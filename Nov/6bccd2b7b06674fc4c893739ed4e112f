DIE minister van minerale hulpbronne en nasionale voorsitter van die ANC, Gwede Mantashe, sê die party gaan vernietig word indien binnegevegte nie end kry nie. Mantashe het op Twitter ’n beroep op alle ANC-lede gedoen om te unite en saam te werk, berig EWN. Sy twiet volg nadat ’n hofaansoek deur die ANC in die Noordwes, gelei deur dié provinsie se voormalige premier, Supra Mahumapelo, van die hofrol geskrap is. Mahumapelo en ander ontevrede ANC-lede het hulle Vrydag tot die Suid-Gautengse hooggeregshof gewend. Hulle vra dat die hof die besluit van die nasionale uitvoerende komitee van die ANC – om Noordwes se leierskap te ontbind – ter syde sal stel. EWN berig ’n ANC-woordvoerder, Pule Mabe, sê ANC-lede wat nie happy is nie, behoort van die party se interne strukture gebruik te maak om hulle griewe te lug. Grootskaalse protesaksie deur die inwoners van Noordwes het Mahumapelo se doppie geklink.