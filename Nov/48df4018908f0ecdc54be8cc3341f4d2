Liewe Antie Mona EK IS gelowig, 23 jaar oud en het nou ’n outjie. Antie, ek is baie lief vir hom, maar hy is baie haastig om seks te wil hê met my. Ek het hom gesê dat ek weens my geloof nog nie gereed is vir so ’n stap nie, maar dit lyk nie asof hy kan of wil verstaan nie. As ons hieroor praat, dan storm hy altyd kwaad weg. Dan sien ek hom vir ’n paar dae nie – totdat hy my weer uit die bloute whatsapp. Dan is hy vol verskonings en sê hy respekteer my besluit. Alles is dan weer goed vir ’n rukkie, maar dan begin hy net weer nag oor seks. Ek weet nie meer wat om te doen nie. Dit voel vir my asof hy onnodige druk op my sit. Antie, ek glo seks is iets moois en bedoel vir ’n paartjie wat hulle lewens saam wil deurbring. Hy is ’n wonderlike ou en hoewel hy hierdie moments het, kan ek nie kla nie. Ja, hy vat sy dop, maar is eintlik ’n baie rustige mens. My ouers hou van hom en sê hy is ’n goeie man wat eendag mooi na my sal kyk. Maar hoekom kan hy dan nie nou verstaan dat ek nog nie reg is vir seks nie? Ja, ek het dit al voorheen gedoen, maar toe uitgevind mans misbruik jou net en dan beweeg hulle aan. Nou gooi hy dit in my gesig dat ek bereid was om dit met ander mans te doen, maar nie met hom nie. Hoe hanteer ek dié situasie? –Lizzie, WhatsApp Ongelukkig is dit so dat daar mans daar buite is wat jou die son en maan kan beloof, net om jou panty se rek pap te kry. As hulle gekry het wat hulle wil hê, is hulle óp weg. Dit gaan hier oor om mekaar se standpunte te respekteer. Dis veral hy wat moet besef dat jy die reg het om op jou standpunte te staan en te bly by dit waarin jy glo. Nevermind oor wat jy in die verlede gedoen het. As hy dit nie so wil of kan sien nie, het hy mos ’n keuse om aan te beweeg. ’n Verhouding gaan nie net oor seks nie en as dít sy attitude is, dan gaan daar baie probleme in julle verhouding wees.