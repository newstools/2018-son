DIÉ skool ken van dril. Die Riverview Primêre Skool in Worcester het in vanjaar se kompetisie van die Westelike Provinsie Drilvereniging as nuwelinge in die Premier A-liga algeheel tweede geëindig. Hy het ook die beste drilvertoning van die dag gelewer. Hy is die enigste skool uit die Kaapse Wynland-distrik wat aan dié kompetisie deelgeneem het. Die kompetisie het op 3 November in Goodwood, Kaapstad, plaasgevind. Vir baie van die kinders was dit ook hulle eerste bustrip na die Kaap. Hulle word afgerig deur Rodney Booysen en sy vrou, Astrid, en die afgelope drie jaar het die span van krag tot krag gegaan. Volgens Booysen is die skool in ’n gebied wat onder bendegeweld deurloop en die kinders moet onder baie moeilike omstandighede driloefeninge bywoon. Ondanks die bendegeweld wat weer in die area opgevlam het, het die kinders nog steeds tot saans 22:00 geoefen ter voorbereiding vir die kompetisie. Hulle het ook aan ’n vier dae lange kamp op Brandvlei Korrektiewe Dienste se terrein deelgeneem. Die terrein is gratis aan hulle beskikbaar gestel. Die kinders is ook verskriklik bederf. Oefensessies het soggens 05:00 begin en tot 23:00 aangehou. Booysen sê daar is ook nie altyd geld wat van die ouers se kant af kan kom nie omdat baie van hulle net ’n grant kry. “Die groep gaan volgende jaar deur Suid-Afrika toer om dril aan ander gemeenskappe­ en skole ten toon te stel.” Enige een wat daarin belangstel om te help met borgskappe, kan Booysen by 083 355 1944 bel.