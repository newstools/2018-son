DIE droom van Suid-Afrika se krieketvroue lê aan skerwe. Engeland het die Proteas se aanspraak op ’n plek in die ICC T20-Wêreldbeker-toernooi beëindig deur maklik met sewe paaltjies in St. Lucia te wen. Die Proteas speel môre teen Bangladesj, maar die uitslag is net van akademiese belang. Die Proteas se ruggraat is gebreek deur Engeland se Natalie Sciver, Anya Shrub­sole en Kirstie Gordon wat tussen hulle drie ag paaltjies laat kantel het. Sciver (3/4) en Shrubsole (3/11) het elk drie paaltjies laat kantel, terwyl Gordon twee Proteas laat terugstap het vir net 18 lopies. Die Proteas het besluit om eerste te kolf, maar is in 19,3 boulbeurte vir net 85 lopies uitgehaal. Die Suid-Afrikaners was vroeg in die moeilikheid met paaltjies wat met eentonige reëlmaat geval het. Laura Wolvaardt is in die derde boulbeurt vir vier lopies uitgehaal en niemand kon daarna die vroeë skade herstel nie. Lizelle Lee en Marizanne Kapp het daarna 20 lopies by die totaal gevoeg, maar dit kon die Proteas nie uit die moeilikheid kry nie. Om sake te vererger, is Kapp (9) en Dané van Niekerk, die kaptein, in die volgende boulbeurt uitgehaal. Engeland het die wenteiken daarna maklik gehaal op 87/3. – SuperSport