LARRY Johnson se tjommies het koeëls in sy blinde ouma se kamer uit hulle guns gehaal die dag toe baba Zahnia doodgeskiet is. Maar Larry se ma, Mirriam, het hulle nie gevra wat hulle in haar huis of in haar ma se slaapkamer doen nie. Mirriam loop saam met haar seun en sy tjommies Christopher September, Morné May en Taswill Kriel hof vir verskeie klagte, insluitend moord. Losgebrand Mirriam is net van dwarsboming van die gereg aangekla deurdat sy glo Larry se kar ná die skietvoorval moes laat verdwyn. ’n Dwaalkoeël het Zahnia Woodward (ses maande) noodlottig in die kop getref toe skieters op haar pa se vriende losgebrand het. Die voorval het omstreeks 17:30 op 30 Desember 2016 in Carnation-weg, Ocean View, plaasgevind. Mirriam het gister getuig. Sy sê van die skietery het sy niks geweet nie. “Maar daai dag was drie van Larry se vriende by my huis in Masiphumelele. Hy was nie by nie.” Christopher, wat sy as Trompie ken, ’n man met ’n “Jesus” tattoo en ’n onbekende man met ’n baie donker gelaat het reguit na haar 92-jarige ma se kamer gegaan en guns uit ’n blou rugsak gehaal. “Hulle het die bullets uit die guns gehaal. Daarna is hulle weg.” Sy sê sy was nie bang vir hulle nie, maar het ook nie uitgevra of polisie toe gegaan nie. Haar vriendin het haar kom vertel Larry se kar staan om die draai van haar huis af. Sy het die kar na haar huis laat skuif. Larry het in haar ander huis in Ocean View gewoon. Sy het eers die volgende dag van hom gehoor toe hy bel en sê sy moet daai kar wegdoen, want dit gaan vir haar moeilikheid bring. Regter Robert Henney het gesê dis vir hom vreemd dat sy nooit haar seun gevra het wat aan die gang is nie. “Jy is tog sy ma. Sy vriende daag sonder hom met guns by jou huis op en sy kar word op ’n vreemde plek in ’n gehawende toestand gekry, maar jy vra niks? Het jy nie geweet sy kar was in ’n skietery betrokke waarin ’n baba geskiet is nie?” Mirriam sê sy het op “32 Desember” hiervan gehoor. Nadat die hof haar ingelig het dat daar nie so ’n dag op die kalender is nie, het sy haarself gekorrigeer en gesê: “Dit was op 2 Januarie dat ek daarvan gehoor het.” Mirriam erken wel dat Larry lank met verkeerde dinge besig was. “Maar ek vat nie sy part nie en beskerm hom ook nie. Ek is nie betrokke by sy doen en late nie. Hy is ’n groot man.”