SUID-AFRIKA is nog ’n regstap nader daaraan om die voortvlugtige Gupta-familie van Dubai aan sy regbank uitge­lewer te kry. Dis vir dié familie se beweerde aandeel aan die staatskaping van die land. Dit volg nadat die parlementêre portefeuljekomitee oor justisie en korrektiewe dienste Dinsdag twee ooreenkomste vir uitlewering en wedersydse regshulp in strafregtelike sake tussen Suid-Afrika en die Verenigde Arabiese Emirate (VAE) goedgekeur het. Albei ooreenkomste is op 25 September deur Michael Masutha, minister van justisie en korrektiewe dienste, en sy eweknie van die VAE in Abu Dhabi onderteken. Bekragtig Dis alombekend dat die Gupta-familie vanuit Suid-Afrika na Dubai in die VAE gevlug het. Die ooreenkomste moet egter ook eers deur die parlement se nasionale vergadering en nasionale raad van provinsies bekragtig word. Dis wat die adjunkminister van justisie, John Jeffery, aan joernaliste gesê het nadat die komitee die ooreenkomste goedgekeur het. Jeffery het gesê: “Dit moet dan ook deur die VAE se parlement bekragtig word. Sodra dié formaliteite afgehandel is, sal albei ooreenkomste in werking wees.” Vertraag Jeffery sê hoewel daar voorheen nie ’n uitlewerings­ooreenkoms tussen die twee lande bestaan het nie, beteken dit nie die een land kon die ander nie versoek het om ’n gesoekte persoon uit te lewer nie. Die ooreenkomste “maak sake nou net makliker.” Steve Swart, ACDP-LP, het op die komiteesitting gesê die ondertekening van ooreenkomste soos dié is opsetlik vertraag gedurende oudpres. Jacob Zuma se termyn omdat daar nie die politieke wil was om dit te doen nie. Jeffery het gesê dis Swart se opinie en politiekery. “Dit het gegaan oor twee lande wat moes ooreenkom, en in die proses kan ver­tragings aan enige kant ontstaan,” het hy verduidelik. – Netwerk24