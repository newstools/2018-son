HAAI, Sonlanders! Vandag plaas ons ’n splinternuwe kortverhaal uit die pen van CHRISTO MEYER. Hy noem die storie Held in die Verhaal. Lekker lees! FRANK kyk op sy horlosie. 18:33. Dit gaan so gesellig hier by Brent dat hy nie besef het dis al so laat nie. Die vrolike musiek dateer uit hulle hoërskooldae. Brent het nog altyd goeie smaak gehad. Dis nie die sinlose gedoef-doef van deesdae nie. Hy verlang sommer na vriende met wie hy jare laas in kontak was. Dit sal nogal interessant wees om te weet wat toe van almal geword het. Hy besef ook hy moet hom roer en aanstaltes maak; hy het Cindy belowe hy is voor donker weer by die huis. Sy is grieperig en nie in een van haar beste buie nie. “Kyk waar stap die tyd al,” sê Frank vir sy broer. “Ek het lekker gekuier, maar nou moet ek by die huis kom. Môre is weer die baas se dag.” Sy broer lyk effens afgehaal. “Moet jy sowaar al weer gaan? Bly nog ’n rukkie, man. “Ons sien mekaar so min.” “Ek sal weer kom inloer,” belowe Frank. Hy groet, klim in sy motor en trek weg. In die truspieëltjie sien hy hoe Brent hom agternastaar. Sy broer is reg: Hulle sien mekaar hopeloos te min. Sedert hulle ouers se dood is dit asof hulle wêrelde van mekaar verwyder is. En om te dink: Op ’n tyd was sy jonger broer sy beste vriend. Op ’n afstand gewaar Frank ’n kind langs die pad staan. Die wind waai. Hy weet nie of hy moet stilhou of verbyry nie. ’n Mens hoor so baie stories van straatkinders dat jy nie anders kan as om versigtig te wees nie. ’n Groep straatkinders het juis twee weke gelede ’n vriend van hom helder oordag beroof. Dan, in ’n oogwink, gebeur die onverwagte: Die kind hardloop reg voor die motor in. Frank trap haastig rem. Net-net betyds. Hy sug verlig. Hy voel lus om uit te klim en die mannetjie die leviete voor te lees. Hoe kan hy so onverantwoordelik wees? Besef hy nie hy kan onderstebo gery word nie? Frank draai die ruit af. “Wat dink jy doen jy?” vra hy vererg. “Ek ... ek weet nie wat anders om te doen nie,” kom die antwoord bewerig. “Almal ry net verby. Niemand wil stop en na my luister nie.” Frank neem ’n impulsiewe besluit: “Klim in, dan vertel jy my wat jou pla.” Hy maak die deur aan die passasierskant oop. Die kind se oë is groot en sy lippe is droog. Tog is hy warm aangetrek en ruik hy skoon. Hy lyk nie soos iemand wat op die straat bly nie. “Wat is jou naam?” vra Frank toe die kind langs hom sit. “Bradley, Oom.” “Waar bly jy? Wat soek jy hier langs die pad?” “Ek het weg­geloop van die huis af.” Frank se wenkbroue lig. “Hoekom?” “Ek is bang vir my pa, Oom. “My pa het my ma seergemaak en ek het alles gesien.” Frank is uit die veld geslaan. “My ma het my pa met ’n ander vrou gevang. Toe sy daaroor praat, het my pa haar aangerand.” “Hoe oud is jy, Bradley?” “Twaalf, Oom. Ek gaan volgende jaar hoërskool toe.” “Was jy al by die polisie?” “Dit sal nie help nie, Oom. My pa het baie geld. “Hy smokkel met dwelms. Hy koop die polisie om. Ek wil met iemand praat wat by ’n koerant werk sodat my pa se dinge kan uitkom.” Dis nou toevallig. Frank is bevriend met Ron Skiepers, ’n ondersoekende joernalis. Ron het nie ’n bang haar op sy kop nie. Hy sal sy kop in ’n byenes steek op soek na die waarheid. Bendebase het hom al met die dood gedreig nadat hy hulle ont­masker het. Hy vergesel die polisie gereeld op klopjagte. Dis beslis ’n storie hierdie wat Ron moet opvolg. “Maak vas jou veiligheidsgordel, Bradley. Ek neem jou tot by iemand wat jou dalk kan help.” Frank hou Bradley se gesig onder­langs dop. Die kind staar net strak voor hom uit. “Dit is ’n dapper besluit wat jy geneem het, Bradley. “ ’n Man is nie veronderstel om sy vrou seer te maak nie.” “Dit gaan al lank aan, Oom. Ek kan dit nie meer vat nie. “Die ergste van alles is dat my pa elke keer sê ek moet eendag sy besigheid oorneem. “Ek wil niks met dwelms te doen hê nie, Oom. Ek wil eendag vir die Springbokke speel.” In die ry stuur Frank vir Ron ’n boodskap: “Moontlike voorbladstorie vir jou. Op pad na jou met ’n dwelmbaas se seuntjie.” Toe Frank voor Ron se huis in Northpine stilhou, wag die bekroonde verslaggewer hom en sy jong passasier reeds in. “Kom binne dat ek kan hoor wat aangaan.” Frank luister hoe Bradley sy hart uitpraat. Die kind is dapper vir sy ouderdom. Hy huil nie een keer nie. Ron maak kort-kort aantekeninge. Toe Bradley klaar gepraat het, sê Ron vir Frank: “Ek sal dit hiervandaan verder vat. “Daai Jack von Willing dink mos hy is untouchable.” TOE Frank twee oggende later die koerant lees, is dit voorbladnuus: “Dikding vas vir aanranding, dwelms.” In die hofsaak kom dit uit dat ’n hele paar polisiebeamptes op Jack von Willing se payroll was. ’n Klomp van hulle trek klein­koppie en getuig Von Willing het gedreig om hulle familie leed aan te doen as hulle nie sy bevele gehoorsaam nie. Von Willing word skuldig bevind en direkte tronkstraf opgelê. ’n Maand ná sy vonnisoplegging breek ’n bakleiery in Polls­moor uit. Von Willing word met ’n mes in die nek gelem en bloei hom net daar dood. ’n Week later kry Frank ’n oproep van Ron. “Frankie, dinge het so dol gegaan, ek het nog nie eens kans gekry om vir jou dankie te sê dat jy Bradley opgelaai en na my toe gebring het nie.” “Jy hoef nie vir my dankie te sê nie, Ron. Ek was maar net ’n skakel. “Bradley is die eintlike held in die verhaal. Ek wens meer kinders kan so dapper wees soos hy. “Bietjie vir bietjie kan ons die geveg teen dwelms wen.” “O ja,” sak Ron af, “ek het Woensdag ’n rugby game van Bradley gaan kyk. “Soos dit vir my lyk, gaan hy ons volgende Cheslin Kolbe word. Daai klong is sommer kookwater, jong!” Wat dink jy van hierdie storie? Enige voorstelle? SMS na 32369