BAIE Suid-Afrikaners kan nie wag om te hoor wat die naam van Antie Pat se nuwe party gaan wees nie. Sonlesers bespiegel net so hard saam oor die naam. Sonlanders kom met tipiese­ tong-innie-kies-kreatiwiteit met tonne voorstelle daarvoor. Dié wat duidelik nie alte lank nagedink het nie, meen dit moet weer die Onafhanklike Demo­krate wees. Dan kom die screamers: DA Slayers en Democratic Destructors. Die meerderheid van Son se lesers onthou nog die laaste keer toe Antie Pat haar eie party gehad het. Hulle is duidelik bekommerd oor Antie Pat daarvan like om ’n politieke party te divorce, en vir ’n groter en beter een te verruil. Hulle is skytbang dat die uitverkopery maklik weer kan gebeur. Fagodien Ely sê prontuit: “Moet ons nie vir ’n gat vat nie, Antie Pat. Ons ken jou. “Verkoop ons weer vir ’n lekke job. “Noem jou party die Sell Out Party.” Martin Adendorph meen weer: “Ek kry julle stemme, dan verkoop ek dit weer aan die party-wat-my-die-beste-pos-gee-party.” Fabian Uys draai geen doekies om nie en stel voor De Lille moet haar party FA, vir F*kk*l Alliance­, doop. “Die vrou was in die PAC en het niks vir ons gedoen nie. Sy was in die ID en het niks vir ons gedoen nie. “Sy was tot onlangs in die DA en wat het sy vir ons gedoen? Niks,” sê Uys. Benefit “Sy gaan nou met haar nuwe party ook niks vir ons doen nie. “So, waarvoor moet ons vir haar stem?” Andrew Gordon het duiwelsadvokaat gespeel en sê Suid-Afrikaners moet saamstaan vir almal se benefit­. Gordon sê die splinterpartye versterk net die ekonomiese gaping wat reeds tussen die rykes van die land en die armer voorheen benadeelde gemeenskappe heers. Greg Badenhorst stem saam met Gordon. Hy is bekommerd dat nóg ’n kleiner party net die ANC se meerderheid ’n hupstoot gaan gee. “Sien julle daai kleiner partye in die parlement? Hulle beteken niks nie. Stemme wat divide word, is ’n geskenk aan die ANC.” Ander, soos Mary-Ann Fitzgibbon, wil net hê Antie Pat moet nou rustig raak. “Jy kan nie altyd so perform nie.” Die bottom line bly egter dat lesers nog tyd het om kop te krap oor ’n naam.