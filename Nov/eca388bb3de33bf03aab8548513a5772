DIE uitdagings en opofferings wat Waseer en Fagmia Matthews moes deurmaak om hulle seun Tashreeq (18) se sokkerdrome te help verwesenlik, is eintlik ’n miracle. Tashreeq, ’n produk van Ajax Cape Town se akademie, is die Kaap se nuwe sokker­sensasie nadat hy sy droomskuif na Europa voltooi het Dit volg nadat dié boorling van die dwelm- en bendegeteisterde Hanover Park onlangs ’n langtermyn-kontrak met Borussia Dortmund in die Bundesliga geteken het Waseer meen sy skuif sou ook nie sonder die hulp van sy agent, Rob Moore, gebeur het nie. Waseer sê Rob was sy seun beste kans om na Europa te gaan. “Ek het geweet en Ajax het dit geweet en dis waarom ek net gewag het vir sy call.” Volgens Waseer is dit verblydend om te sien die familie se harde werk werp vrugte af vir Tashreeq, die tweede oudste van vier broers. “Sy oudste boeta, Kiyaam (20), is net so gedug en selfs beter as Tashreeq,” sê Waseer. “Dit het hom meer gefokus en determined gemaak om harder te werk, so Tashreeq verdien ál sy sukses.” Tashreeq se ma sê dinge het sleg gelyk toe Tashreeq in 2016 ’n terugslag beleef het. “Sy appendix het gebars en hy moes twee operasies ondergaan,” vertel Fagmia. “Dit was ’n bitter pil om te sluk oor hy nog só jonk was. Hy moes dae wag om die operasie te kry. “Ná die eerste operasie moes ons hoor hulle het nie alles gedrain nie en hulle moes toe weer sny. Dit was beslis nie goeie nuus nie, maar daar was niks wat ons aan die saak kon doen nie. Gelukkig het alles vir die beste uitgedraai. “Dis waarom ek altyd sê ons is baie blessed, jy weet. Allah se hand van bewaring is regtigwaar oor ons.” Waseer sê: “Dis ook altyd wat ek aan Tashreeq en my kinders voorlees – die geeste­like aspek van alles. Daar is geen manier hoe dit als net Tashreeq en ons werk is nie. Dis God se Wil ook, want niks gebeur sonder sy genade nie.” Wadeer verduidelik hy’t Tashreeq altyd special training gegee: “Ons sal na die beach aan om daar te hardloop. Hy’t nooit gemoan of gekla nie. Hy was altyd gewillig en bereid.”