DIE student van die Nelson Mandela-Universiteit in die Baai wat na bewering ’n vermeende rower doodgesteek het, is gister op borgtog van R500 vrygelaat. Die beskuldigde, Athenkosi Zenani (23), is ’n IT-student. Landdros Thuliswa Betela het die saak tot 31 Januarie uitgestel. Zenani se hofverskyning spruit uit ’n voorval Sondag­oggend. Afgevat Hy het huis toe geloop toe twee mans hom genader het. Een van hulle was gewapen met ’n mes. Zenani se selfoon is afgevat, en volgens die polisie het hy toe die mes van die verdagte gegryp en hom daarmee gesteek. ’n Privaat sekuriteitsmaatskappy het die tweede ver­dagte later gearresteer. Hy het nie gister in die hof verskyn nie.