HELP om Cheslin Marsh weer te laat hoor. Dís die pleidooi van die Hannah Cornelius-stigting en Hannah se familielede. Lali van Zuydam, Hannah se niggie, het dié inisiatief begin om vir Cheslin geld in te samel vir ’n gehoorapparaat. Hannah en Cheslin het op 27 Mei 2017 in haar kar voor sy woonstelgebou in Stellenbosch gesit toe vier jongens hulle oorval het. Die verdagtes is Vernon Witbooi, Geraldo Parsons, Eben van Niekerk en Nashwill Julies. Hulle staan in die Kaapse hooggeregshof tereg op 10 klagte, wat die moord op en verkragting van Hannah en aanranding van Cheslin insluit. Cheslin het getuig hulle het hom na Kraaifontein geneem, waar hy met klippe bestook is. Ná die aanval is hy heeltemal doof gelaat in sy een oor. Hannah is by ’n ander plek gegang-rape en vermoor. Van Zuydam sê sy het in die media gelees die voormalige teologiestudent kan nie ’n apparaat bekostig nie. “Crowdfunding is baie suksesvol. Ek het gedink dit is die beste manier om geld in te samel en het die Hannah Cornelius-stigting genader.” Die geldinsameling word deur BackaBuddy gedoen en staan bekend as Hearing Aid For Cheslin Marsh. Teen 16:00 het die bedrag op R13 705,26 gestaan. Die groep se einddoel is R15 000.