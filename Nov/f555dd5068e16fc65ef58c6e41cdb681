DIE een ding waarvoor baie van ons nie spaar nie, is aftrede. Omdat die meeste van ons so sukkel om elke maand net finansieel te oorleef, is ’n aftreefonds baie laag op ons lys prioriteite. Dít is terwyl dit eintlik boaan die lys behoort te wees sodat ’n mens jou goue jare sorgvry kan deurbring. Volgens die webwerf voelgoed.co.za leef mense deesdae baie langer as die generasies van ’n paar dekades gelede. Ons lewe langer en gesonder danksy vooruitgang van die mediese wetenskappe Die probleem is net: Ons het te min geld om ons goue jare te geniet. Die lewe word al hoe duurder, en diegene wat hul lewe lank vir een plek gewerk en pligs­getrou ’n neseiertjie gespaar het, is in vir ontnugtering. En dís dat daardie neseiertjie – die pen­sioen – heelwaarskynlik onvoldoende sal wees om ál die lewenskoste te dek. In die algemeen word gereken dat net 6% van Suid-Afrikaners in gerief kan aftree en dat tot 64% hulle lewen­standaard by aftrede moet verlaag en dat 30% weens skuld dit glad nie kan bekostig om af te tree nie. Vroue in Suid-Afrika is nog slegter daaraan toe as mans. Volgens Stats SA dra net 45% van vroue by tot ’n pensioenfonds teenoor 51% van mans. Daarbenewens toon navorsing dat die deursnee- Suid-Afrikaanse vrou heelwat minder as haar manlike eweknie verdien. Vroue verloor ook sowat ’n jaar vanweë kraamverlof – ’n periode waarin hulle tot ’n pensioenfonds kon bygedra het. En aangesien tot 25% van vroue tuisteskeppers of werkloos is, is vroue nie altyd so gereed vir aftrede soos mans nie. Gelukkig hoef dié duister vooruitsigte nie ’n aanduiding te wees van wat die toekoms ook vir jou inhou nie. Ongelukkig lyk dit nie asof Suid-Afrikaners van plan is om te begin spaar nie. Diegene wat wel spaar en beoog om die vol­gende ses maande te bly spaar, het van 92% tot 70% verminder. Dís wat bevind is in ’n onlangse opname deur MasterCard. Vrees Wat ook in die opname bevind is, is dat die meeste van die respondente (80%) geen vertroue in die ekonomie het nie. Baie van hulle vrees dat minder kontant in die volgende ses maande beskikbaar sal wees. Hulle ag skuld, lewenskoste en hulle kinders se opvoeding as prioriteite wat bo ’n pensioen gestel moet word. Geld vir aftrede is dus iets waaroor mense hulle later wil bekommer, teen ’n prys.