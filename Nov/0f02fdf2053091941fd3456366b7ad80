DIE departement kan nie geld uitgee op kritieke projekte nie, maar kan dit mors op onreël­matige uitgawes en nie-kern­besigheid. Dít is die prentjie wat ’n jaarverslag skets oor die provin­siale departement van onderwys se boekjaar vir 2017/’18. Dié belangrike departement het ’n massiewe R213,4 miljoen van sy begroting vir hierdie tyd onderbestee. Byna R93 miljoen is nooit aan vroeë kinderontwikkeling­sentrums toegeken nie. ’n Enorme R1,6 miljard is as onreëlmatige uitgawes aangeteken. Meer as R1 miljard hiervan was onder die “infrastruktuur”-sambreel. Die 2017/’18-boekjaar was ook die vyfde jaar in ’n ry dat die departement ’n gekwalifiseerde ouditverslag ontvang het. Skokkend genoeg kon die departement in vyf jaar nog nie sy foute identifiseer en regstel nie. “In plaas daarvan om dissiplinêre stappe te doen teen gevalle van onreëlmatige uitgawes, wat ’n misdaad is, is hierdie sake nie eens aan die polisie gerapporteer nie,” sê die woedende DA-LPW Edmund van Vuuren. “G’n dissiplinêre optrede – of selfs verhore – is uitgevoer vir gevalle van finan­siële wangedrag nie. Bewerings van diefstal of bedrog met betrekking tot die vervalsing van finansiële dokumente oor R100 000 is nie aan owerhede gerapporteer nie. “Amptenare wat vir die departement werk en privaat sakebelange gehad het in kontrakte wat deur die departement toegeken is, vlieg net onder die radar. “Basies word korrupte ampte­nare binne die departement toe­gelaat om van die mense van die Oos-Kaap te steel.” Van Vuuren sê dit bekommer hom ook dat die departement nie vakante poste kan vul nie – veral in die landelike gebiede en by skole vir mense met spesiale behoeftes. ’n Volle R13 miljoen wat vir spesiale skole geoormerk is, is onderbestee. “Dié geld kon gebruik word om vakatures te vul of hulpmiddels en ondersteuningsmateriaal aan leerders te verskaf,” meen Van Vuuren. “Dié swak bestuur van die departement se geldsake is redes waarom skole nie gebou word nie en hoekom leerders steeds gedwing word om in modderstrukture skool te gaan en puttoilette te gebruik.” Teen druktyd het die provinsiale onderwysdepartement nie op Son op Sondag se navrae om kommentaar gereageer nie.