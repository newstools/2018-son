DIE euforie tydens Vrydag se amptelike openingseremonie van Ajax Cape Town se Lambda Instituut het herinner aan die goeie ou dae by Ikamva. Dit is beslis ’n event waar die wie’s wie teenwoordig was. Vir ’n oomblik is daar vergeet van die teëspoed wat die Urban Warriors die laaste paar maande beleef het. Dr. Irvin Khoza, die Premierliga (PSL) se voorsitter, het dié state-of-the-art instituut amptelik geopen tesame met Ajax se voorsitter, Ari Efstathiou. Ajax Amsterdam se Edwin van der Sar was ook by die spog­geleentheid om Amsterdam te verteenwoordig. Die Lambda Instituut is reeds vroeër vanjaar voltooi danksy die finansiering van Ajax se moederklub, Ajax Amsterdam. Dit bestaan uit kamers, twee klaskamers, ’n kombuis en ’n entertainment-area waar daar holisties na die belowende jong talente gekyk sal word om hulle te help – nie net om beroepspelers te word nie, maar ook goeie burgers. Die instituut sal altesaam 30 talentvolle spelers tussen die ouderdom van 14 en 18 jaar huisves. Daar is reeds 7 kandidate opgeneem met nóg 10 sal hulle binnekort join. Die verwagting is dat Ajax elke jaar minstens ses spelers na sy senior span sal bevorder met twee of drie wat gestuur sal word om hulle by Amsterdam aan te sluit. Volgens Efstathiou is dit beslis ’n geskiedkundige geleentheid vir Ajax. Geknip “Die Lambda Instituut se doel is om jong talent in Afrika te help kweek en voor te berei vir topligas in Europa. “Ons toewyding om die jeug te ontwikkel, oorskry wat enige ander klub vir ontwikkeling doen – en onthou, ons is in die NFD,” het Efstathiou uitgewys. Khoza, wat die ribbon geknip het, het op sy beurt gesê dis ’n goeie dag vir Suid-Afrikaanse sokker.