DIT was ’n goeie week vir geregtigheid vir vroue en kinders. Uitspraak is gelewer in drie opspraakwekkende sake oor die moord op twee vroue en ’n meisiekind – al drie van verskillende walks of life. Klein Courtney Pieters, die student Hannah Cornelius en die deftige Susan Rohde het byna niks met mekaar gemeen nie. Hulle is wel in een jaar vermoor en hulle moordenaars is die afgelope week skuldig bevind. In die mees onlangse uitspraak is Susan se man, Jason, skuldig bevind aan haar moord. Susan se halfkaal lyk is op 24 Julie 2016 gekry op die badkamervloer van die hotel­kamer wat sy en haar man gedeel het. Jason, toe ’n grootkop by Sotheby’s, het aan die hof gesê sy vrou het berserk geword toe sy uitvind hy het nie sy jollery met sy kollega Jolene Alterskye gelos nie. Susan het in Februarie daardie jaar uitgevind van sy rondslapery. Toe sy by Sotheby’s se jaarlikse konferensie, wat by Spier gehou is, weer die vibe tussen hom en Alterskye optel, was die hel los. Jason se verweer was Susan het ná ’n bekgeveg met hom en Jolene en ’n gescuffle met hom haar eie lewe geneem. Regter Gayaat Salie-Hlophe het deur sy leuens gesien en haar deur die bewyse laat lei. Volgens haar het die bewyse op die toneel en die getuies in die hof vir Susan gepraat. Salie-Hlophe het Donderdag in haar uitspraak gesê dit was net mooi niks selfmoord nie. “Susan was ’n fighter. Sy’t geveg vir haar huwelik, maar sy het meer as net haar huwelik gehad om voor te leef.” “Jy het haar met ’n vuis geslaan. Toe versmoor. En toe die selfdood gestage deur haar haartang se koord om haar nek te sit en te maak asof sy haarself agter die badkamerdeur gehang het.” ’n Kenner het getuig die hook aan die badkamerdeur en die koord sou nie Susan se gewig kon dra nie. Jason is skuldig bevind aan moord met voorbedagte rade en regsverydeling (oor hy dit soos selfmoord wou laat lyk). Hy word later die maand gevonnis.