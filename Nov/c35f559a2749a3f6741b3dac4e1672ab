DIE Tygerberg-hospitaal het toekennings aan sy personeel met lang diens gegee. Altesaam 275 personeellede met diens van 10, 20, 30 en 40 jaar het toekennings gekry. Arthur Hornet (59) van Ravensmead is een van die werkers wat vereer is. Hy werk al 40 jaar in die hospitaal. Hy werk in die fisioterapie-departement en moet sorg dat alles skoon en netjies is. Plante is sy passie en hy sê hy het deur die jare verskillende soorte plante geplant. “Ek hou daarvan om te sien die pasiënte voel beter wanneer hulle die plante sien. Dit dra by tot ’n rustige atmosfeer.” Elizabeth Links (60) van Belhar is ’n supervisor in die kosdienste. Sy werk byna 41 jaar in die hoofkombuis. Links het ’n passie vir haar werk en glo ’n mens moet daar wees om ander mense te help. “In my werk moet ek weet wat in die kombuis aangaan sodat ek weet waar om te help indien nodig. Veral as mense nie opdaag vir werk nie.” Links sê haar medewerkers en bestuurders is betroubaar, lojaal, hulle gee om, is vasberade en streng. Sy sê sy gaan dit mis wanneer sy aftree. Tabitha Solomons (62) van Blue Downs, Eerste­rivier, is ’n senior stafverpleegster met 41 jaar diens. In dié tyd het sy 38 jaar gewerk in die afdeling met pasiënte wat brandwonde het. Sy sê haar grootste vreugde is om te sien dat siek mense wat in rolstoele by die hospitaal ingestoot is, op hulle eie uitloop wanneer hulle gesond is. “Net om te weet ek was deel van die genesing, laat my glimlag.” Sy glo haar werkplek moet skoon wees. “Cleanliness is next to godliness.” Sy sê sy doen nie die werk vir die geld nie, maar vir die vreugde wat dit vir haar bring.