SPEURDERS van die Wes-Kaapse polisie kort die publiek se hulp om ’n saak op te los. Dit kom nadat ’n man dood gekry is in Sandy Bay naby Houtbaai. Volgens ’n polisiewoordvoerder, kapt. FC van Wyk, is Aldred Coenraad Beukes se liggaam reeds op 25 Januarie 2015 op die strand gekry. “Sy liggaam het uitgespoel. ’n Ondersoek is begin om uit te vind hoe hy dood is.” Beukes is oorspronklik van Keimoes in die Noord-Kaap. Hy het Kaapstad toe gekom en in Parow gewerk. In Julie 2005 het hy by die GrandWest Casino ingeval. In 2010 het hy daar bedank. Beukes sou na sy girlfriend toe gegaan het in die Knysna/George-area, waar hy ook as event mana­ger gewerk en by vriende gebly het. Kort daarna is hy terug Kaapstad toe. In die Moederstad het hy as ’n sekuriteitsbeampte gewerk. Volgens Van Wyk was ene Bianca Bailey ’n vriendin van Beukes, wat in Taylorstraat in Parowvallei gewoon het. Van Wyk het gesê: “Ons het nie ’n spesifieke adres vir Bailey nie. Sy is in die omgewing van Parow, Goodwood en Bellville gesien. Sy kan moontlik met die ondersoek help.” Bailey self of mense met inligting kan kapt. Bock by 082 469 2576 bel of vir Crime Stop (08600 10111).