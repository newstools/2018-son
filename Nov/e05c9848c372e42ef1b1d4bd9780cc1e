SON op Sondag se fotograaf Theo Jeptha, wat die Khoisan Drie Donderdagnag gejoin het toe hulle knap langs Dawid Stuurman se graf geslaap het, het sy ervaring met dié koerant gedeel. Volgens Jeptha was dit vir hom ’n groot eer om sy knus bed te verruil vir ’n slaapplek langs die graf van Stuurman en ander groot Khoisan-manne in Hankey. In ligte luim sê Jeptha hy het sommer gou gewoond geraak aan van die Khoisan-manne se gesnork dié nag. Volgens hom het hy nie uitgefreak toe Chris­tian Martin, ANC-LPW, in ’n doodskis aan die slaap geraak het nie oor hy weet Martin wil só ’n punt bewys. Samekoms Kort voordat die manne ingekruip het, het die Khoisan-ouens vir ure onder die volmaan gesels oor die bloedvergieting in die Baaise Northerns en die onnodige verlies van jong lewens. Jeptha het tussendeur foto’s van die samekoms geneem. Jeptha sê toe dit begin stil raak en hy sy kop op die kussing sit, het hy gewonder hoe hy aan die slaap gaan raak. “Toe ek my weer kom kry, toe skyn die oggendson op my. Die nag het nog nooit so vinnige verbygegaan nie.” Volgens hom sal hy nie mind om weer langs ’n graf te slaap nie – mits dit darem vir ’n goeie cause is.