VOLGENDE Dinsdag is D-dag vir die visvang­bedryf in die Wes-Kaap. Vissermanne van oor die hele provinsie het onlangs in hulle honderde voor die departement van visserye in Kaapstad byeengekom en ’n vergadering met Motseki Hlat­shwayo, waarnemende direkteur-generaal, afgedwing. Die vissers – almal lede van die United Fishers of South Africa (UFSA­) – het behoorlik hulle stemme dik gemaak toe hulle hoor die minister van landbou, bosbou en visserye, Senzeni Zokwana, weier om hulle te sien. Hulle het onder leiding van Yusuf Achmat, ’n kommersiële visserman, aan die kantoordeure van Zokwana se departement gehamer, ingeloop en daarop aangedring om met die direkteur te praat. Tydens die meeting wat met Hlatshwayo gevolg het, is die total catch allocations­ (TAC) bespreek wat volgens die vissers die groot maatskappye bevoordeel. Achmat beweer die groter maatskappye put gewone vissers­ se hulpbronne uit deur in diep waters die vis met hulle groot nette te onderskep. “Nou word ons kwotas verminder weens dié geldgierige maatskappye. “Ons families sukkel. Ons word as poachers uitgekryt. Ons kan nie kos op die tafel sit nie, maar die corporates behou hulle kwotas,” kla hy. Hy sê hulle kry net drie maande van die jaar kwotas en wil hê die hele stelsel moet hersien word. Hlatshwayo sê hy weet van die kwotastelsel en daar sal oor dit besin word. Hy het gesê ’n vergadering is vir 27 November by die parlement gereël met hom en Zokwana. Achmat het sy stem dik gemaak en gesê hulle sal hulle bote bring en paaie toemaak as daar nie aan hulle pleidooie gehoor gegee word nie. Hlatshwayo se reaksie was: “Nee, moenie dit doen nie. Ons sal daar wees om na julle te luister.” Andrew Arnolds, provinsiale sekretaris van die EFF, het belowe sy party sal die vissers bystaan en het hulle aangeraai om hulle saak ook hof toe te vat. ’n Visserman, Martin Clifford­ jr., sê hulle sukkel nou al vir jare om die stelsel gewysig te kry. “As ons nie samewerking gaan kry op 27 November nie, bring ons die hele vis­bedryf tot ’n stilstand,” dreig hy.