GEORGE. – As die tande in jou mond nie eens meer veilig is nie, weet jy jy woon kniediep in “Crime Valley”. Dít het Dwayne January (22) Sondagoggend uitgevind toe twee goue tande uit sy mond gesteel is! Hy sê drie skollies is verantwoordelik daarvoor, en op die koop toe is kontant en sy selfoon ook gone. January sê daai is nie ’n grap nie, maar as hy dalk nog oor iets wou lag, is dit nou met twee voortande minder. Hy vertel: “Ek was op pad huis toe ná ’n paartie toe ek die drie op die hoek van Jeromestraat gekry het. “Hulle het my omsingel en my geld en phone gevat. “Een van die ouens het ’n skerp stuk hout rondgeswaai en my daarmee gedreig. Uitforseer “Hy het gesê ek moet my goue tande uithaal. Ek het verduidelik dis nie net vir uithaal nie: Dis vas in my mond. “Dis toe dat een van die ander ouens ’n mes uithaal, my mond ooprek en dit met die mes uitforseer.” January sê hy was baie bang en het nooit besef diewe is deesdae so desperaat dat hulle so ver sal gaan om te steel nie. Alexander sê dit het haar omtrent ’n jaar gelede ook oorgekom. Net nadat sy uit ’n tavern gestap het, het mans haar gevolg en haar goue tand ook gesteel. Sy meen die skollies steel dit om drug-geld in die hande te kry. In January se geval het die polisie nog geen verdagtes vasgetrek vir diefstal nie.