AS DIT nie ’n tekort aan stutte is vir die Southern Kings nie, is dit die hakers wat pla. Die Kings sukkel dié Pro14-seisoen om veral hulle voorspelers fiks en gesond te hou. Die Kings-breier, Deon Davids, sukkel nou al van die begin af met ’n tekort aan stutte. Met die onlangse beserings aan Michael Willemse­ en Alandré van Rooyen is daar nou ook ’n tekort aan hakers. Dit gee egter die voormalige Junior Springbok Tango Balekile kans om naam te maak in die Pro14. Met die talle beserings word daar verwag dat Balekile nou een van die eerste name op Davids se spanlys gaan wees vir Saterdag se stryd teen Benetton Treviso. “Ons sien uit na die wedstryd teen Treviso. Ons het weer baie hard gewerk en wil verlede week se foute regmaak,” sê Balekile. “Ons wil wen teen Benetton en opmaak vir ons vorige wedstryd, maar hulle is ’n kwaliteitspan met groot, sterk baldraers.” Behalwe op haker kan daar meer veranderinge wees. “Ons het ’n paar beserings wat beslis veranderinge sal meebring,” het Davids gesê. Die senters Berton Klaasen (beenbesering) en Harlon Klaasen (enkel­) is albei beseer. Daar is ook ’n kans dat die heelagter Yaw Penxe ’n ruskans kan kry. “Penxe het sover elke wedstryd gespeel. Daar is dus ’n kans dat ons hom sal laat rus. Dit sal ons in staat stel om te sien wat die Fidjiaan Meli Rokoua van die begin af kan doen saam met Tertius Kruger op senter.” Die Kings is ook sonder die losskakel Martin du Toit, wat ’n kniebesering opgedoen het. Ntabeni Dukisa is volgende in lyn op losskakel, maar ook hy het ’n besering (skouer). As die span se oefening ’n maatstaf is, lyk dit asof Masixole­ Banda weer op losskakel ingespan sal word.