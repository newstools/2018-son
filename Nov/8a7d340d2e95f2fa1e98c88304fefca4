DIT sal die verkeerde besluit wees om die geskorste Steve Smith weer kaptein van die Australiese krieketspan te maak. Ian Chappell, ’n legende van Australiese krieket, sê hy sal teen so ’n besluit wees. Sy rede: Hy glo nie Smith sal ná vroeër vanjaar se balpeuterskandaal in Suid-Afrika as dieselfde speler kan terugkeer nie. Smith, David Warner en Cameron Bancroft is almal lank gestraf weens die skuur van die bal met sandpapier in die derde toets teen die Proteas in Kaapstad. “Ek glo hy sal net as speler na die span terugkeer,” het Chappell op Channel Nine se show Sports Sunday gesê. “Ek glo nie hy sal ooit weer so ’n goeie speler wees nie. Die game gaan oor selfvertroue en syne is ’n groot knou toegedien.” Smith mag van Maart 2019 weer internasionale krieket speel, maar daarna moet hy nóg ’n jaar wag voordat hy weer vir die kapteinskap in aanmerking kom. Maar Chappell meen Smith moet gedagtes van leierskap liewer laat vaar. “Hy gaan sukkel om ooit weer kaptein te word, want een van die belangrikste goed vir ’n kaptein is om die spelers se respek te verdien. Dit gaan vir hom moeilik wees.” – Sydney Morning Herald