SALDANHA. – Is dit ’n protesaksie oor diens­lewering? Of sommer net ’n ge­shopping vir Krismis? Dié vraag het opgeduik nadat betogers winkels in Vredenburg en Saldanha gestroop het. Inwoners van informele nedersettings hier het dik gehou hulle betoog oor dienslewering en behuising. Maar Dinsdag het dinge violent gedraai toe ’n skare van meer as 3 000 betogers op Vredenburg toegesak het. Dinge het gou handuit geruk en die polisie se eenheid vir openbare orde (Pops) is ingeroep. Besighede het inderhaas hulle deure gesluit en werkers huis toe gestuur. Vir die eerste keer in ’n baie baie lang ruk was Vredenburg – normaalweg die economic hub van die Weskus – ’n uitgeknipte spookdorp. Toe beweeg die betogers aan na Saldanha. Meer van hulle dié keer – sowat 5 000. En die skade wat hulle aangerig het, was ook baie meer. Die Diazville-kliniek is uitgebrand en chalets by die Tabakbaai-vakansieoord is ook aan die brand gesteek. Hieroor sê ’n inwoner: “Ek weet nie waar ons nou mediese dienste gaan kry nie. Wat het die kliniek dan nou te doen gehad met service delivery? “En verder loop en besteel hulle toe die slaghuis en ander winkels, so dan was dit mos niks anders as ’n geshopping vir die big days nie.” Teen Donderdag het die cops reeds 38 mense in verband met openbare geweld gearresteer. Darrell Scheepers, voorsitter van die Weskus Sakekamer, sê hulle is beïndruk met hoe die polisie die situasie hanteer. “Vroeër in die week het die polisie sakemense gevra om hulle deure te sluit uit vrees dat werkers geteiken kan word. Wegbly “Dinge in Vredenburg is nou terug na normaal, maar nou is Saldanha weer deurmekaar. “Ek glo nie hierdie protes­aksies gaan ’n groot negatiewe impak op toerisme in die naderende feestyd hê nie, maar daar is mense wat nou van hierdie dinge in die nuus kan lees en besluit hulle gaan wegbly.” Scheepers sê dit is hartseer dat betogers die kliniek in Diazville afgebrand het. “Die kliniek lewer ’n broodnodige diens en die gemeenskap gaan nou baie lank sonder daardie diens sit,” sug hy. ’n Woordvoerder vir die Saldanhabaai-munisipaliteit, Ethne Julius, sê die munisipale kantore in Saldanha is ook aan die brand gesteek en privaat eiendom het deurgeloop. “Ons wil alle inwoners waarsku om waaksaam te wees,” het sy bygevoeg.