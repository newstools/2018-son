’N LEWE sonder water, pay of selfs ’n plekkie waar hulle hulle no. 2 kan doen. Dít, kla werkers van die Vrymansfontein-plaas op die Suider-Paarl-pad, is die storie van hulle lewe. Werkers hier sê hulle kry nie meer salarisse nie en die nuwe plaaseienaar, Niki Vontas, laat hulle basies aan hulle eie genade oor – beskuldigings wat Vontas sterk ontken. Jenny Adams sê hulle weet nie meer watter kant toe nie. Volgens Adams sit hulle nou al weke sonder water en krag nadat dit weens agterstallige dienstegelde afgesny is. “Sedert Niki vyf jaar gelede die plaas gekoop het, gaan ons lewe net agteruit. “Niki bly in Joburg en was twee jaar laas op die plaas. Met dié dat ons water en krag af is, het die mense met klein babas getrek. “Ons vleis raak sleg. Ons moet dit nou by mense op buurplase hou en selfs by hulle water bedel.” Sowat 50 gesinne bly op die plaas. Oom Willem Fortuin was tot en met sy aftrede voorman op die plaas. Hy het 17 jaar daar gewerk. “Dit lyk asof Niki ’n mission het om ons van die plaas af te kry, want van sy beloftes om ons lewe te verbeter en selfs ’n skool hier vir ons kinders te bou, het niks gekom nie. “In plaas daarvan om sy beloftes na te kom, het Niki ál die trekkers verkoop en wingerde uitgehaal. “Ons het op ’n tyd spogwyne hier geproduseer wat aan plaaslike restaurante verkoop is, maar nou gaan hier niks aan nie.” Louisa Arendse sê sy het tot haar onlangse retrenchment op Vrymansfontein gewerk, maar sê dis nou ’n plek waar hulle glad nie vry voel nie. “Ek het amper 20 jaar op die plaas gewerk – van die kelder tot die restaurant en selfs in die wingerde. Daar’s nie ’n plek op dié plek waar ek nie gewerk het nie. “So oud en lelik soos ek is, moet ek nou my broek aftrek en my ding in die bosse doen, want dié rondaweltoilette is een groot gemors. “Daar is nie eens meer ’n plek waar ’n mens kan sit om jou ding te doen nie, want die hele plek is al vol bek*k. “Verder kan ons Niki nie in die hande kry nie, want hy bly in die hospitaal. Met die baie kere dat hy in die hospitaal was, moes hy al eintlik dood gewees het.” Vontas ontken op sy beurt die aantygings ten sterkte. “Ek is horrified om te hoor dat ek jare nie daar was nie en nie omgee nie. “Voordat ek by die werkers betrokke geraak het, is hulle soos slawe behandel en het R45 per dag verdien. Ek was die eerste een in die area wat dié loon opgestoot het na R150 per dag, iets wat die ryk plase in die omgewing nie eens gedoen het nie.” Besoedel Vontas sê sedert hy in Maart ’n ernstige operasie ondergaan het, was hy nie weer op Vrymansfontein nie, maar voor dit was hy elke 10de dag daar. Volgens hom is hy tans ook in die hospitaal. Hy sê sedert hy oorgeneem het, kry die werkers skoon water. Dit was voorheen besoedel. Hy sê dis eintlik die munisipaliteit se verantwoordelikheid om water te verskaf. Hy sê prepaid-krag sal in die komende week geïnstalleer word. Hy ontken dat die werkers ooit opgehou het om elektrisiteit te kry. Vontas sê die werkers se pay is op datum en hulle huise voldoen aan bedryfstandaarde. ’n Septiese tenk is geïnstalleer en individuele toilette sal gebou word sodra die munisipaliteit dit goedgekeur het. “Ons is tans betrokke by ’n bemagtigingstransaksie wat in Desember afgehandel sal wees en waarby die werkers sal baat vind.” Hy hoop die nuwe BEE-eienaarskap vanaf Desember sal die issue vir die werkers oplos.