ARGENTINIË se sokker­legende Diego Maradona reken hy wil by die bestes leer – en volgens hom beteken dit hy moet kers opsteek by José Mourinho van Manchester United. Maradona reken die beleërde Mourinho is die beste bestuurder ter wêreld, selfs beter as Pep Guardiola van Manchester City. Vernuf Die 58-jarige het ook erken hy sal graag eendag in La Liga wil afrig. Maar hiervoor sal hy sy taktiese vernuf en kennis moet verbeter om ’n sukses in Spanje te maak. Maradona, wat tans Dorados in Mexiko afrig, is gepols oor Real Madrid se hot seat. Dis tóé dat hy gesê het hy kan net groot uitdagings aanpak as hy by die wêreld se bestes leer. “Ja, natuurlik wil ek eendag in Spanje afrig,” het die voormalige Boca Juniors- en Napoli-speler gesê. “Maar dit sal ’n langtermynprojek moet wees. Beslis nie op ’n grondslag waar hulle net ’n tydelike coach wil inbring nie. As coach het ek nog baie om te leer, jy weet. “En vir dít om te verander, sal ek na Manchester United toe moet gaan om by José te leer. Ek sal hom oor baie dinge vra, want hy is sonder twyfel die beste.” – AP