BEHALWE vir gewone crimes, het die Noord-Kaapse polisie daagliks met talle sake van verkragting te doen. Dit wil voorkom asof die groot en veral uitgestrekte, stil landelike omgewing hiermee te doen het. Die cops is van mening dat die misbruik van drank en dwelms die verkragtingsyfer verder opstoot. Op Black Friday het die toekoms van Buti Thonkonyane (28) pikdonker geword toe hy op drie klagte van rape skuldig bevind en gevonnis is. Volgens kapt. Sergio Kock, polisie-woordvoerder, het hy in die hoërhof op Kathu 15 jaar vir elk van die aanklagte gekry. Boonop is vyf jaar bygevoeg omdat hy ’n selfoon van een van die slag­offers gesteel het. Effektiewelik sal hy 20 jaar agter die donker mure van die tronk moet bly vir sy bose dade. Sy modus operandi was elke keer eenvoudig. Hy het sy slagoffers vanaf drinkplekke in die afgeleë Dithakong-nedersetting agtervolg. Hierna het hy hulle met ’n mes gedreig en na ’n verlate stuk veld gesleep waar hy hulle verkrag het. Wetteloosheid Die voorvalle het tussen Maart 2016 en November 2017 gebeur. Die meisies was onderskeidelik 16, 17 en 19 jaar oud. Die cops het hard na hom gesoek en hom met behulp van DNS-toetse vasgetrek. Op 23 Maart het hulle hom gevang en laat toesluit. ’n Politikus in Springbok blameer werkloosheid, die maklike beskikbaarheid van drank en blote wetteloosheid vir die baie verkragtings. Niko Jano van die Aitsa-party sê: “Die regering is te slap en die cops te min. Die politici moet ook help. “Ook moet strenger vonnisse aan verkragters gegee word.” Die adjunkkommissaris vir misdaadopsporing in die Noord-Kaap, genl.maj. Koliswa Otola, het konst. Freddie Moamogwa geloof vir sy goeie speurwerk.