DIE clichés “nou of nooit” en “reg of weg” het deur die jare sino­niem geword met Ba­fana Bafana. Dis natuurlik weens die Suid-Afrikaanse sokkerspan se geploeter in veral groot toernooie. Wat kwalifisering vir die Afrikanasiesbeker (Afcon)-toernooi volgende jaar in Kameroen betref, is die span weer in presies dieselfde bootjie. Nadat hy Saterdag gelukkig was om gelykop (1-1) teen Nigerië te speel, hang Suid-Afrika se kwalifisering weer aan ’n draadjie. Dit is dus wéér déjà vu vir Bafana wanneer hulle Libië op sy tuisveld in die laaste kwalifiserings­wedstryd van groep E pak. En die genoemde clichés sal juis dan geldig wees, maar Bafana se afrigter, Stuart Baxter, probeer intussen dapper voorkom. Bafana Bafana se gelykop uitslag (0-0) teen Libië twee maande gelede in Durban was niks waaroor ’n mens huis toe kon skryf nie. Boonop het Libië die slaansak in die groep, die Seychelle, Saterdag met 8-1 verneder. So, Libië kan ook nog kwalifiseer - mits hy wen. Vraag Baxter sê egter hy sien uit na die wedstryd op 22 Maart. Die groot vraag is of Suid-Afrika wel die wa deur die drif kan trek. Die Brit sê: “Ons kán dit doen. Nes ons volpunte in Nigerië, kan ons ook teen Libië. Ons kort ’n goeie game plan.”