DIE oom wat na haar moes omsien, het haar van agter af verkrag nadat hy haar ’n melkbottel gevoer het. Dit is die skokkende details oor die verkragting van en moord op klein Zakeerah Hendricks (2) van Manenberg wat gister in die Kaapse hooggeregshof uitgekom het. Willie Simons (34) is weke­ nadat die kind op 28 Februarie 2016 dood is, in hegtenis geneem nadat sy DNS positief verbind is met die verkragting. Hy het gister skuldig gepleit op die vieslike dade. Hy het gesê: “Ek was by ’n verjaardagpartytjie van ’n vriend. Zaida Hendricks, Zakeerah se ma, het die kind later in my sorg gelaat.” Zaida en sy girlfriend het glo klub toe gegaan na die partytjie. “Ek het die kind na die wendyhuis agter die huis geneem en haar bottel vir haar gegee. Ek het langs haar gelê.” “Ek het toe haar nappy afgehaal en haar van agter af verkrag. “My hand was toe oor haar mond sodat daar nie ’n geluid kon uitkom nie.” Hy het gesê ná die verkragting het hy die kind verwurg. “Ek het haar toe op die bed in die wendyhuis gelos.” Son het destyds berig Zaida het die kind die volgende dag in die wendy gevind. Dit het gelyk of die kind slaap, maar sy was yskoud. Zakeerah is in die hospitaal dood verklaar. “Ek vra nederig vergifnis aan Zakeerah se familie.” Simons het gesê hy weet hy kan tot lewenslank gevonnis word vir sy dade en hy het hom hiermee vereenselwig. Regter Murray Bridgman het Simons skuldig bevind aan verkragting en moord. Simons sal op 10 Desember gevonnis word.