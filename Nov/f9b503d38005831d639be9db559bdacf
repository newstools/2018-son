GEPAK en vasgekeer in klein, donker bokse. Op dié manier word kinders oor die wêreld heen vervoer vir hulle liggaamsdele, prostitusie of as slawe. Mensehandel is real en kan kinders van enige area, ras of ouderdom tref. Daarom het die dansgroep PE’s Finest van die noordelike gebiede onlangs ’n treffende opvoering aangebied om vir die jeug die tekens te wys en hulle teen die gevare te waarsku. Marian Ferreira van Salsoneville is die dansgroep se bestuurder en vervaardig en skryf self die opvoerings. Ferreira het eerstehandse kennis van die meeste van die opvoerings se onderwerpe en voel dat sy ander meer bewus kan maak daarvan. Daar word nie doekies omgedraai nie en Stop Human Trafficking: Hear Our Cry het nie ’n fairytale ending nie. Dit handel oor ’n jong meisie wat ontvoer word vir onheilige redes, en haar ouers spoor haar nooit op nie. “Die idee het gekom ná die verdwyning van Miguel Louw (9) van Durban. Sy lyk is later gekry. “Chelsea McCharlie (8), ’n meisie van Arcadia, is ook onlangs ontvoer. “Daar was in ’n stadium baie valse boodskappe en waarskuwings op Facebook en WhatsApp oor kinders wat ontvoer is,” sê Ferreira. Ferreira is self as 10-jarige deur ’n onderwyser in ’n klein, donker kas toegesluit. Sy het nooit voorheen daaroor gepraat nie en sê sy raak nou nog emotional wanneer sy daaraan dink. Sy kan haar net indink hoe dit moet voel om ure lank in ’n boks vasgevang te wees. “Die boodskap aan die kinders vandag is dat hulle nooit vreemde mense moet vertrou nie. “Hulle moet ook nie lekkers of enige iets van sulke mense vat nie. “Dit leer hulle dat ’n ontvoerder enige persoon kan wees.” Aan die ouers sê Ferreira: “Weet te alle tye waar julle kinders is en sê vir hulle om nie met vreemde mense in aanraking te kom nie. “Ouers moet pasop, want dis amper vakansietyd en hulle gaan werk terwyl die kinders by die huis bly.” Die opvoering gaan ook aangebied word by verskeie skole in die Northerns. Die ander opvoerings is ook gebaseer op alledaagse uitdagings en kwessies in die gemeenskap. Boxed handel oor bullying onder kinders, terwyl Marikana handel oor die massaslagting van 17 mynwerkers in Johannesburg in 2012. The Whirlwind: Dawid Stuurman het die jeug weer geleer oor dié Khoisanleier en sy kultuur. I Am Able vertel meer oor die lewe van gebreklike mense en die uitdagings wat hulle in die gesig staar.