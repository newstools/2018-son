AL HET sy ’n deel van haar huis in ’n brand verloor, worry ’n ma van Cravenby, Kaapstad, meer oor die ander mense wat daardeur geraak is. Abeda Abrahams het verlede week ’n aaklige ding oorgekom toe ’n groot deel van haar huis uitgebrand het. Vier rental units wat voor in haar jaart gestaan het, het ook heeltemal uitgebrand. “Ma Beda”, soos almal haar ken, gaan egter nie vinger wys of vra waarom dit met hulle huishouding gebeur het nie. Sy is nou in survival mode en haar grootste bekommernis is die welstand van haar huurders. “Dit was ’n groot skok vir ons almal. Ek is nou nog in skok oor die brand. “Maar ek kan nie nou sit en myself heeldag afvra of dinge ander sou wees as ek dit of dat gedoen het nie. Dit gaan niks help nie,” sê sy. Met trane in haar oë sê die antie daar is niks wat ’n mens kan voorberei op ’n brand nie, maar daar is wel soveel wat ’n mens uit die situasie kan leer en nog gaan leer. “Ek en my man kon nie eens daai aand met mekaar praat nie. “Ons was te gebroke om die verlies te bespreek. “Ek weet dit is nie maklik vir hom nie. Hy het baie hard gewerk vir die huis,” vertel sy. Ma Beda sê hulle is net dankbaar dat hulle tenants – ag volwassenes, insluitend ’n hoog swanger vrou, en vier kinders – nie beseer is nie. “Dit sou ’n groter verlies gewees het as enige een erg seergekry of in die brand beseer gewees het. “Ons moet dankbaar wees ons kan oor begin,” sê sy. Maar dit gaan nie maklik wees vir ’n egpaar wat al afgetree is en nie assuransie het nie. “Dit sal ons byna R100 000 kos om die plek weer reg te maak. Ons sal somehow deur dit kom, ek glo dit. “Ons fokus op die punt is om seker te maak dat die tenants ten minste ’n slaapplek het en kos in hulle maag,” vertel sy. Geloof Ma Beda sê die ondersteuning wat sy van haar buurmense en vreemdelinge kry, word baie waardeer. “Ons kan nie genoeg dankie sê vir almal wat ons help nie. Dit het my geloof in die mensdom versterk,” sê sy. Enigeen wat graag met Ma Beda in verbinding wil tree om haar te ondersteun. kan haar bel by 073 733 3435.