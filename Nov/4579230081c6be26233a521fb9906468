CALITZDORP. – Sy is ’n vrou op ’n mission. Soufie Roman, voorsitter van die plaaslike gemeenskapspolisiërings­forum, voer ’n stryd teen drugs in haar dorp. “Drughuise en druglords skiet op soos paddastoele. En weet jy hoekom? “Werkloosheid en die misbruik van Sassa-toelae gaan hand aan hand hiermee. “Dit gebeur hier in die oënskynlike stil Karoo­dorpie. Mense is nie meer veilig nie.” Volgens Roman is die vlaag van inbrake ook die direkte gevolg van drugs. “Mense breek in om hulle drug-behoeftes te bevredig. Besighede ly skade en toeriste raak bang vir ons dorp. “Vroue gebruik hulle kindertoelaes vir drugs.” Kakie Willemse, ’n buurtwaglid, sê: “Babas word aan hulle eie lot oorgelaat. Dis hoekom rapes so hoog is in die dorp. “Daai R700 van die Community Work Programme word uitgemors. “Die regering se bedoelings is opreg, maar dis die mense wat ’n gemors daarvan maak.” Beywer Volgens Roman is die gebied wyd en strek die grense van die dorp tot teen Oudtshoorn. Willemse sê: “Ek het alle respek vir ons lede van die SAPS. Maar hulle is ontoereikend as die area waarin hulle werk in ag geneem word. “Daarom beywer ek my ook om meer lede van die SAPS vir die dorp te kry. Kapt. Anna May en haar personeel doen hulle bes. “Dis ook een van my strewes om die gemeenskap meer en meer die oë en ore van die polisie te maak. So gaan ons dwelms in ons dorp uitroei. “Drugs is nou ons grootste vyand. “Selfs apartheid was nie so groot nie.”