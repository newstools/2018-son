DIE inwoners van die Strand is gatvol vir misdaad en dat die skollies so maklik borgtog toegestaan en lig gevonnis word. So het Jan Frieslaar, die voorsitter van die Strand-polisiëringsforum, gister gesê. Dis toe hy en ander gemeenskapsleiers ’n petisie by die landdroshof ingedien het. Die petisie is aan die hooflanddros, Veronica de Silva, oorhandig. Frieslaar sê hy wil graag hê dat die hoof van die ver­volgingsgesag in die Wes-Kaap adv. Rodney de Kock, na die gemeenskap se pro­bleme moet kom luister. Frieslaar sê die skollies is skaars op borgtog of vrygelaat of hulle vang net weer stront aan. Noodoperasie Hy sê net Dinsdag is ’n 12-jarige kind in die rug getref toe hy in die kruisvuur van bendes beland het. Die seun moes ’n nood­operasie ondergaan. In die petisie beskuldig die gemeenskap die howe daarvan dat dié hulle in die steek laat. Die gemeenskap sê die howe­ gee nie om of hulle suffer onder bendegeweld en dwelmhandel nie. Hulle beweer ook dat borgtog toegestaan word, al is die verdagte reeds uit op borgtog vir ’n ander misdaad wat hy na bewering gepleeg het. Hulle eis dat transformasie in die landdroshof spoedig moet plaasvind.