TERWYL Kyle Simmonds hom by die Paarl Rocks aangesluit het, blyk dit dat Richard Levi ook in die mix is om Michael Klinger te vervang. Simmonds is inderhaas nader getrek om Klinger te vervang. Klinger het Sondag ’n rugbesering in die Mzansi-Superliga-wedstryd in die Paarl teen die Cape Town Blitz opgedoen. Hy het gister na Australië teruggekeer, wat die Rocks sonder ’n oorsese speler laat. Luidens die reëls moet twee oorsese spelers in elke wedstryd speel. Omdat Kolpak-spelers in die kitsreeks as oorsese spelers kwalifiseer, is Dawid Wiese nou die enigste speler wat in aanmerking kom. Dit is waarom Simmonds se insluiting as ’n noodmaatreël beskou word. Levi, ook ’n Kolpak-speler, is ’n voormalige Cape Cobra-kolwer en is glo beskikbaar. Die Rocks speel môre 14:00 teen die Nelson Mandela Bay Giants op St. George­park in Port Elizabeth. Sondag is die Rocks op Bolandpark teen die Durban Heats in aksie. Dit is ’n tweederondewedstryd.