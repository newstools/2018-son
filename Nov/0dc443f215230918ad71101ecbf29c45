COLE Alexander is een wedstryd weg van sy eerste final saam met sy nuwe Wits-span. Om dié prestasie te vermag sal sy span eers die giant-killer Baroka Sondag in die Peter Mokaba-stadion moet klop. Dís wanneer Baroka gasheer speel vir die Clever Boys in die Telkombeker se halfeind. Baroka borrel natuurlik oor van selfvertroue nadat hy die voormalige Afrika-kampioen Mamelodi Sundowns in die vorige ronde uitgeboender het. Dít terwyl Wits, die verdedigende Telkombeker-kampioen, die stryd pak met ’n nederlaag van 1-2 teen Bloemfontein Celtic in ’n Premierliga-stryd. Alexander reken dat die studente van Braamfontein opgejack is om weer die veld te vat ná die internasionale blaaskans van twee weke. “Ons het baie hard gewerk op die oefenveld die laaste tyd en wil sake regstel met ’n sege,” het die 29-jarige Kapenaar gesê. “Dit gaan egter ’n tough one wees omdat Baroka geen easy game is voor sy home crowd nie. “Baroka is ’n goeie passing team en moet baie tyd en ruimte gegee word op die bal. “Maar ons is gereed en wil final toe gaan.” Alexander het laas in 2016 in ’n Telkom final gespeel vir SuperSport United. Dís toe hulle teen Cape Town City vasgeval het.