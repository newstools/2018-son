TWEE vermiste broertjies is teruggekry – nadat hulle in ’n hondehok geslaap het. Salem (6) en Ethan Orion (10) van Elsiesrivier het Maandag verdwyn. Hulle is gisteroggend by hulle antie in Belhar gekry waar hulle in die hondehok oornag het. Die boeties, albei van die Primêre Skool Leonsdale, het Maandag laatmiddag tot by Modderdamweg geloop en van daar ’n lift tot by hulle tante in Belhar gekry. Hulle het in die jaart ingegaan, maar dit was al laat en hulle was glo bang om aan die deur te klop. Toe gaan kruip hulle in die koue hondehok in. Die tante het die twee eers die volgende oggend daar ontdek. Sy het onmiddellik die seuns se ma, Adelaide (31), gebel. Volgens Adelaide woon hulle nou eers ’n paar weke in Leonsdale. Voor dit het hulle in Belhar gewoon. ’n Verligte Adelaide sê: “Ek het hulle nog gesien toe hulle op pad skool toe is. “Toe ek die aand so 17:30 by die huis kom, was hulle nie daar nie. “Die skoolklere wat hulle aangehad het, was daar. “Ek het hulle buite hoor speel by hulle vriende. “Toe ek hulle later soek, kon ek hulle nêrens kry nie. “Ek het toe polisie toe gegaan en ’n soektog is begin. “Ons het gisteroggend verder gesoek totdat ek die oproep van my suster gekry het. “Ek is so verlig dat hulle ongedeerd gevind is.” Teen gister was dit nog nie duidelik hoekom die kinders weggeloop het nie. Kol. Jacques de Bruin van die Elsiesrivier-polisie het die gemeenskapslede bedank vir hulle bydrae om na die vermiste seuns te soek.