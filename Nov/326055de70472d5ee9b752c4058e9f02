VOLGENS die Springbok-vrouerugbyspan se hulpafrigter maak die span goeie vordering op die Europese toer. Die Suid-Afrikaners het Sater­dag in Cardiff hulle eerste nederlaag gely. Hulle het toe met 5-19 teen Wallis vasgeval. Dit was die Springbokke se eerste toetswedstryd sedert 2014 se Wêreldbeker-toernooi in Frankryk. Suid-Afrika het verlede week sy openingswedstryd teen die UK Armed Forces met 31-12 gewen. Die hulpafrigter Eddie Myners sê sy span is vol vertroue en hulle voorbereiding vir die volgende wedstryd, teen Spanje, vorder fluks. Tevrede Hy het gesê: “Die gees in die kamp is goed en ons sien uit na die kragmeting. “Ons is baie tevrede met talle positiewe aspekte van ons spel en wil graag daarop ver­beter. “Daar moet ook in ag geneem word dat ons in ’n herboufase is. “Dit is belangrik dat ons voortbou op die grondslag wat ons in die vorige wed­stryde gelê het.” Saterdag se wedstryd teen Spanje skop 17:30 af. Die laaste toerwedstryd is op 23 November teen Italië.