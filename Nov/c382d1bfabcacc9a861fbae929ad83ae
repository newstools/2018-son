HY HET gedink die cops gaan hom help toe skollies hom aanval, maar toe loop hy ook onder die bloues deur. Só beweer Reinhardt Loubser (34) van Vredelust in Kuilsrivier. Loubser sê hy het Sondagnag saam met ’n pel, Pieter Geetz, na Kalkfontein gegaan om ’n vriendin te gaan besoek. Hy sê: “Ons was skaars daar, toe word ons gejaag deur skollies met messe. Ons het genael dat dit spat. “ ’n Vreemdeling het vir ons veiligheid sy hek oop­gemaak. “Terwyl ons daar was, het die polisie opgedaag. Daar was omtrent 30 polisie­lede met 8 of 9 vêns wat sommer met rubber bullets op ons losgebrand het. “Hulle het ons aangesien vir gunsmugglers. “Die een polisieman het op die mense se dak gaan klim om beter op ons te skiet. “Ek het gestaan en my hande omhoog gehou, maar is teen my gesig en been getref. “Die cops wat gelyk het asof hulle in charge was – ’n man en ’n vrou – het gesê hulle het ’n fout begaan en ons moet ons bekke hou.” René van Heerden, Loubser se, ma sê: “Ons het ’n saak van poging tot moord gemaak. “Die Kuilsrivier-polisie het gesê hulle sal die saak ondersoek. “My seun kon sy oog verloor het. “Hy was Maandagoggend hospitaal toe waar hy ’n aantal steke bo en onder sy oog gekry het. “Sy linkeroogbank is stukkend geskiet. Hy moet nou plastic surgery kry. “Die dokter het gesê dis nog te vroeg om te sê of my seun permanente skade aan sy linkeroog opgedoen het. My seun was onskuldig.” Son het die polisie Dinsdag om kommentaar oor die voorval genader, maar gister teen druktyd nog geen terugvoer ontvang nie. 