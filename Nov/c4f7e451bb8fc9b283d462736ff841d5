BOKS-FANS landwyd lek reeds hulle lippe af vir die rematch tussen Tommy Oosthuizen en Thabiso Mchunu. Hulle pak mekaar Saterdagaand 8 Desember op Golden Gloves se toernooi by Emperors Palace buite Kemptonpark om die Afrika-Boksunie se tussen­gewigtitel. Toe die twee boksers mekaar op 1 September gepak het, het Oosthuizen naelskraaps met punte gewen. Oomblikke ná die geveg was daar reeds sprake van ’n rematch en die toernooi se promotor, Rodney Berman, het nie gras onder sy voete laat groei nie. Berman sê hy verwag dat Oosthuizen dié keer “meer flambojant” sal wees en ook meer kanse sal waag. Titelgeveg Hy verwag ook dat Mchunu dié keer sy houe sal kies en groot druk op sy teenstander sal probeer plaas. “As Oosthuizen of Mchunu hulle merk wil maak vir ’n titelgeveg op die groter verhoog, is volgende Saterdag hulle kans,” het Berman gesê. “Albei is uitstekende tussengewigte. “Die verloorder sal met sy loopbaan aangaan, maar vir die wenner is daar die kans van groot gevegte op groot aande. “Albei boksers sal moet indruk maak en wys hulle hoort op die groter verhoog. Hulle moet waardige teenstanders wees.”