SARON. – Vir inwoners hier het Krismis vroeg gekom. Dis oor die Drakenstein-munisipaliteit die agterstallige dienstegeld van alle inwoners afgeskryf het. Die gemeenskapsaal was Sondag vol gepak toe die uitvoerende burgemeester van dié munisipaliteit, Conrad Poole, en raadslid Hannes Smit die inwoners dié goeie nuus meegedeel het. Dié besluit is geneem ná ’n jare lange dispuut oor water in die dorp. Onkoste Baie inwoners het nie vir hulle water betaal nie omdat hulle geglo het hul titelakte maak hulle geregtig op gratis­ water, aangesien dit uit ’n natuurlike bron, ’n fontein, geput word. Die munisipaliteit hoef ook nie water aan te koop nie; ál onkoste wat hy aangaan, is vir die suiwering, verspreiding en instand­houding daarvan. Poole het ’n ondersoek gelas na die inwoners se aanspraak op gratis water. Daar is toe bevind dat hulle wel reg is, maar die jare lange twis rondom dié kwessie het ook ander probleme tot gevolg gehad. Smit, sê: “Die weiering van baie mense om vir die afgelope byna 15 jaar vir water te betaal, het veroorsaak dat hulle ook nie vir hulle basiese munisipale dienste betaal het nie. “Dit het tot ’n massiewe ophoping van skuld gelei, en mense kon dit later nie meer bekostig om hulle skuld op datum te bring en gereeld te betaal nie. “Dit is natuurlik onregverdig teenoor diegene wat gereeld hulle dienstegelde betaal het. So, die raad het ’n memorandum van ooreenkoms opgestel. “Daarin is gestel dat alle munisipale skuld afgeskryf sal word. Inwoners moes dit teken om te onderneem dat hulle hul rekeninge voort­aan gereeld sal betaal.” Die bedrag van agter­stallige skuld wat die munisipaliteit afgeskryf het, beloop meer as R60 miljoen. Alle huis­houdings sal ook 15 000F water per maand gratis kry. Diegene wat tuine in die ou gedeelte van die dorp het, sal ’n ekstra 50 000F water per maand gebied word. Inwoners sal dan net R5,97 vir elke 1 000F ekstra water per maand betaal. Poole het aan die in­woners gesê: “Die raad het dié besluit geneem sodat alle inwoners op ’n skoon bladsy kan begin. “Die raad vra alle inwoners nou om hulle dienstegelde aan die munisipaliteit voort­aan gereeld te betaal.” Inwoners het tot 31 Desember om die memorandum van ooreenkoms by hulle plaaslike munisipale kantoor of die Drakenstein-munisipaliteit se hoofkantoor in die Paarl te onderteken. Diegene wat teen die sperdatum nie aan dié versoek voldoen het nie, sal steeds aanspreeklik gehou word vir hulle uitstaande munisipale dienstegelde.