SAMMY Claassen sê baie bruin kiesers in die Wes-Kaap gaan nie meer vir die DA of ANC stem nie. Claassen is voorsitter van die nuwe Alliance of Indigenous and True South Africans-party (Aitsa). Hy het onlangs uit die ANC bedank nadat hy claims gemaak het van rassisme in die party. By Aitsa se launch in Elsiesrivier het Claassen gesê: “Ons gaan vir ons grond veg. “Ons grond is afgevat toe Jan van Riebeeck hier geland het. “Die Nasionale Party het voortgegaan om ons grond te beset. Vandag sit die ANC met ons grond. “Julius Malema, leier van die EFF, het in George gesê die Africans moet 80% van die grond kry, terwyl ons bruines net 15% moet kry. “Hy het ’n nerve, want dis ons land hierdie!” Nico Jano, onderleier van Aitsa, het gesê: “Ons in die Noord-Kaap het die ANC ingebring,. “Maar dié keer gaan ons vir onsself stem.” Bosch Hendrik Willemse, koördineerder van die nuwe politieke party, het ’n ou liedjie gesing wat sy ouma nog vir hom geleer het: “Ons bruin mense is kinders van slawe. “Ons het ons grond verloor. Ons wil ons grond terughê.” Mense wat meer oor die Aitsa-party te wete wil kom, kan Jerry Kapel kontak by 082 260 5412 of jerrykapel­@yahoo.com.