SY KON nie eens praat nie. Haar bewende hande was genoeg bewys dat iets verkeerd is. So vertel die suster van ’n 15-jarige meisie nadat hulle pa se vriend die tiener na bewering wou verkrag. Die meisie en haar familie woon in Kensington. Die pa se vriend, ’n 46-jarige man van Mitchells Plain, het Vrydag by hulle oornag. Saterdagoggend, toe haar ouers nie tuis was nie, het die man hom in ’n kommetjie in die kamer gewas. Die man het die meisie geroep om sy rug te kom was. “Sy het, en toe vra hy haar om ook rondom sy geslagsdele te was terwyl hy met homself speel,” beweer die suster. Die man het na bewering die meisie se hand in die water gedruk en toe haar hand na sy penis geforseer. Dit het haar ongemaklik laat voel. “Sy wou nie en het skreeuend by die huis uitgehardloop en na my toe gekom. “Ek het haar nog nooit so hoor skreeu nie. Daar was iets desperaats in haar noodkrete.” Die suster het nie op haar laat wag nie en het die man gaan konfronteer. “Toe ek die deur oopmaak, was hy besig om sy broek op te trek, maar ek kon sien hy was erect. “Hy het net gesê niks het gebeur nie, daar gaan niks aan nie, maar ek kon in sy stem hoor en in sy gesig sien hy lieg,” sê sy. Die inwoners was woedend toe die dinge rugbaar geraak het en het vinnig byeengekom sodat hy nie kon vlug nie. Hulle het oproerig geraak en wou die reg in eie hande neem, maar die cops het ingetree. Kapt. FC van Wyk, ’n polisiewoordvoerder, sê klagte van openbare geweld en saakbeskadiging is gelê nadat die inwoners opstandig geraak het. “Volgens berigte wou die gemeenskap van ongeveer 400 mense die verdagte aanrand. “Toe die polisie opgetree het om die gemeenskap uiteen te dryf, het ’n klipgooiery gevolg en vyf polisievoertuie is beskadig.” Die man is van die toneel verwyder en op ’n aanklag van seksuele aanranding gearresteer.