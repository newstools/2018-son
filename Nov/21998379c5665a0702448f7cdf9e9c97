TERWYL Patricia de Lille vanmiddag aankondig waar sy ’n nuwe politieke tuiste gevind het, is daar ’n donkerblou wolk wat haar nog volg. Xanthea Limberg, burgemeesterskomiteelid van die Kaapse stadsraad, het Vrydagoggend kriminele klagte teen die voormalige eerste burger gelê. Die klagte hou verband met ’n onetiese SMS wat De Lille glo in September 2016 vir haar gestuur het. In die SMS word gevra dat die hoogste punt in ’n interview vir ’n nuwe city manager aan Achmat Ebrahim, voormalige stadsbestuurder, toegeken moet word. Limberg sê die saak is by die DA aangemeld. “Dit sou deel wees van mev. De Lille se dissiplinêre verhoor-proses. “Ek kon daardie tyd nie die SMS aan die stadsbestuurder report nie, want hy is betrek by die saak. Ek kon dit ook nie by die LUR vir plaaslike regering (Anton Bredell) of speaker van die stadsraad (Dirk Smit) report nie, want De Lille was nie net burgemeester nie, maar ook die DA se provinsiale leier.” Ondersoek Son op Sondag wou by Limberg weet of haar minagting van die gedragskode vir raadslede – deur nie die SMS te report nie – ’n erkenning is dat die speaker van die stadsraad nie onpartydig optree nie. Hierop sê sy net dit is by die DA aangemeld. Die DA het in Mei die cyber company Cyanre gekry om Limberg se foon te ondersoek. Drie dae nadat hulle die selfoon ontvang het, is ’n verslag – waarvan Son op Sondag ’n afskrif het – aan Glynnis Breytenbach, voorsitter van die DA se federale regskommissie, gegee. Limberg het nie op vrae gereageer oor waarom sy byna ses maande nadat die report aan die DA gegee is, gewag het om kriminele klagte te lê nie. Ook Solly Malatsi, DA-woordvoerder, het nie gereageer op waarom die DA vir ses maande met ’n verslag gesit en niks gedoen het nie. De Lille kap terug dat almal gelyk is voor die gereg. “Die verskoning dat Xanthea nie die SMS kon report oor ek mayor of provinsiale leier was nie, is flou. “Xanthea is ’n slim jong dame, maar ek voel jammer vir haar wat nou so misbruik word.” aldus De Lille. Sy noem daar is duidelik by die DA ’n patroon om ou koeie uit die sloot te grawe. “Die DA weet ek maak vandag ’n aankondiging en hulle bespiegel oor wat dit gaan wees. Nou probeer hulle my beswadder. “Die DA het my nie gemaak nie en die DA gaan my nie breek nie. “My geloof is in my Skepper en ek het volle vertroue in ons reg­stelsel.” Die oudburgemeester voeg by: “Die DA moet Suid-Afrikaners nie onderskat nie. Ons mense is intelligent en vra vrae ...”