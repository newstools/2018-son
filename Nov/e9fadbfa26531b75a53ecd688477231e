DIT is nou maar so: Oral waar AB de Villiers optree, maak hy opslae. Tydens gister se bekendstelling van die Mzansi- Superliga se kapteins in die V&A Waterfront in Kaapstad was dit baie duidelik hoe gewild De Villiers is. Daar is dus g’n twyfel dat sy volgelinge vandag agter die Tshwane Spartans sal staan nie. In die eerste wedstryd van die toernooi meet die Spartans op Nuwe­land met die Cape Town Blitz kragte. “Ek dink dit gaan ’n great wedstryd wees. Ek glo ook die kwaliteit van die toernooi gaan hoog wees,” het De Villiers gesê. Dit is beslis sy kanonkolf wat die tuisspan se afrigter, Ashwell Prince, die grootste kopseer gee. Die breier het hard probeer om sy gereedheid vir die wedstryd te verklaar. Die realiteit is Prince pak dit sonder ’n rits van sy sterre aan. “Dit gee die jonger spelers ’n groot kans om hulle kleim af te steek. “Ons almal is in die dieselfde posisie. “Dit is die eerste wedstryd. In T20-krieket is die kuns om gou aan te pas. “Die span wat dit eerste doen, sal op die voorvoet wees en voordeel daaruit kan trek,” het Prince ge- sê. Dawid Malan, wat die span aanvoer, het gister op ’n nuuskonferensie met vertroue gepraat. Hy het veral klem gelê op sy span se kolfwerk. “Maar bo en behalwe ons kolfwerk het ons het goeie draai­balboulers. “Mohammad Nawaz het onder die gesoute draaier Paul Adams geoefen. “Ons is gereed om die toernooi met vertroue aan te pak,” het Malan gesê. CAPE TOWN BLITZ Dawid Malan, Mohammad Nawaz, Hussain Talat, Anrich Nortje, Janneman Malan, Malusi Siboto, George Linde, Ferisco Adams, Jason Smith, Sibonelo Makhanya, Kyle Verreynne en Dane Piedt. TSHWANE SPARTANS AB de Villiers, Eoin Morgan, Robbie Frylinck, Jeevan Mendis, Theunis de Bruyn, Rory Kleinveldt, Ben Duckett, Gihahn Cloete, Lutho Sipamla, Tony de Zorzi, Dean Elgar, Andrew Birch, Shaun von Berg en Eldred Hawken.