“DIE wit man haat die idee van gelykheid.” Só het Julius Malema, leier van die Economic Freedom Fighters (EFF), gesê op die byeenkoms van swart professionals in Sandton, Johannesburg. “Hulle haat die EFF – nie omdat ons wapens het nie, maar omdat ons die taal van gelykheid praat en hulle haat dit. “Hulle sien ons as sub-human en hulle wil nie met sub-humans saamleef nie. “Wanneer jy sub-humans bemagtig, is dit ’n bedreiging vir white supremacy. Hulle sal verdwyn,” het Malema onder luide toejuiging gesê. Die EFF het die byeenkoms van swart professionele persone saamgeroep om voor volgende jaar se verkiesing te beraadslaag oor watter vorm en struktuur die regering se wetgewing moet behels, berig News24. Kompeteer Die party se adjunkvoorsitter, Floyd Shivambu, en voorsitter, Dali Mpofu, was ook teenwoordig. Hulle het gesit en luister terwyl die swart professionele persone uit verskeie sektore hulle mening lug. Baie van hulle het gevoel dit is moeilik om met hulle wit eweknieë te kompeteer. “ ’n Wit man van die werkersklas en swart man van die werkersklas praat nie dieselde taal nie, want ras is aan die spits van alle verdeeldheid in die land. “Vir so lank as wat ons nie die rassekwessie kan oplos nie, kan ons maar daarvan vergeet om ’n einde aan hierdie verdeeldheid te bring. “Ek sal die rassekaart elke keer gebruik. Ek is nie skaam daaroor nie. Dis hoekom ons dié vergadering met swart professionele persone belê het,” het Malema gesê. Hy sê die byeenkoms is deel daarvan om die EFF voor te berei om ’n propperse regering te wees wanneer die party die leisels in die land oorneem, berig News24.