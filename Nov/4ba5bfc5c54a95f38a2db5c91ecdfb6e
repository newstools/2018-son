’N COP van Mitchells Plain is die naweek in Khayelitsha koelbloedig doodgeskiet. Sers. Vuyani Fani (40) is Sondag 23:25 in Aliam-weg drie keer geskiet en is op die toneel dood. Fani was afdiens en het by sy neef gaan kuier. Hy was op pad na sy kar ná die kuier toe op hom losgebrand is. Volgens Fani se neef het hulle stemme buite gehoor en mense wat hardloop. Fani het na verneem word terug na sy neef se hokkie probeer hardloop toe twee skote afgaan. Die hokkie se deur was egter gesluit. ’n Derde skoot het afgegaan. Die neef het eers die deur oopgemaak toe dit stil is en vir Fani voor die deur sien lê. Hy is van sy selfoon beroof en het nie sy dienspistool by hom gehad nie. ’n Moorddossier is aangelê. Enigeen met inligting kan die Stop Misdaad-lyn by 08600 10111 bel.