DIE teleurstelling is gróót. Ashwell Prince (breier) en die kaptein Dane Piedt kon nie hulle teleurstelling wegsteek nie. Dit was duidelik sigbaar in die vraag-en-antwoord-sessie ná die wedstryd gister op Bolandpark. Dit was hier waar die krieketspan van die Cape Cobras sy eerste nederlaag in vanjaar se reeks gely het. Die Lions het die wedstryd met 186 lopies gewen en daarmee die Cobras se voorsprong op die punteleer tot 12.14 punte laat krimp. Breek Die Cobras staan nou op 103.86 punte ná vyf wedstryde, met die Lions in die tweede plek. Met die Mzansi Super League wat volgende week begin, neem die reeks ’n breek tot volgende maand wanneer die Cobras die Warriors die stryd sal aansê. Piedt sê die teleurstelling is diep omdat sy span 20 paaltjies in die wedstryd geneem het en hy en sy mede-boulers ook goed met die bal gevaar het. Hy het ’n persoonlike mylpaal bereik deur sy 18de vyfer te neem in sy 103de eersterangse wedstryd. Die 8 paaltjies wat hy in die wedstryd geneem het, het sy totaal in sy loopbaan tot 357 geneem. “Dit is baie teleurstellend om op dié wyse te verloor. “Ek dink ons het dinge vir hulle té maklik gemaak. Ons het egter op die derde en vierde dag goed teruggeveg, met Pieter Malan en Jason Smith wat uitstekend gekolf het,” het Piedt gesê. Malan (101) en Jason Smith (74) het hard probeer om die Cobras in die wedstryd te hou. Die oud-Kaapse naatbouler Craig Alexander het 3/52 geneem, terwyl Bjorn Fortuin, ’n boorling van die Paarl, met sy 3/37 die Cobras geruk het.