ATLANTIS se gangsters is min gespin oor pres. Cyril Ramaphosa se belofte dat bendelede se dae getel is. Ramaphosa het dié belofte op 2 November tydens die amptelike bekendstelling van die Anti-Gang Unit (AGU) gemaak en gesê dié eenheid gaan met mening toeslaan. Maar sy woorde was skaars koud, toe klap die skote weer in Atlantis. ’n Couple is vroegoggend op Donderdag 8 November in ’n parkie in Starlingweg, Robinvale, afgemaai. Getuig Die 36-jarige man is by sy aankoms by die hospitaal dood verklaar. Die vrou (26) het reeds op die toneel aan haar wonde beswyk. Albei is op kort afstand in die kop geskiet. Volgens ’n ingeligte was die man ’n bendelid en die vrou sou binnekort in ’n moordsaak in die Kaapse hooggeregshof getuig het. Die ingeligte sê aan Son dié voorval kan tot wraakaanvalle lei. Volgens lt.kol. Andrè Traut, polisiewoordvoerder, is geen arrestasies nog uitgevoer nie. Saterdagaand is ’n 30-jarige man voor ’n shebeen in Amaryllis-singel, Protea Park, doodgeskiet. Volgens kapt. FC van Wyk, ’n polisiewoordvoerder, is die man op die toneel dood. Niemand is nog gearresteer nie.