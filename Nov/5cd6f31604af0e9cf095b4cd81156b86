’N VERMEENDE gangster is gisteroggend in Elsiesrivier vol lood gepomp. Ene Peter, alias Pikes (40), glo die leier van die Young Ones, is in die vroeë oggendure verskeie keer in die rug en nek geskiet. Hy is omstreeks 07:15 in Donegallaan geskiet terwyl gangsters hom gejaag het. Peter het by ’n woonstel ingehardloop en die jongens het hom agternagesit. Hulle het hom agter in die jaart van die huis vasgekeer en doodgeskiet. ’n Groot polisieteenwoordigheid was op die toneel. Volgens lt.kol. Andrè Traut, ’n polisiewoordvoerder, het die anti-bende-eenheid kort ná die skietvoorval ’n 40-jarige verdagte ge­arresteer. ’n Moorddossier is aangelê en die verdagte sal vandag in die hof verskyn. Die voorval het in Tambotie Court gebeur en die gewonde mans is na die hospitaal geneem. Volgens Traut word die omstandighede rondom die skietvoorval ondersoek. Twee sake van poging tot moord is geopen. Die eerste voorval het Saterdag in Eastridge gebeur toe ’n onskuldige man doodgeskiet is. Die slagoffer is in Nita Spil­hausstraat in die kop gewond en is op die toneel dood. Volgens Traut is niemand tot dusver gearresteer nie en word die voorval nog ondersoek.