DIE oud-naelloper Michael Johnson sê hy moes sy “Olimpiese ingesteldheid” inspan om te herstel van ’n beroerte wat hy in September gehad het. Johnson (51) sê sy lewe is “byna terug na normaal. Hy was ’n held op die Olimpiese Spele in 1996 in Atlanta. Hy het die goue medalje verower nadat hy die 200 m in 19.32 sek. afgelê het. Johnson sê in die hospitaal het dit hom 15 minute gevat om dieselfde afstand af te lê. Hy het aan die BBC gesê: “Ek het egter stadig maar seker geleidelik herstel. Ek het vir my vrou gesê ek is vasbeslote om volkome te herstel. “Ek het ook gesê ek wil gouer herstel as enige ander beroertepasiënt voor my. “Ek het besef dit gaan baie harde werk kos – baie inspanning en toewyding. “Dis nou drie maande sedert­ die beroerte en my lewe is byna weer normaal. Uitgeblink “Ek voel goed, maar ek besef ek was regtig gelukkig. Dit was ’n nare onder­vinding.” Johnson het ook uit­geblink in die 4x400 m-aflos vir Kanada op die Olimpiese Spele in Barcelona in 1992. Benewens die goue medalje­ in die 200 m in Atlanta het hy een in die 400 m losgeslaan. Johnson sê hy was net klaar met ’n oefensessie by sy huis toe sy linkerarm en -sy snaaks gevoel het. Hy het besluit om nie enige kanse te waag nie en is reguit hospitaal toe. Hy sê ná ’n MRI scan het hy amper van die tafel afgeval­: “Ek kon skielik nie loop of my linkerbeen gebruik nie. “Skielik het emosie my oorweldig. Ek kon ook nie meer my arm voel nie en het gesukkel om my vingers te beweeg. “Dis toe dat ek vertel is dat ek ’n beroerte gehad het. “Gelukkig het ek ’n great span dokters wat na my omsien.”