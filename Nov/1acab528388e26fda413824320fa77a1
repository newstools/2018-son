VRYDAG was dit relatief stil in Hanover Park. Die gangsters het hulle guns op pause gestel vir die prez en sy entourage. Cyril Ramaphosa het die SAPD se teen-bende-eenheid mos daar geloods. So wys jy seker ’n bietjie respek om op niemand jag te maak nie. Selfs die “vyand” moet rus. Die #ThumaMina-president sê die gemeenskap neem die strate terug. Én maan dat die bendes hulle step moet watch ,want die polisie kom vir hulle. Uhm, dis seker die manne en vroue in blou wat nie in cahoots is met die gangsters nie. Ons het ook die persentasie gesien wat net soos die misdadigers sommer nog in uniform, op kantoor, deur hulle kollegas gearresteer word. Ek hoop maar die eerbares piemp nie as ’n klopjag in die Festive geloods word nie. Maar die gemeenskappe blyk verdeeld te wees oor ons minister van polisie, genl. Bheki Cele. Sommige loof hom vir sy no nonsense-benadering, wyl ander hom kritiseer dat hy te kragdadig is. Maar jy kan nie speel met die skollies nie. Veral nie as so baie onskuldiges deur dwaalkoeëls getref word nie. In Westbury was die gemeenskap beïndruk met hom, want hy het sommer saam met die buurtwag die strate gepatrolleer. Gemeenskappe op die Cape Flats sê hulle sien die laaste ruk meer polisievoete op straat. Ek moet erken, verlede week het dit my opgeval dat ek meer polisiekarre tussen Auckland Park, Sophiatown (Triomf­), Westbury en Westdene opgemerk het. Maar die cynic in me maak my wys dis als vir show, want die verkiesing kom nader. Dis die gang unit. Dis die railway safety unit. Alles innie Kaap gelaunch, hô. Ek ruik ’n vuurtjie en dis nie ’n trein wat uitbrand nie. Wat? #TooSoon? Wil jy vir my sê, kind vannie flêtse, daar word finally geluister na die Cape Flats se mense? Die bruin stem issie pionne op die ANC en DA se skaakborde nie? Ek lees ’n twiet van ene Themba wat sê werkloses moet net ’n suit aantrek, na Coca-Cola toe stap, ’n stoel vat en beginne werk. As hulle die polisie bel en jou stasie toe sleep, begin jy sommer daar werk en neem verklarings af. Die werkloses – 27,5% van die bevolking – is glo moeg om CV’s te stuur. Ons mense soek werk. Hulle soek werklike verandering. Nie die nwatta games wat die politieke partye speel nie. In Gauteng handel die People’s MarchGP oor die stand van die openbarevervoerstelsel, die e-tolgeld wat Tito Mboweni insist ons moet aanhou betaal, die stygende petrolpryse en die koste van data. Broe’, as jy nie ’n job het nie, waar kry jy tyd om nog te protest oor taxi-geld of data wat jy anyway nie kan bekostig nie? Prioriteite, asseblief. Ek soek ligpunte. ’n Sprankie hoop wat die Christmas carols soeter kan laat klink. Ons mense is stukkend. Soos die vroue by die presidential summit oor geweld teen vroue en femicide by Ramaphosa gepleit het: Tree in én tree op, want vroue en meisies word uitgemoor in Suid-Afrika. Hy moet optree omdat dit die regte ding is om te doen – nie vir stemme nie. LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder­werpe waaroor hulle gesels.