BLOED wat onder die deur van ’n verpleegstudent se kamer uitgeloop het, het tot die grusame­ ontdekking van sy lyk gelei. Sinovuyo Nhuse (21), ’n eerstejaar-verpleegstudent aan die College of Cape Town Nursing­ College, se lyk het al begin stink en was erg ontbind. Hy is van Khayelitsha en het op die Nico Malan-kampus in Heideveld gestudeer. Daar was verskeie wonde aan sy bolyf en die vermoede is dat hy hom doodgebloei het. Hy is nog laas Woensdag op die kampus gesien en sy hostelkamer was gesluit. ’n Sekuriteitswag wat besig was om roetine-rondes te doen, het Maandag omstreeks 18:00 bloed onder die deur van sy enkelkamer sien uitloop. Hy het ondersoek ingestel en op Nhuse se erg ontbinde lyk afgekom wat in ’n plas bloed lê. Mark van der Heever, ’n woordvoerder van die departement van gesondheid, het die voorval bevestig. Van der Heever sê: “Die voorval word tans deur die polisie ondersoek.” Volgens kapt. FC van Wyk, ’n polisiewoordvoerder, is met ’n geregtelike doodsondersoek begin. Hy sê hulle wag op die nadoodse-ondersoek-verslag om te bepaal of dit moord is. Enige een met inligting kan die Manenberg-polisie­stasie by 021 699 9400 bel of die Stop Misdaad-lyn tolvry by 08600 10111 skakel.