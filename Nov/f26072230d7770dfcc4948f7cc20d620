DAN Carter, die legendariese All Black-losskakel, voorspel Engeland sal nie môre met Nieu-Seeland op Twick­enham kan saamgesels nie. Die 36-jarige, wat sy land in ’n allemintige 112 toetse met groot welslae verteenwoordig het, glo Engeland sal nie kan byhou by die ongelooflike pas waarteen die Kiwi’s speel nie. Engeland het laas week net-net daarin geslaag om die Springbokke met 12-11 op Twickenham te klop. Carter meen Steven Hansen (afrigter) se huidige All Black-span is tans beter as die een wat die World Cup in 2015 in Engeland gewen het. Hy het aan The Daily Mail gesê: “Die rugbywêreld het gesien wat die All Blacks sedert 2015 se World Cup gedoen het toe ons ’n fantastiese veldtog in Engeland gehad het. “Ek voel die span het sterker geword. “Die spoed waarmee hulle die spel in die laaste paar jaar speel, is baie vinniger as ander spanne. “Maar ons kry nie die kans om baie teen die noordelikehalfrondspanne te speel nie. “So, dit is ’n goeie toets vir die All Blacks – net om te sien waar hulle is. “Ek dink net die spoed waarteen die All Blacks die game speel, kan ’n bietjie te veel wees vir Engeland om 80 minute daarmee saam te leef.” Carter het Beauden Barrett, die man wat sy nr. 10-trui by hom oorgeneem het, as die Kiwi’s se groot gevaarman uitgesonder. “Ek dink wat hom van ander 10’s reg oor die wêreld onderskei, is sy aanvallende ingesteldheid. “Hy het nie net al die vaardighede nie, maar spog ook met ongelooflike spoed.”