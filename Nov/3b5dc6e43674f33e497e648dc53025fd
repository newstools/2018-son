DIE 75ste bestaansjaarviering van die Apostoliese Geloofsending (AGS) in Bridgton is laas naweek luisterryk voortgesit met die onthulling van ’n gedenksteen. Die kerk bring so hulde aan die drie stigterslede van die gemeente. Die tema van die feesviering is “Celebrating and Honouring God and our leaders”. Die drie stigterslede was wyle Pieter Frans, Jesaja (Abdul) Isaacs en Adam Blaauw. Volgens Matilda Konnie, dogter van Isaacs, het haar pa en Frans van Mosselbaai na Oudtshoorn gekom om werk te soek. Frans en Isaacs het tot bekering gekom en die AGS-gemeente is in die Isaacs-woning in St. Georgestraat begin. Blaauw het van Prins Albert gekom en hom by die twee baanbrekers aangesluit. Die drie het opelugdienste in ou Bridgton en ook in hul huise begin hou en baie mense het tot bekering gekom. “Ek onthou ook dat baie huwelike in ons huis voltrek is,” het Konnie in haar geskiedenisoorsig van die kerk gesê. Die opelugdienste is later deur die Oudtshoorn-munisipaliteit verbied, maar dit het die drie gelowiges nie gestuit nie. Die gemeenskapsaal in Bridgton, destyds bekend as die “bliksaal”, is later bekom vir dienste op Sondae. Die burgemeester van Oudtshoorn, Colan Sylvester, het namens die raad en inwoners van Oudtshoorn die gemeente gelukgewens.