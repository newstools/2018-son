’N SPIETKOP is gearresteer vir bedrog omdat hy na bewering met leerling- en bestuurslisensies gesmokkel het. Clive Scheepers (42), die beskuldigde, het Vrydag in die Bellville-landdroshof verskyn. Kapt. Philani Nkwalase, ’n woordvoerder van die Valke, sê die Valke het Scheepers Donderdag by sy werkplek by die Lingelethu-Wes-toetssentrum in Khayelitsha aangekeer. “Hy (Scheepers) is verbind met ’n sindikaat wat gewerfde klante bedrae van tussen R850 en R2 500 vir leerling- en bestuurslisensies gecharge het,” het Nkwalase gesê. Hy sê die beweerde aktiwi­teite het tussen Januarie 2015 en Maart 2018 plaasgevind. “Verskeie verdagtes is geïdentifiseer en krimineel aangekla vir hulle aandeel aan die sindikaat, wat met padwaardigheidsertifikate gewerk het. “Verdere ondersoeke het onthul dat sommige van dié verdagtes ook verbind kan word met die uitreiking van (onwettige) leerling- en bestuurslisensies, wat tot ’n parallelle ondersoek gelei het.” Scheepers is op borgtog van R2 000 vrygelaat en sy saak is tot 3 Desember uitgestel. Meer arrestasies word verwag, het Nkwalase gesê.