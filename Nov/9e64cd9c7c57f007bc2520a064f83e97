ROBERTSON. – Pleks van seëninge in die kerk het vuishoue ná die diens op ’n egpaar hier neergereën. ’n Outjie en sy suster (albei in hulle 20’s) het Marchel Matthys en sy vrou, Manien, vlak voor hulle huis lelik aangerand. Volgens Marchel het hulle Sondagaand uit die kerk gekom. Die outjie het in die pad geloop en Manien het hom byna raak gery. Die aanvallers woon volgens Marchel naby aan hulle. “Die broer het hom vervies en teen die kar se deur getrap. Toe Manien hom konfronteer, het hy haar so erg aangerand dat sy haar been gebreek het,” vertel Marchel. “Daarna het die broer my met die vuiste bygekom.” Marchel se oogbank is soos Rocky s’n oopgekloof en sy wit kerkhemp was vol bloed. Hy sê hy moes noodgedwonge onder sy bakkie skuiling soek. Intussen het die snaar se suster bo-op Manien gaan sit en haar kwaai aangerand. “Die broer het huis toe gegaan, maar teruggekom en Manien aanhoudend in die gesig geskop.” Maar die kinders se mammie sing ’n ander tune­. Sy sê namens hulle aan Son die couple het eerste hulle hand vir haar twee bloedjies gelig. “My kinders het terugbaklei, maar nou is hulle die verkeerde mense in die verhaal,” sê die mammie teleurgesteld. “Daai mense is ouer as my kinders. Hulle het net hulleself verdedig.” Die broer en suster is na die polisiestasie geneem, waar hulle verklarings afgelê het. Albei is gewaarsku om op 7 November in die hof te verskyn op aanklag van aanranding.