SHAUN August is die DA se voormalige hoofsweep in die Wes-Kaap. Hy het opslae gemaak toe hy ook vandeesweek uit die party bedank. Eldridge Jason het dié kort onderhoud met hom gevoer: EJ: Wat was die motivering agter die besluit om as DA-lid en hoofsweep te bedank? Shaun August: Ek het bedank oor ek nie meer die “boelie-taktiek” deur die DA teen my kon verdra nie. Die DA het baie gevalle teenoor my probeer bewys wat tot nou toe nog nie bewys is nie. Dit het oor twee jaar gebeur. Ek het bedank oor die DA se verskanste rassisme. Wit mense is in senior leierskapposisies en die aktiviste is meestal swart en bruin. Ook oor ek nie meer die mishandeling van Patricia de Lille kan verdra nie. EJ: Wat is u mening oor die byna R6 miljoen wat die DA op die Bowman Gilfillan-verslag spandeer het? SA: Die DA sal enige middele gebruik, insluitende R6 miljoen van belastingbetalers, om van De Lille ontslae te raak. Daar is twee teenstrydige verslae. Al is name soos dié van Ian Neilson ook in die verslae, noem die DA nie sy naam nie en niks word aan hom gehef nie. Hier sien jy die DA se oneerlikheid en dubbelsinnigheid. Laas week het Mmusi Maimane ook ’n verklaring gemaak waarin hy my en my vier voormalige kollegas in die Bowman-verslag impliseer. Nie een van ons name is in die verslag genoem nie. Ons het onmiddellik vir Mmusi gevra om sy vals verklaring te onttrek. EJ: Gaan u nou ’n ander politieke tuiste soek of op die been bring? SA: Ek is besig om met verskeie gemeenskappe te gesels. Ek wil my stad en land bly dien, en sal ’n aankondiging maak sodra ek weet wat my volgende stap is.