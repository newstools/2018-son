KNYSNA. – Vyf jaar gelede het hy gedroom ’n groot brand verwoes sy hele gemeenskap. Maar nooit in sy wildste drome het hy gedink dié droom sou vyf jaar later in ’n nagmerrie ontaard wat byna sy hele familie uitgewis het nie. Benjamin Oelf (65) vertel met bewende hande van die verwoestende brand van 29 Oktober in Karatara waarin sy dogter en vyf kleinkinders verkool het. Elsabe Windvogel (44), haar kinders Eljade (12) en Ethan (2), sowel as die kleintjies se niggies Aliyah (5), Niah (3) en Nalani (11 maande) Oelf, het in die brand omgekom. Die drie sussies se pa, Netaniël, was by Son op Sondag se besoek aan die gesin steeds te geskok om oor die verlies van sy drie lieflingdogters te praat. Netaniël se broer, Simea, het ook sy swanger meisie, Andrea Bewee, in die brand verloor. Sy was ag maande swanger. Die stem van oom Bennie, soos Oelf alom bekend staan, breek by tye terwyl hy vertel van die grootste seer van sy lewe. “Die Sondag voor die tragedie was ek en Elsabe nog by die begrafnis van iemand wat ons geken het. Ons het eers later die Sondag huis toe gegaan. “Maandagoggend so 06:00 se kant het ek gesien die vuur brand ál nader aan Karatara en ons het toe begin om rondom die huis en karre nat te spuit.” Oom Bennie sê Maandag rondom 15:00 het hy besef daar is groot fout. “Dit was toe skielik ’n rukwind. Toe draai die wind van rigting en die vuur kom ons kant toe. Ek het my gesin aangesê om die huis te ontruim en pad se kant toe te hardloop. “Een van my bure skree toe dat haar houthuis brand en dat haar dogter steeds in die huis is. “Ek het af gehardloop daarheen en drie, vier keer geroep, maar daar was geen antwoord uit die brandende huis nie. “Toe ek op hardloop na my huis, het ek gesien dis aan die brand.” Oom Bennie sê hy was onder die indruk dat sy familie almal na veiligheid gehardloop het, maar toe hy by sy gesin kom, hoor hy Elsa, haar kinders en Bewee was nog in die huis. “Ek het teruggehardloop ... deur die verstikkende rook en het drie, vier keer geroep. Daar was nie antwoord nie. “Die rook was so dik dat ek nie eens kon sien waar ek was nie. “My seun moes my van buite guide na die voordeur en ek het laag op die grond onderdeur die rook na veiligheid gekruip-loop. So tussendeur die rook en skietende vlamme het ek die naam van die Here aangeroep om my te red.” Later is die skoknuus aan hulle oorgedra dat die ses in die huis verkool het. Vir sy vrou, Lenie (60), was dit ’n groot skok om uit die werk te kom en te hoor van die groot slag wat hulle getref het. “Dis moeilik om te verwerk dat ’n mens byna ’n hele gesin so verloor het. Dis hartverskeurend. Ek kan dit nou nog nie glo nie. “Elsabe... my kleinkinders... hulle almal was lieflike mense,” sê antie Lenie hartseer. Die slagoffers word volgende Sondag in Karatara begrawe. Maar sal die Oelwe, soos hulle daar bekend staan, weer daarheen trek? Antie Lenie sê: “Baie beslis! Ten spyte van die hartseer is dit ’n plek waarvoor ons lief is en waar ons graag weer ons lewe sal wil herbou.”