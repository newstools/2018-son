’N BRIEF oor beweerde finansiële ongerymd-hede by die Hoërskool Overberg in Caledon laat die skindertonge behoorlik klap. In Dinsdag se brief sê die skool ’n forensiese ondersoekspan bekyk ongerymdhede in sy geldsake. Dít nadat die hoof, Eddie Labuschagne, homself op 6 November geskiet het. Luidens gerugte het Labuschagne sy hand in die skool se geldkoffers gehad. Daar is ook sprake dat die ondersoek ’n taktiek van die beheerliggaam was om van Labuschagne ontslae te raak. ’n Ouer wat anoniem wil bly, het baie vrae gehad. Die ouer wil weet hoekom onafhanklike ondersoekers iewers uitgekrap is. “Waarom is die saak nie by die departement aanhangig gemaak nie? “Waarom is die breë ouergemeenskap nie ingelig nie? “Het die beheerliggaam regmatig opgetree? “Was dit ’n poging om van die hoof ontslae te raak?” Volgens die ouer het die hoof baie teenstand gekry van die “verkramptes wat die skool manipuleer en dink hulle geld bepaal wat by die skool gebeur”. Die ouer vaar uit: “Daar’s klomp rassiste wat heeldag by die skool lê en die hoof se lewe hel gemaak het!” Betaal Volgens die ouer het hy nie die brief ontvang nie. Al wat hy gekry het, was ’n staat vir skoolgeld wat glo nog nie betaal is nie. Die ouer beweer daar was in die verlede altyd probleme met maandelikse gelde toe een spesifieke onnie aan die stuur van die geld­sake was. “Sommige maande het die geld nie afgegaan nie, dan moes dit later verhaal word,” vertel hy. Cheryl-Ann Pheiffer, voorsitter van die beheerliggaam, en Hanneke Stry­dom, waarnemende hoof, sê in die brief hulle verwag die finale verslag teen Dinsdag. Die brief lui: “Soos julle weet, het die skoolbeheerliggaam ’n ondersoek begin na beweerde ongerymdhede in die bestuur van skoolgeld. Ons is dankbaar om aan te kondig die ondersoek het goed gevorder. “Ons verstaan dis ’n baie moeilike tyd vir ons skool­familie en ook ons hegte gemeenskap. “Ons vra dat julle ons genoeg tyd sal gee om die ondersoek te voltooi sodat ons terugvoer kan gee sonder emosie, insinuasie of valse verklarings.” Bronagh Hammond, woordvoerder vir die Wes-Kaapse onderwysdepartement, bevestig die brief is legit. Volgens Hammond weet die distrikskantoor van ’n versoek om die skool­beheerliggaam se finansies te ondersoek. Hammond sê: “Dit is ’n onafhanklike ondersoek. Die distrik weet dus nie van die tydsraamwerk nie en daar is ook geen verslae aan die distrik gegee nie.”