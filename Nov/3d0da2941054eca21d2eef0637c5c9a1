DIE gesin Baardman is al by raserny verby. Hulle is al verby logies dink en vrees dat hulle ’n onbesonne daad kan pleeg. So gefrustreerd en moedeloos is Ruben ‘Keloet’ Baardman sr. van Bergsig met sy seun, ook Ruben­. Ruben jr. is volgens sy pa besig om die hele huishouding van hul kop af te dryf met sy gedrag wat spruit uit langtermyn-dwelmmisbruik. “Die kind verniel alles. Hy baklei met die familie. “Ons het al sake teen hom gaan maak. Die SAPS verleen hulp, maar dis net ’n tydjie, dan moet ons weer vlug vir ons lewe. “En voor ek of iemand in die familie iets aan hom doen, soos Ellen Pakkies, soebat ons nou al wat ’n owerheid is vir hulp.” Ruben sr., ’n oud-polisieman, het ook sy mes in vir die merts. Hy sê: “Die polisie weet wie julle is. “Hou op om ander mense se bloedgeld te vat. “Hou op om die mes in die hart van ons gemeenskap se ouers te wees. Ons gaan julle uit ons dorp verdryf. Maar net sekere druglords word mos geskud.” Die gesin sê hulle kry nie hulp van Sassa nie. Cayla Murray, ’n woordvoerder vir Albert Fritz, Wes-Kaapse minister van maatskaplike ontwikkeling, sê: “ ’n Maatskaplike werker van Kannaland is gestuur vir assessering. “Reëlings is nou getref dat Ruben jr. dadelik opgeneem word in die Ramot treatment centre vir verslawing in Kaapstad.”