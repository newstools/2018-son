DIE polisie in Port Elizabeth het ’n 33-jarige verdagte geskiet wat glo by ’n huisrooftog in Humewood betrokke was. Kol. Priscilla Naidu, ’n polisiewoordvoerder, sê die 28-jarige klaer bly alleen in ’n grondvlak-woonstel in Windermerestraat. Sy sê die klaer het gister kort ná middernag ’n geluid in sy sitkamer gehoor en ondersoek ingestel. Daar het drie verdagtes hom gekonfronteer en hom met ’n mes gedreig en beveel om op die vloer te lê. Die verdagtes het glo toegang tot die woonstel gekry deur ’n balkonvenster wat half oop was. Agternagesit Hulle het toe klere en die slagoffer se Golf 7 GTI gesteel. Naidu sê die polisie het die kar omtrent 30 minute later in Standfordweg gesien en dit agternagesit. Die verdagtes het skote op die polisie afgevuur en die polisie het teruggeskiet. Een van die verdagtes is in die hand en bolyf geskiet. Naidu sê ’n bullet het ’n polisiebeampte se hemp gegraze. Die verdagtes het toe die voertuig gestop en twee verdagtes het te voet van die toneel gevlug. Die gewonde man sal binnekort in die Baaise landdroshof verskyn op klagte van huisroof en poging tot moord.