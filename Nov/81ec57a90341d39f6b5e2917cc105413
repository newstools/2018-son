LAERSKOOL kids het onlangs oopmond gesit en luister terwyl experts in verskeie beroepe uitgewei het oor hulle jobs. Die Laerskool Frank Joubert in Schauderville in die Baai het onlangs ’n beroeps-dag vir sy gr. 7’s aangebied. Crystal Matsimella, wat ’n LO-onnie vir die gr. 6’e en -7’s is, het dit gereël. Dave Coleman, die eienaar van Dave’s Gym in die North­ern Areas, was een van die sprekers. Coleman het gesê dis nie altyd easy peasy om jou eie business te begin nie, “want niks in die lewe wat die moeite werd is, is gratis nie”. Pascale Collier van Alliance Française in die Baai het die belangrikheid van Frans as taal benadruk. “Die meeste Afrikalande se spreektaal is Frans,” het Collier gesê. “Dis dus belangrik dat ’n mens ’n bykomende taal moet leer praat omdat dit jou intellek verbreed.” Susan Smit, ’n life coach en motiveringspreker, het die kinders meer vertel oor die mens se bewussyn en onderbewussyn. Smit het gesê elke besluit wat ’n mens neem, het gevolge. Igshaan Kenny, ’n biologiese forensiese wetenskap­like, het oor sy interessante werk vertel. Kenny spesialiseer in DNS-ontleding en getuig oor organiese bewysstukke in die hof. “Deur ’n rol te speel in die ondersoek van misdaad, dra jy daartoe by dat die reg misdadigers skuldig bevind en die veiligheid van die gemeenskap verseker,” het Kenny gesê. Werktevredenheid Heather Conneley, ’n verpleegster vir 33 jaar, het gesê: “Dis een beroep waaruit ’n mens absolute werk­tevredenheid put. “Niks kan vergelyk word met die gevoel wanneer ’n pasiënt jou saal gesond verlaat nie nadat jy ’n pad met hom of haar gestap het.”