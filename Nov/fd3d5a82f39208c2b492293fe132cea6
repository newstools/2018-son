CALITZDORP. – Ouma Sanna Kamoetoe-Smit (69) se tyd vir baba grootmaak is mos lank­al verby. Maar sy is nou verplig om haar dogter se allerfraaiste ses maande oue babaseun groot te maak. Die seun van haar dogter, Sonja, het haar parceltjie geword om oor te worry noudat Sonja in die tjoekie is. Ouma Sanna, bekend vir haar liefde vir haar kleinkinders, vertel: “Ek is so lief vir die kind. “Ek gee my beste. Maar hier is dae dat hier nie kos is nie. Die kindjie het ook nie juis kleertjies nie. “Ek kry darem hulp by die kliniek. Hulle gee melk en so aan.” Maar die geldsake maak dit swaar vir ouma Sanna. “Sonja is in die moeilikheid en nou sukkel ek met die kind. “Sy het die kind se toelaagkaart. As iemand my net daarmee kon help. Ek kyk ook na haar ander kind.” Ouma Sanna gebruik nou haar eie toelaag vir bejaardes om na haar kleinkinders om te sien. Help “Ek moet ook die doodsgenootskap betaal. En nou gee die munisipaliteit my ’n brief wat sê ek is agter. “Help my tog net! Dit gaan swaar met hierdie ou mens,” smeek sy. Son het ouma Sanna se nood onder die aandag van die kantoor van die Wes-Kaapse minister van maatskaplike ontwikkeling, Albert Fritz, gebring. Cayla Murray, sy woordvoerder, het per e-pos laat weet: “Die ministerie is in die proses om ’n maatskaplike werker aan die aangeleentheid toe te wys. “Die kind se welstand is van uiterste belang.”