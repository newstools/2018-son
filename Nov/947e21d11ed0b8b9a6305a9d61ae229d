GOLDEN Gloves-boks-promosies het reeds sy planne agtermekaar vir ’n aksiebelaaide 2019. ’n Uiters besige begin reeds in Februarie en Maart met toernooie wat ook op Amerikaanse TV gesien kan word. Die promotor Rodney Berman sê sy eerste toernooi van die nuwe jaar sal op 24 Februarie by Emperors Palace gehou word. Hierdie toernooi is om logistieke­ redes vanaf 8 Februarie verskuif. Ystervuis Hier sal die klem veral op Suid-Afrika se nuwe, opkomende sterre val. Boksers wat hier sal optree, sluit in die SA supermiddelgewigkam­pioen, Rowan Campbell, Ricardo Malajika en Boyd Allen, asook die ystervuis Keaton Gomes. “Ek is vasbeslote om 2019 ’n jaar te maak om te onthou,” sê Berman. Sy toernooi in Maart word gekenmerk deur die terugkeer van die IBO-tussengewigkampioen, Kevin Lerena, wat weens ’n skoueroperasie lank buite aksie was.