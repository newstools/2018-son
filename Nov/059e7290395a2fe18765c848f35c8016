’N GEWETENLOSE boef het sy lang vingers op die pensioengeld van ’n gestremde senior burger van Elsiesrivier gekry. John Rachomati (68), wat met ’n verlamde arm en -hand leef, is by ’n ATM beroof. Rachomati woon in die Elsburghof flats. Hy sê hy is steeds geskok oor wat hom laas Donderdag getref het. Sedertdien sit hy met niks. Rachomati vertel: “Ek gaan gewoonlik by die till by Shoprite my pensioengeld trek. “Toe ek by die till kom, het die kassier gesê daar is nie meer Sassa-geld in die till nie, ek moet by die ATM gaan trek. “Die Standard Bank ATM is in die winkel. Ek het in die lyn gaan staan. “Daar was nog drie mense voor my in die lyn. Toe dit die beurt is van die man wat voor my staan, het hy aangebied dat ek eerste my geld kan trek. “Gewoonlik trek ek die geld by die till oor ek deurmekaar raak as ek by die ATM trek. “Die man het aangebied om my te help. “Ek het my kaart self in die masjien gedruk en ook my pin-nommer ingedruk. “Ek kan net my een hand gebruik. “Ek het die kaart en kwitansie uithaal. “Op daardie tyd het die R1 900 uitgekom, maar die ou wat gehelp het, het dit gevat. “Toe ek vra wat maak hy, het hy gesê dis sy geld. Hy’t gesê ek moet weer my kaart en pin-nommer indruk. “Toe ek weer omkyk, was die man weg met my geld.” “Ek het ’n paar jaar terug ’n beroerte gehad. Sedertdien kan ek nie my een hand gebruik nie. “My een been is ook styfgetrek en ek loop swaar. “Ek kon nie eens agter die man aanhardloop nie.” Volgens Rachomati het hy die saak by die polisie gaan aangee. Daar is blykbaar nie ’n kamera by die tellermasjien om die verdagte te identi­fiseer nie. “Dit gaan baie swaar. My kleinkind (8) woon ook by my en ons koskaste is nou leeg. “Ek kon nie eens my huur betaal nie. Ek moet nou in ander mense se oë kyk vir aalmoese.” Ruben Ackerman, ’n vriend van Rachomati, sê daar is nie genoeg ondersteuning vir gestremde mense in hulle gemeenskap nie. Juis ook nie in sulke gevalle nie. Lt.kol. Andrè Traut, ’n polisiewoordvoerder, het bevestig ’n saak van diefstal word ondersoek. 