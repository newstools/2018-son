HAAL uit jou stukkende denims. Hoe stukkender hoe beter. Die Ripped Genes 2018 Music Concert vind op 28 November in die Kunstekaapteater­ plaas. Maak jou reg om van die beste plaaslike talent onder die spelleiding van Natalia da Rocha te sien. Die event word aangebied deur Retina SA Western Cape­ – ’n organisasie sonder winsmotief wat mense wil inlig oor retinale blindheid. Plaaslike kunstenaars, wat wissel van pop tot jazz, gaan seker maak “Ripped Genes 2018” gaan sommer baie spesiaal wees. Daar sal ook dansers wees wat hulle passies sal wys, én fashion van Democracy of Denim is daar om te help. Dit beteken die hele gesin kan die aand geniet. Retina SA se doel is om kunstenaars wat blind is of swak sien, te help om hulle talente na vore te bring. Athlone School for the Blind se vibey marimbaband, Blind Date, en Michele MacFarlane gaan ook optree. Ander sangers wat die aand in aksie gaan wees, is Chad Jubber, Latheem Gabriel, Lauren Hendricks en Mystacrispi. Die 34/18 Youth Dance Company gaan ekstra kleur aan die geleentheid gee. Dit vind onder die leiding van Wendi Abrahams plaas. Manny Moodley, voorsitter van Retina SA West­ern Cape, sê hulle­ is dankbaar die Artscape-teater ondersteun hulle met die event en maak hulle deel van die Unmute Arts­Ability Festival. “Sonder hulle milde bydrae sou ons dié heerlike musikale event nooit kon aanbied nie,” meen Moodley. Hy sê hulle is nét so dankbaar vir Democracy of Denim, wat nie gehuiwer het om aan boord te kom en deel van alles te wees nie. “Ons sê ook dankie aan Natalia en ál die kunstenaars, dansers en modelle wat verniet deelneem.”