DIE krieketspan van die Suidwestelike Distrikte het die Westelike Provinsie sommer­ twee keer ná mekaar geklop. Dit gebeur nie dikwels nie, maar dit wys jou net hoe ver SWD-krieket al gevorder het. Die span van Baakier Abrahams, afrigter, het die meerdaagse wedstryd teen die Kapenaars Saterdag in Oudtshoorn se Rec-stadion met 147 lopies gewen. Die tuisspan het eerste gekolf en 220 lopies aangeteken. Jean du Plessis (63), Obus Pienaar (50) en Yamkela Oliphant (69*) het uitstekende bydraes gelewer. In antwoord daarop het die WP 229 aangeteken. Dit was danksy ’n honderdtal deur Qaasim Adams (108; 9x4), wat aan die besoekers ’n skrale voorsprong van net 9 lopies besorg het. Maar die keerpunt het gekom in SWD se tweede beurt, toe die 19-jarige Du Plessis die eerste honderdtal van sy eersterangse loopbaan aangeteken het. Sy onoorwonne 116 (1x6, 12x4) is van 181 balle behaal. Sy onoorwonne vennootskap van 118 lopies om die vierde paaltjie met Brendon Louw (50*) het grootliks bygedra tot die 320 wat die tuisspan aangeteken het. Kirwin Christoffels met 71 en Obus Pienaar met 42 het ook stewig gekolf. Die WP se kolwers het nie die mas opgekom teen die tuisspan se boulers nie en is almal vir 172 uitgehaal. SWD het sy segetog Sondag in die eendagwedstryd voortgesit danksy ’n skitterende honderdtal (123*) deur Neil Hornbuckle (155 balle, 11x4). Die tuisspan het dié stryd met vyf paaltjies gewen.