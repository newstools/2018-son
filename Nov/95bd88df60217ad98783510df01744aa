NET ’n week nadat ’n seun en sy ma gedroom het hy swem in ’n dam, het hy verdrink. Die lewelose liggaam van die 10-jarige Kyle Harris van Phisantekraal in die Kaap is Woensdagaand ontdek. Polisieduikers het dit gehaal uit die vlei waarin hy en ’n paar van sy tjommies geswem het. Sy ma, Lawrene, het aan Son vertel toe sy die middag van die kollege af kom waar sy studeer, het sy opgemerk haar seun se skoolsak is nie waar dit gewoonlik staan nie. Hulle het smiddae by hulle ouma gebly totdat sy by die huis kom. ’n Hartseer Lawrene het vertel: “Net toe ek wou gaan kyk waar hy is, het sy tjommies hier aangehardloop gekom. Hulle het gesê Kyle het verdrink.” Die ma is onmiddellik na die betrokke vlei toe. Volgens haar moes sy twee bitter lang ure wag voordat die reddingsdienste op­gedaag het. Lawrene sê dit het die duikers sowat ’n uur geneem om haar seun uit die water te haal. Weggeneem “Mense kon nie glo ek was so kalm nie. Ek het net die polisie agterna gevra om my kind vir my te wys. “Daarna is ek deur die mense weggeneem.” Kyle se drie vriende was so getraumatiseerd deur die gebeure­ dat hulle berading moes kry. Die tjommies kon dit nie glo toe hulle sien hy beland in die moeilikheid nie, want volgens hulle was hy die beste swemmer onder hulle. Lawrene self het nie eens geweet haar kind kan swem nie, vertel sy – haar seun se vriende het haar vertel. Die drie tjommies het vergeefs probeer om Kyle te red. Lawrene vertel: “Hulle was besig om oor te swem toe hulle sien hy steek sy hande uit. “Hulle het hom aan sy hand vasgehou, maar hy het weggeglip. “Hulle het weer sy hand gegryp, maar hy het weer weggeglip. “Agterna het hulle ’n draad gaan haal, maar dit het ook uit sy hand geglip. “Sy tjommies sê daar was geen geskree voordat hy onder die water in is nie.” By Son se besoek was ’n maatskaplike werker van die Usapho Foundation daar om Lawrene berading te gee. Sy en haar sewejarige dogter, Melinda, sal saam sowat ag sessies berading ontvang. Volgens Lawrene berus sy in haar seun se dood. Sy glo die Here het haar daarop voorberei.