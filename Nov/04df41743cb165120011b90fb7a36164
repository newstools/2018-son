DIE menseregteorganisasie Amnestie Internasionaal sê die heksejag op gays wat die owerhede in die Tanzaniese finansiële hoofstad begin het, lei hulle op ’n “gevaarlike pad”. Paul Makonda, goewerneur van Dar es Salaam, het burgers gevra om gays aan te meld sodat klopjagte môre kan begin. Haatspraak teen gays het in dié land verskerp. Makonda, ’n vurige Christen lojaal aan pres. John Magufuli, sê hy verwag buitelandse kritiek oor sy onversetlikheid. Hy sê: “Ek verkies om eerder daardie lande kwaad te maak as om God kwaad te maak.” Die DA het Vrydag gesê die ANC-regering se stilswye oor dié onreg is ’n skande. – AFP