DAAR is geld beskikbaar vir NPO’s – ’n hele R1,19 miljard. Só sê die Wes-Kaapse minister van maatskaplike ontwikkeling, Albert Fritz, nadat berigte verskyn het oor sy departement wat ophou om sekere NPO’s geldelik te help. Fritz het gesê NPO’s wat aansoek doen om hulp, moet sorg dat die kriteria vir kwalifisering volgens maatskaplike dienste reg is. “NPO’s moetonderworpe wees aan die departement se reëls. “Ons moet seker maak die publiek se geld word regverdig versprei en dat NPO’s dit effektief aanwend. “Die ouditeur-generaal slaan ons hard as die oudits nie reg is nie.” Fritz sê hulle word gemonitor oor hoe die geld bestee word en of targets bereik word. Kevin Chaplin, besturende direkteur van die Amy Foundation, sê die minister gee nie vir hulle redes nie. “Die geld is nie weggevat nie, maar die proses om geld te kry, het verander. Soos dinge nou werk, is nie lekker nie. “Maatskaplike dienste het die proses om aansoek te doen, uitgekontrakteer aan gemeenskapsorganisasies en ons sukkel om uit te vind wat aangaan. “Dit lyk of die kontrakteurs net nie omgee nie. “In die ver­lede het ons self met die departement gedeal en dinge het glad verloop.” Chaplin sê hulle het 18 maande laas geld gekry en die moontlikheid is daar dat hulle sal moet besnoei en mense kan selfs hulle werk verloor. “Ons gaan nie sluit nie, maar as ons nie geld het nie, sal ons minder werk kan doen.” Hy sê hulle Foundation het al selfs ’n award gekry vir die werk wat hulle doen, maar dit help nou nie eens nie. “Die minister het self al gesê ons doen goeie werk.” Die National Institute for Crime Preven­tion­ en Reintegration of Offenders (Nicro) se naam is ook genoem as ’n organisasie wat nie geld gekry het nie. ’n Werker daar sê egter hulle het geen probleme nie en die departement is hulle hoof-befondser.