DIE tweede jaarlikse weergawe van die Kolbe-7’s-fees skop môre af. Dié toernooi is genoem na die glibberige veelsydige Springbok-agterspeler Cheslin Kolbe, wat ook die hoofborg daarvan is. Die toernooi is gestig deur Nicolus “Lippie” Pedro, wat vroeër vanjaar oorlede is. Môre gaan dus ’n emosie-belaaide dag wees vir die toernooi se organiseerders en die spelers. Altesaam 16 spanne gaan dinge in groepe van 4 uitspook om as die Kolbe-kampioen bekroon te word. Die toernooi word oor een dag beslis en gaan op Hands & Heart se tuisveld plaasvind. Die verdedigende kam­pioen, Kraaifontein Rebels, wat laas jaar in die eindstryd teen Newtons­ gespeel het, is saam met Kraaifontein Spartans, Elsies Rivier en Eagles in groep B ingedeel. Squirrels Old Boys (Methodist­ Primary in Somer­set-Wes), Gevreesde Young Ones, Young Peoples en Scottsdene is in groep A. In groep C gaan NTK All Stars vir ’n plek onder die laaste ag meeding teen Galaxy Warriors, Langa Home­boyz en Ubuntu Blitze. Kuila Boys, Warras, Young Believers en Zakhai Kings is in groep D ingedeel. Registrasie vir al die spanne begin stiptelik 08:00 en die eerste wedstryde skop 09:00 af. Kraaifontein Rebels sal in hulle eerste wedstryd teen hulle buurspan Kraaifontein Spartans te staan kom. Die Gevreesde Young Ones­ se eerste wedstryd is teen die talentvolle Squirrels Old Boys. Die Ubuntu Blitze en NTK All Stars stamp kop in hulle eerste wedstryd in groep C, terwyl Young Believers en Kuilsrivier mekaar in groep D se opener pak. Die uitklopronde skop net ná 16:00 af met die wenner van groep A teen die naaswenner in groep D. Net die toptwee in elke groep kwalifiseer vir die uitklopronde. Die eindstryd word 18:34 beslis.