’N KLONG het ’n 92-jarige oumatjie pimpel en pers geslaan – oor sy glo op hulle dakke loop. Die vuil vark het vroeg ­gisteroggend ouma Kowa­ Steenkamp se voorhekkie in Prieska in die Noord-Kaap afgetrap en aan haar deur gaan hamer. Toe die ouma die deur oopmaak, het hy afgehaak en die ou vrou met ’n plastiekpyp geslaan, vertel ouma­ Kowa se buurvrou Geraldine Beyers. Beyers sê sy woon al jare agter ouma Kowa. “Ons weet almal ouma Kowa sluit al 17:00 haar hekkie.” Saterdagmiddag was ook nie anders nie. “Ek was verbaas toe ek Ouma hoor skree en ’n kapgeluid uit haar huis hoor kom. Ek het my na haar gehaas.” Die ouma en haar twee volwasse kleinseuns woon saam, sê Beyers. Die kleinseuns was nie tuis nie. Aanrand “Ouma was alleen toe die vark haar aangeval het.” Beyers sê toe hulle daar kom, het die ou weggehardloop, maar van die mense het hom agternagesit. “Toe ek die klong vra hoekom hy die ou vrou so aanrand, het hy gesê Ouma hardloop al jare op hulle dakke en dis ’n ou ding van haar.” Die man (26) is glo nie op tik of enige ander dwelm nie. “Ek het so gehuil toe ek Ouma so onder bloed en so broos sien. Sy is altyd net goed vir almal.” Barend Steenkamp (70), ouma Kowa se seun, sê hy het sy ma hospitaal toe geneem. “Sy is in baie pyn, maar oukei.” Kapt. Sergio Kock, ’n polisiewoordvoerder, het die voorval bevestig. “Die polisie ondersoek ’n saak van aanranding met die doel om ernstig te beseer.” Die jong verskyn vandag in die hof.