DIE suidoos het ’n splinternuwe projek by die gewilde Kaapse sepie, Suidooster, ingewaai. Die sepie het vir sy derde verjaardagvieringe ’n opwindende projek van stapel gestuur om die plaaslike TV- en film- bedryf ’n hupstoot te gee – ’n bestuurskool in samewerking met die SA Film Academy en Suzuki Suid-Afrika. Dié skool is Vrydag by die show se tuiste, Atlantic Studios in Montague Gardens, bekend gestel. Dit het saamgeval met die sepie se derde verjaardag. “Een van die grootste struikelblokke vir jong groentjies in die TV- en filmbedryf, veral dié uit voorheen benadeelde gemeenskappe, is dat hulle nie ’n rybewys het nie. Dit verhoed dikwels dat hulle permanente aanstellings kan kry,” sê Wilmer Müller, Suidooster se woordvoerder. Volgens Müller is dit vir die vervaardigers, produksiespan en akteurs by Suidooster belangrik om met hulle daaglikse vermaak op die kassie mense se lewe aan te raak, maar ook om ’n werklike verskil in die alledaagse lewe te maak.