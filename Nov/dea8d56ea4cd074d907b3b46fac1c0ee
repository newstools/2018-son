’N MAN is met rubberkoeëls geskiet en in die tjoekie gegooi – oor ’n koolkop. Klaas Pietersen (36) van Worcester het Saterdag ’n koolkop van ’n groentebakkie af gegaps. Hy was lid van ’n groep mans wat in ’n taxi van Caledon af na Worcester gery het. Die taxi het by ’n winkel in Villiersdorp gestop en Pietersen het die koolkop afgehaal van die bakkie wat ook voor die winkel gestaan het. Volgens ’n vriend van Pietersen, Gavin Swarts (33), was dit alles as ’n grap bedoel. Swarts vertel: “Hy het die koolkop voor in die taxi gesit en sou dit weer terug-gesit het. “Maar voordat hy dit kon doen, het ’n groep mans in die taxi geklim. Een van die mans het Pietersen ’n taai klap gegee en ’n stryery het ontstaan. “Nog ’n man het ’n yster gehad waarmee hy vir Pietersen wou slaan.” Volgens Swarts het die polisie toe opgedaag en twee cops het uit die vên geklim. Hy sê Pietersen het die yster afgevat en hom omgedraai na die cop wat ’n entjie voor hom gestaan het. “Die cop het hom toe sonder waarskuwing met ’n rubberkoeël voor die bors geskiet. “Die cop beweer Pietersen wou hom met die yster aanrand. “Met die eerste skoot het die yster uit Pietersen se hande geval.” Swarts sê die cops het egter nog ses skote afgevuur, waarvan vier hom getref het. “Nog ’n man en my nefie Elzano Coetzee (16) is ook raak geskiet. “Daar was ’n klomp mense wat op en af op die sypaadjie voor die winkel geloop het en die cops het nie omgegee of hy hulle raak skiet nie.” Volgens Swarts het die cops vir Pietersen gearresteer en na die polisiestasie geneem. Hulle het met die taxi agterna gegaan om uit te vind waarvoor Pietersen gearresteer word. Die vriend beweer by die polisiestasie het nog ’n cop hulle vieslik uitgeskel. ’n Ander cop het in die taxi geklim en die mense in die taxi vol traangas gespuit. ’n Polisiewoordvoerder, sers. Noloyiso Rwexana, het die voorval bevestig. Pietersen het Maandag in die Caledon-landdroshof verskyn op aanklag van aanranding met die doel om ernstig te beseer.