NÓG ’n goeie vertoning teen ’n vername span, maar weer geen positiewe uitslag vir die Southern Kings nie. Die Kings het gister in die Madibaz-stadion met 31-38 vasgeval teen Leinster in hulle Pro14-wedstryd. Die spanne het elk vyf drieë gedruk, maar ’n strafdrie is aan Leinster toegeken. Die Kings het soos gewoonlik snel weggespring en in die tweede minuut gedruk. Dit was die spoedvraat Yaw Penxe­ wat netjies gaan afrond het. Leinster het egter nie lank daarna nie teruggekap en sy rekening geopen. Die Kings se dissipline het hulle egter sommer in die eerste helfte in die steek gelaat. Die drie geelkaarte wat hulle gewys is, het ongetwyfeld toegelaat dat Leinster beheer van die wedstryd neem. Dis verrassend dat die Kings nie te veel van stryk gebring is nie ondanks die geelkaarte. Die nuwe aanwins Stefan Ungerer (skrumskakel) het net ná rustyd sy tweede drie gedruk. Dít het die Kings weer hoop gebied. Hulle het in die tweede helfte goed gedoen om Leinster van hul doellyn weg te hou. Leinster kon vroeg in die tweede helfte drieë aange­teken het omdat hulle lank voor die Kings se doellyn gekampeer het, maar die verdediging was rotsvas. Die wal het egter meegegee onder volgehoue druk. Leinster se plaasvervanger-haker Bryan Byrne het in die 63ste minuut oorgeval vir sy span se eerste punte van die tweede helfte. Vierde Hoewel die Kings nóg twee drieë daarna gedruk het, was dit nie genoeg om die oorwinning te verseker nie. Die plaasvervangers-senter Berton Klaasen is die Kings se vierde geelkaart gewys. Die Kings sal beslis iets moet doen omtrent hulle gebrek aan dissipline. Selfs net een geelkaart minder en die wedstryd het dalk heeltemal anders daar uitgesien. Dit is ’n wedstryd wat die Baaienaars kon gewen het, maar hulle het dié geleentheid weer weggesmyt. Dis die derde wedstryd agter­eenvolgens waarin hulle hulleself in die voet geskiet het. Die Kings se breier, Deon Davids, sal hard moet praat. Daar is nietemin positiewe tekens vir die Kings.j Punte: Kings - drieë: Yaw Penxe, Stefan Ungerer (2), Luphumlo Mguca­, Dries van Schalkwyk; doelskoppe Masixole Banda (3).