STANLEY Raubenheimer sê net die positiewe aspekte van sy span se vertoning maak saak. Die Vrouespringbokke het Saterdag in Cardiff Arms Park in die Walliese hoofstad met 5-19 teen Wallis vasgeval. In die eerste helfte het die tuisspan twee drieë aan­ge­teken en so ’n voorsprong van 12-0 bewerk­stellig. In die tweede helfte het die drie van Lusanda Dumke van die Springbokke die telling 12-5 gemaak. Wallis het sy derde drie in die doodsnikke bygevoeg, wat ’n sege buite die Bokke se bereik geplaas het. Raubenheimer se span het laas in 2014 op dié vlak gecompete. Teruggeveg “Ons is teleurgesteld oor die nederlaag, maar ek is tevrede met die span se vertoning,” het coach Raubenheimer gesê. “Die spelers se ingesteldheid, en die intensiteit en fisiekheid wat hulle op die veld gewys het, was fantasties. “Hulle het goed by die strukture gebly en nooit opgehou om te veg en in hulleself te glo nie.” Die afrigter het bygevoeg: “In die eerste helfte was dit 12-0, maar ons het met ’n drie teruggeveg. Ongelukkig het ons nie die ander twee of drie kanse afgerond nie. “Die grootste positiewe aspek wat ons uit hierdie wedstryd kan neem, is die feit dat ons weet ons kan op hierdie vlak meeding. “En hoe meer ons speel, hoe meer sal ons verbeter.” Raubenheimer het ook gesê: “Wallis het ’n goeie skrum gehad. Wat dit betref, het hule ons uitgedaag. “Ek is wel tevrede met ons lynstane en die manier waarop ons lang tye balbesit behou het. “Ons moet beslis aan ons skrums werk en ons kanse doeltreffender benut. “Ons het genoeg geleent­hede geskep, maar het hulle nie afgerond nie.” Jasmine Joyce en Sioned Harries het Wallis se eerste twee drieë gedruk. Hulle kaptein, Carys Phillips, het die laaste een bygedra.