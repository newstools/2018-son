DIE wenner van vanjaar se Prestige Agri Award is Isaac Ntoto van Garden of Eden Berries in Brandwag, Mosselbaai. Dié aankondiging is Saterdagaand op ’n gala­geleentheid op die Nederburg-wynlandgoed gedoen. Ntoto sien om na al die tegniese aspekte van die plaas. Dit sluit in die neem van grondmonsters, toedien van bemesting en geïntegreerde plaagbeheer. Hy werf ook nuwe­ werknemers en maak hulle touwys. Ná die aankondiging het die landbouwerker van die jaar gesê: “Ek is baie dankbaar vir dié toekenning. Ek voel baie bevoorreg om in hierdie dae te leef en deel te wees van ’n goeie storie in Suid-Afrika. “Mense in die landboubedryf werk hard om ons land te laat uitblink.” Gavin Lensley-Noakes, die plaaseienaar, het Ntoto geprys. “Hy beskik oor die drie p’s – passie, purpose en persoonlikheid.” Ntoto het weggestap met pryse ter waarde van R10 000 en ’n plek op die Prestige Agri-werkersforum.