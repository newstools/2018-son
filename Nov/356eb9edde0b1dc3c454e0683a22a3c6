ADRIAN Birrell (afrigter) het Faf du Plessis en sy mede-Protea-spelers met ’n groot sug van verligting op Bolandpark verwelkom. Die Paarl Rocks se breier het dit nie hardop gesê nie, maar ná sy span se twee nederlae moet Faf en kie kom red. Die Rocks bevind hulle aan die voet van die Mzansi-Superliga se log – ’n plek wat ’n week gelede nie naby hulle grootste vyande sou posvat nie. Ná twee nederlae in die veldtog lyk dinge glad nie so kleurvol soos die purple-en-lime kleure wat die span dra nie. Om dinge nóg moeiliker te maak, berei die Paarliete voor om Sondag die Cape Town Blitz die stryd aan te sê. Die Blitz is die voorloper, maar speel ook Saterdag in Johannesburg teen Jozi Stars op die Wanderers. Behalwe Du Plessis, wat die kapteinskap by Henry Davids sal oorneem, kan Birrell ook op die draaier Tabraiz Shamsi en die kolwer Aiden Markram staatmaak. Voor die begin van die toernooi is baie gepraat oor of die kolfblad op Bolandpark die draaiers sal bevoordeel. Al wat egter tot dusver gesien is, is dat die kolwers op die blad baljaar. Dit is dus die boulwerk van die Bolanders wat pla. Die groot kommer is dat die Rocks se boulers in twee wedstryde meer as 400 lopies afgestaan het. Dít in nederlae teen die Spartans en Jozi Stars. Die Rocks se Aussie import, Michael Klinger, sê sy span sal sy A-game moet bring as hy die Blitz wil klop. “Ek moet ook die blaam dra omdat ek ook nie goed gekolf het nie. Ek sal maar positief moet bly,” meen hy. Die Blitz, met Janneman Malan Woensdag aan die spits met sy stewige 57 in sy span se sege met 12 lopies oor die Nelson Mandela Bay Giants, reis nou na Gauteng om die Jozi Stars te pak.