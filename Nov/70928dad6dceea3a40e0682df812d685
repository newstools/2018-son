VAN Februarie af sal werkers van die program vir uitgebreide wat onder die openbare gesondheidsdirektoraat van die Nelson Mandelabaai-munisipaliteit val, geen betaling kry nie. Dit wil sê dié vullisverwyderaars kan nie ordentlik vir hulle gesinne sorg nie – en die meeste van hulle is ver agter met hulle skuld. Gavin Valayden en die werkers wat hy verteenwoordig, het gister by die Baaise stadsaal bymekaargekom op soek na antwoorde. Gister het die mayco-lid vir openbare gesondheid, Yolisa Pali, egter ’n papier in die werkers se hande gestop. Dié papier is ’n afdruk van ’n e-pos wat aan die depots se koördineerders geadresseer is wat beloof dat die werkers op 25 November betaal sal word. Maar die catch is dat dit net twee maande se betaling is. Nou is die werkers, wat al van Augustus af staak, steeds omgekrap omdat hulle nie kry wat hulle toekom nie. Valayden sê hy was by die uitvoerende direkteur van korporatiewe dienste en het gevra dat die werkers permanent aangestel word. Huur Die antwoord was egter dat hulle nog “besig is met die proses”. Randall Claassen, ’n werker, sê die meeste van hulle werk al ag jaar of langer vir die munisipaliteit. “Hulle skuld ons ag maande se salarisse. My kind het nie skoolskoene nie. “Ek huur op die oomblik by my uncle en kan hom nie betaal nie.” Arend Barendse, ook ’n werker, vertel hy het onlangs sy moeder begrawe en moes R12 000 iewers leen, want die begrafnispolis het verval oor hy nie kon betaal nie. Hendry Malgas, ’n werker, sê hy kan skaars vir sy ses maande oue baba doeke koop, never mind vir sy vrou en ander dogter sorg. Bernard Potgieter, ook ’n werker, bly ook agter in iemand se jaart. “Hulle is al so dik vir my dat ek moet aanhou geld leen om hulle te betaal. “My insurance het verval en die winkels wat ek geld skuld, is ook agter my aan.” Die vullisverwyderaars van die Addoweg-depot kry ook van September af geen betaling nie. Thembakazi Mjuza, ’n werker, sê hulle het gister ’n memorandum aan Pali oorhandig. “Hulle sê elke keer vir ons ons gaan die geld kry, maar dan gebeur dit nie. Ons probeer met hulle engage, maar daar word net gesê die payroll is onder druk.”