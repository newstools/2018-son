MY pa is net meer as twee maande gelede oorlede. Dit voel steeds onwerklik. Die afgelope sowat drie maande voel soos ’n out-of-body experience. Dis asof ek float op my Aladdin-mat en ongeskonde die tonele voor my sien afspeel. Al langer as ’n maand lê ek elke aand rusteloos. Slapeloos. Jy is gesê jy kan enige tyd ’n oproep verwag. Dan lê jy nagte om en wag vir dese oproep. Te bang om enige addisionele werk of reise aan te pak. Skuldig om te hêppie en uitbundig oor enige nuus te wees, want jou pa lê op sterwe en die ondraaglike pyn wat hy elke uur trotseer, pynig jou. Jy sit jou lewe on hold, want die uur gaan onvermydelik aanbreek en dan moet jy doen wat jy moet doen. Ek onthou hoe ek voor Zelda Jongbloed se huldeblyk by Media24 by my pa omgegaan en vir ’n paar uur by hom gesit het. Ek was net te dankbaar vir die enkele helder oomblikke van herkenning en gesels. Ek onthou hoe hy van haar gepraat het toe ek sê ek berei voor vir die huldeblyk. Toe spot ek hom en sê ek kry oefening, want ek sal syne ook doen. Ons kon dit tog nie ontken nie. Maar steeds wou hy nie hê ek moes al sy klere verwyder nie. My pa was ’n snappy dresser, ’n kleremaker wat sy trade in Distrik Ses geleer het en sy swag by Rex Trueform uitgestal het. Selfs op sterwe wou hy gemaklik wees in sy nuwe pajamas. Shem, hy was net vel en been, maar sy dignity intact. Hy wou nie hê die verpleegsters moes hom voor my was nie, maar hy kon alte maklik sy sigaret voor my aansteek. Ek het later ophou neul oor die entjies, want hy sterf dan reeds weens longkanker. Gaan een teug minder sy lot uitstel? Ons tyd is ons tyd. Ek was nog altyd die onderskrager; die een wat ander bygestaan het as hulle ’n ouer of kind verloor. Ek ken nie die dood so aan my lyf nie. Ek onthou hoe ek die Woensdag kort ná drie-uur ’n WhatsApp aan my kollega Terrance stuur om hom van my pa se dood in te lig. Ek het dit duidelik gemaak ek gaan werk, want ek ken myself. In ’n krisis is ek die beste persoon om in jou corner te hê. Paulo Coelho, een van my gunsteling-skrywers, sê: “No matter how you feel today, get up, dress up and show up.” En dis wat Linny-vannie-fletse toe ook doen. Net my intiemste vriende het geweet van sy afsterwe. Dit was immers hulle wat my elke naweek in Augustus lughawe toe geneem en weer op die Kaapstadse Internasionale Lughawe kom haal het. Dit is hulle wat my privaatheid en rou so respekteer dat hulle geen simpatie in ’n openbare sfeer betoon nie. My pain is not on show, soos hulle my ken. En so is ek deur die eerste 30 dae. Show up vir werk, oggend en aand, doen onderhoude, neem Maya skool toe, verduidelik “Grandpa Noor is dead”, troos my ma, coach my kliënte. Ek gaan deur my daaglikse take, want dit hou my sane. Daar is ’n tyd om te kom en ’n tyd om te gaan, ’n tyd om te ween. Elkeen besluit vir homself hoe hy afskeid neem. Al is daar siklusse, is daar nie reëls vir rou nie. Mense doen wat werk. LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en onderwerpe waaroor hulle gesels.