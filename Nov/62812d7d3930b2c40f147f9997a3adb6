DIE Kaapse wind was dié week omtrent sterk. As ’n mens nie aan iets vasgeklou het nie, het dit jou weggewaai. Die DA-wind het die burgemeestersketting van Patricia de Lille se nek afgeruk en haar uit die Civic Centre gewaai. Die fluitjieblaser van die wapenskandaal staan Woensdag voor die hoog­geregshof en sê: “Ek is vry! Vry van die verdrukking!” Die Auntie of the Nation het dit duidelik gemaak: Sy sal uit CA 1 klim wanneer sý so voel. Saam met die antie het die wind ook ag raadslede uitgewaai. Onder hulle was drie burge­meesterskomiteelede en die raad se hoofsweep, wat ook die DA se provinsiale ondervoorsitter was. Hulle het bedank oor “die viktimisering, mishandeling en boelietaktiek in die DA”. Pleks daarvan dat hy daarop reageer, sê Mmusi Maimane die vyf wat in ’n raadsvergadering bedank het, word in die omstrede Bowman-verslag geïmpliseer. So, die ou wat president wil word, maak ’n uitlating oor ’n verslag wat hy nog nie gelees het nie. Vir die DA, wat hom op deursigtigheid roem, is dit nogal teleur­stellend. Maimane se uitlating was dalk ’n tong-in-die-kies-ene, maar dan beken ’n mens ’n oordeelsfout. Die DA hou die ANC met valkoë dop en is gou om hom te kritiseer, maar dit blyk dat dieselfde nie vir die “government-in-waiting” geld nie. Dinsdagmiddag het die speaker, Dirk Smit, op aanbevelings van die Bowman-verslag, strafregtelike klagtes teen De Lille en Brett Herron gemaak. Die onderburgemeester, Ian Neilson, word ook in die verslag genoem, tog word niks oor hom gesê nie. Neilson het ook met die Stad se beursie gesit toe ál die on­gerymdhede begin kop uitsteek het. Hy moes tog seker­lik iets opgemerk het. Of gaan hy, soos met Day Zero, sê moenie my vra nie, want ek weet niks. Onder ál dié DA-stro­minge kan met reg gevra word: Wie is nou eintlik die party se leier? ’n Mens het altyd geweet Tony Leon en Helen Zille is baas. Jacob Zuma het die ANC en land verniel, maar jy het altyd geweet Msholozi is baas. Maimane is dalk die gestalte en stem wat aan kiesers voorgehou word, maar die amps is laag en ’n mens hoor net ’n gedruis wanneer hy interne kwessies bespreek. Ek kan nie help om te wonder of die DA te groot vir hom is om dit te lei en of Maimane op remote con­trol is nie.