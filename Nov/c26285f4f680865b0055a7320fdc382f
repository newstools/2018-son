DIE Nelson Mandela Bay Giants loop breëbors rond. Dít nadat die Baaienaars Jozi Stars Saterdagaand in hulle eerste Mzansi-Superliga-wedstryd op die Wanderers verras het. Die Giants het dié wedstryd met vyf paaltjies gewen. Daar was ’n groot verwagting dat die tuisspan met die ver­sterking van die ikoniese Chris Gayle van die Wes-Indiese Eilande sou wen. Maar dit was die Giants se Engelsman Ben Duckett wat met ’n skitterende 75 van 45 aflewerings die knoop vir die Oos-Kapenaars deurgehak het. Danksy goeie boulwerk deur die besoekers is die tuisspan tot 124/7 in sy 20 beurte beperk. Die Giants het die wenteiken in 18 boulbeurte bereik. Maar die Giants se lopiejaagtog het aanvanklik maar donker gelyk. Albei aanvangskolwers, Jon-Jon Smuts en Marco Marais, is vir nulletjies uitgehaal. Maar dit was genoeg ducks vir een dag. Duckett het hierna die aanslag na die oorwinning met goed berekende houe gelei. Duckett, wat op nommer drie kom kolf het, het koelkop gebly en die bal uit die staanspoor aangeval, selfs terwyl sy spanmaats hulle paaltjies vir goedkoop prysgegee het. Maat die Giants se boulers het ook hulle kant gebring. Smuts het duidelik vergoed vir sy mislukking met die kolf. Hy was een van sy span se boulhelde en het 3/20 in sy vier beurte platgetrek. Dit was Ryan McLaren (2/22) wat Gayle vroeg die trekpas gegee het toe hy hom been voor paaltjie betrap het. Stars was toe diep in die moeilikheid en het op 2/27 gesteier. Maar ’n stewige bydrae van 38 lopies deur Dane Villas het sake beter laat lyk. Gayle is spesiaal vir hierdie een wedstryd na Johannesburg gebring. Hy sal nou eers aan die einde van die toernooi terugkeer. Die span van die Baai is Woensdag op Nuweland in aksie.