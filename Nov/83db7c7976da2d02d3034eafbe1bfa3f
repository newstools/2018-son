DIE Suid-Afrikaanse Agentskap vir Maatskaplike Sekerheid (Sassa) het sy kommer uitgespreek oor begunstigdes met ou kaarte. Dié kaarte het reeds einde September verval. Paseka Letsatsi, ’n Sassa-woordvoerder, sê die nuwe, goue Sassa-kaarte is die enigste wat werk en die ou kaarthouers verloor hul voordele. Net meer as ’n halfmiljoen mense uit byna 11 miljoen begunstigdes is steeds in besit van die ou kaarte. Sy sê die Poskantoor werk onvermoeid om die oorblywende begunstigdes op die nuwe kaartstelsel te kry. “Daar kan nie oorbeklemtoon word dat begunstigdes wat nie hul ou kaarte met die nuwe, goue kaarte vervang nie, hulleself hulle grants ontneem. Sperdatum “Individuele briewe is aan begunstigdes gestuur as deel van die regering se massakommunikasieveldtog. “November is die sperdatum vir die verkryging van die nuwe Sassa-kaarte en daar sal geen uitstel wees nie.” Begunstigdes is versoek om SMS- en WhatsApp­boodskappe te ignoreer dat Sassa en kleinhandelaars geskenkbewyse aan werklose mense bied – dis ’n scam. Letsatsi herinner Sonlanders daaraan dat uitbetalings vir Desember reeds vanaf 28 November 2018 beskikbaar sal wees by poskantore, winkels­ en OTM’s om die Desember-stormloop te vermy. Dié uitbetalings sal vanaf 3 Desember by kontantbetalingspunte beskikbaar wees.