DIE Southern Kings moet in die Cheetahs se spore volg as hulle hul tweede oorwinning van die seisoen wil behaal. Die Cheetahs was lank swakker as die Kings in die huidige Pro14-seisoen. Die Kings het selfs voor die Cheetahs hulle eerste oorwinning behaal, maar toe weer laas week na die laaste plek teruggesak. Die Bloemfonteinse span het Benetton ore aangesit vir sy tweede oorwinning van die seisoen. Die Kings-breier, Deon Davids, sê sy manne het na hulle foute gaan kyk en sake goed onder mekaar uitgepraat oor hoe om dinge om te draai. “Ons het saamgestem dat almal aanspreeklikheid moet aanvaar vir die vertoning van die span. “So, ek verwag teen Benetton ’n groot vertoning,” sê hy. Hiervoor gaan die Kings impakspelers soos Masixole Banda nodig hê. Martin du Toit se besering is dus dalk ’n bedekte seën vir die Kings, want Banda gaan nou weer op losskakel uitdraf. Daar was min verkeerd met Michael Botha se ver­tonings aan die begin van die seisoen, en met die Blitsbok Yaw Penxe wat dan in die tweede helfte ingespan kan word, kan die Kings baie skietgoed hê. Davids maak sy span eers vandag bekend.