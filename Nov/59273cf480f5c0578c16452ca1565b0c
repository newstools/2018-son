DIE “skollieskool” is nou vinnig besig om sy tjappies af te skud. Die Hoërskool St. Andrews in Elsies was nog onlangs ’n skool van vrees. Ouers was te bang om hulle kinders na dié skool te stuur. Sedert die aanstelling van die voormalige en nou weer nuwe prinsipaal, Charlie du Preez, is daar weer ’n bietjie gemoedsrus. Chaos Dié 68-jarige oudhoof van St. Andrews is nou wel nie ’n saint nie, maar die Wes-Kaapse onderwysdepartement (WKOD) het in hom net die regte eienskappe gesien om dinge reg te ruk. Daarom het die WKOD hom uit retirement gehaal. Hy’t reeds in 2012 afgetree. Hy vertel: “Toe ek oorvat, was hier chaos. Die leerders het die skool beheer. “Hulle het die onderwysers aangerand, hier was bakleiery onder mekaar en bendes in die skool. Klasse-bunk en laatkommery was aan die orde van die dag. “Ek het besluit om weer reëls neer te lê om dissipline en orde terug te bring. “Ek het vir die leerders gesê ons motto moet wees ‘Taking back the school’. Ons leuse is: ‘St. Andrews, a place to teach, a place to learn and a place to grow.’ “Tog wil 99,9% van die leerders orde hê. “Hier is nou Law Enforcement-personeel wat leerders daagliks deursoek vir gevaarlike wapens en dwelms. “Destyds was hier 1 700 leerders, maar nou is hier net so oor die 700. Ouers wil nie meer hul kinders hier plaas nie en onderwysers wil ook nie hier poste vat nie. “Maar ek wil hulle nou weer daardie gemoedsrus gee dat hulle maar weer kan terugkom. “St. Andrews gaan weer daai top-skool wees soos destyds.” ’n Wetstoepasser sê: “Ons mandaat is om die skool, die personeel en leerders veilig te hou. Van Juliemaand af wat ons hier is, was daar geen voorvalle van geweld of dwelmverwante voorvalle by die skool nie.” ’n Matriekleerder sê: “Ek voel nou baie veilig by die skool en ek sal ander kinders aanraai om terug te kom.” Bronagh Hammond, ’n WKOD-woordvoerder, het bevestig Du Preez is weer in September aangestel. Hammond sê Du Preez is baie hands-on en ken die gemeenskap en onnies baie goed. Stiptelikheid “Jy sal hom baie keer soggens by die hek kry waar hy seker maak die kinders is nie laat nie. Hy bevorder roetine en dissipline. “Dit was nog altyd sy kenmerke. In die kort tydjie sedert hy terug is, het stiptelikheid en dissipline reeds verbeter. “Dit is ’n voorbeeld wat ander skole gerus kan volg, veral vanjaar, wat tot “The Year of Values-Driven Learning” verklaar is,” verduidelik Hammond. Sy sê sedert Du Preez se terugkeer is ál die vakante-onnie-poste gevul, met behulp van die distrik. Hammond bedank ook die Stad Kaapstad dat hy die lede van Law Enforcement beskikbaar gemaak het om veiligheid by die skool te help verbeter.