DIE matrieks van die Hoërskool AZ Berman in Tafelsig weier dat dwelms, gangsterism en stigma hulle excitement oor die eindeksamen demp. Die matrieks is deel van duisende ander wat gister hulle vraestel in Afrikaans Huistaal en Afrikaans Eerste Addisionele Taal geskryf het. Dié skool bestaan uit opslaanklaskamers wat by die Hoërskool Tafelsig se sportveld opgerig is. Maar nie eens dit sit dié gr. 12-leerders af nie. Abaashiyah Coetzee (17) sê oor Eerste Addisionele Taal: “Die vraestel was ongelooflik nice. Die meeste van die goed wat in die vraestel was, het ek geleer.” Sy wil ’n nurse word. Ashlun Buhl (17) sê sy vaar gewoonlik baie goed in Afrikaans. “Ek het tweede taal geskryf. Dit het goed gegaan.” Buhl sê hulle word gereeld in hulle gemeenskap met bendegeweld en drugs gekonfronteer. “Maar as ’n mens jou vriende reg kies, loop jou paadjie different.” Liam Armidt (19) sê hy het lank gevat om by die skool in te fit. Hy sê die vraestel was nie te erg nie. “Ek het gemik vir bo 50%.” Cheslin Patencia (19) woon in Tafelsig. Hy sê hy weet nog nie wat hy ná matriek gaan doen nie. “Vir eers fokus ek daarop om goeie punte te kry.” Payton Tango (17) het Eerste Addisionele Taal geskryf. “Die vraestel was rêrig maklik en ek slaag dit altyd.” Sy gaan verder studeer. “Maar ek wil ook ’n traffic cop word. Ek hoop hulle verdien baie geld.” Luke Levenberg (18) het ou vraestelle hersien. Afrikaans is sy eerste taal. Hy sê mense van ander plekke hou daarvan om hulle te judge omdat hulle van Mitchells Plain is. Volgens Aaisha Abrahams (17) het hulle vyf leerders gehad wat swanger was dié jaar. Van die ander leerders het ook reeds kids. “Ja, hulle gaan gejudge word, maar hulle moet steeds skool toe kom om die mense wat so judge, verkeerd te bewys.” Die leerders kla almal oor een probleem in die vraestel. Hulle almal het “fan” by die prentjie van ’n waaier geskryf.