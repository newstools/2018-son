SOWAT R33,7 miljoen van belastingbetalers se geld is down the drain. En AfriForum voel die Oos-Kaapse departement van gesondheid moet rekenskap gee van dié verkwisting. AfriForum se distriks­koördineerder in die Suid-Kaap, Arno Greyling, het gister ’n aanklag by die Humewood-polisiestasie in die Baai teen die departement ingedien. Dis gemaak teen Thobile Mbengashe, die hoof van die departement. AfriForum het in die gesondheids­departement se jaarverslag agtergekom Mbengashe het waarskynlik die Wet op Openbare Finansiële Bestuur oortree. AfriForum glo die wan­besteding van belasting­betalers se geld is ’n landwye krisis. Greyling sê: “Dis tyd dat belastingbetalers druk op die nasionale vervolgingsgesag (NVG) plaas om voorbeelde te maak van departementshoofde wat nie hulle werk doen nie. Versuim “Hulle is van die grootste boosdoeners wat die wan­besteding van belasting­betalers se geld betref.” Die jaarverslag dui aan dat die departement in die boekjaar 2016-’17 R26,8 miljoen ongeoorloof en R6,8 miljoen geoorloof bestee het. Greyling sê: “Die klagtes teen die departementshoof is vir beweerde finansiële wanbesteding. “Hy moet ongeoorloofde, ongemagtigde en nuttelose besteding verhinder en skuldige partye aanspreeklik hou. “Die departementshoofde laat belastingbetalers in die steek deur te versuim om hulle pligte uit te voer.” Aanklagte is dié week ook teen die hoofde van die ag ander provinsiale departemente ingedien. Sicwetsha sê hulle sal die finansiële verslae bestudeer en dan verslag doen aan die provinsiale wetgewer en departement­.