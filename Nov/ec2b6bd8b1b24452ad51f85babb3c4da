DIE gospelsangeres Veronica Meyer­ van Kraaifontein het in die huis van die Here grootgeword. Meyer is baie opgewonde daaroor dat ’n groot droom van haar verwesenlik is. Dít is dat haar eerste DVD op 25 November in die Kunjalo Fellowship Kerk in Elsiesrivier gelaunch word. Meyer sê: “My lewensreis en my familie inspireer my en gee my moed om aan te gaan. “In moeilike tye hou ek vas aan die Woord van die Here, want Hy is die enigste Een wat ons kan help en deurdra. “My boodskap aan die jeug is dat die planne wat die Here vir jou het, ’n toekoms vol hoop is.” Meyer sê die gospel-lied wat haar diep raak, is Anthony Brown se “You Thought I was Worth Saving”. Sy sê: “Die liefde van die Here is so onvoorwaardelik, want dit maak nie saak waar jy is nie, Sy liefde red en help.” Voorsien Meyer bedank haar man, kinders en kerk, wat haar so getrou ondersteun. Sy sê wanneer God ’n mens roep, moet jy net in Hom glo en Hom vertrou. Dan sal Hy in ál jou behoeftes voorsien.