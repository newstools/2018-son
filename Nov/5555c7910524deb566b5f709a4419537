HOFVERRIGTINGE het gister briek getrap toe ’n lasbrief vir die arrestasie van Colin Booysen net daar uitgevoer is. Sy twee lyfwagte is buite die hof deur die polisie se bende-eenheid gearresteer omdat hulle hulle borgtogvoorwaardes oortree het. Hulle het hulle glo nie Maandag by die Parow-polisiestasie aangemeld soos hulle bail-voorwaardes vereis nie. Dit het die hofsaak teen Booysen, Nafiz Modack, Ashley Fields en Jacques Cronjé half onderbreek. Die viertal staan tereg op aanklagte van afpersing en intimidasie. Die vier was in die hofsaal toe die polisie se gang unit daar opdaag om Booysen te arresteer. Die hof het vir ’n kort pouse verdaag toe dit bekend word ’n lasbrief moet op Booysen beteken word. Die saak waarvan Booysen glo sy borgtogvoorwaardes verbreek het, hou verband met die moord op die vermeende hit man Adrian Petersen. Booysen, Calvin Abels en Vuyisane Macingwane staan tereg op ’n klag van moord. Terwyl swaar gewapende polisiebeamptes buite die hof gewag het, het landdros Byron Pedro gevra of hy met die bende-eenheid se hoof, genl.maj. André Lincoln, kan praat. Lincoln het in die getuiebank gestaan en Pedro het vir hom gesê daar is ’n plek en tyd om ’n lasbrief uit te reik. “Die verhoor is maande gelede beplan om almal te akkommodeer wat by die saak betrokke is. Om ’n lasbrief tydens hofverrigtinge uit te voer, help nie in die saak nie. Dit affekteer my werk en die werk van almal betrokke,” het hy gesê. Lincoln het aan die landdros gesê dit was nooit sy bedoeling om die lasbrief tydens hofverrigtinge te beteken nie. Pedro het aan Lincoln gesê hy verwag ’n verslag van Lincoln oor wat gebeur het. “Ek verstaan die erns van die saak en dis waarom ek hierheen gekom het toe ek hoor wat gebeur het. Ek sal die lede hanteer wat die hof betree en die verrigtinge ontstig het,” het hy gesê. Nadat die hof verdaag het, is ’n volgende verhoordatum vasgestel. Booysen is toe gearresteer en deur ’n uitgang agter die hof in ’n polisievoertuig weggeneem. Dis onduidelik wanneer Booysen en sy twee lyfwagte in die hof sal verskyn. In die saak van afpersing en intimidasie sal die hofverrigtinge eers weer in April 2019 voortgaan.