’N MAN is Saterdagaand in ’n sjebeen naby Mosselbaai dik gemoer. Business as usual in naweke by baie drinkplekke, of hoe? Maar Siphelele Ngozi is hard getik oor die gebrek aan ’n rol toiletpapier by ’n drinkplek in die informele nedersetting Nonqaba. Ngozi sê al die stront het begin toe hy die sjebeen-eienaar se vrou gevra het vir toiletpapier toe hy die long drop wou gebruik. Sy het geweier om te help en sommer gesê hy moet ’n rol gaan koop by ’n spaza shop daar naby. Sy het bygevoeg sy is nie in die besigheid om toilet­papier te verkoop nie, maar dop. Toe raak hulle in ’n bek­geveg betrokke nadat Ngozi gesê het sy kan nie so met customers praat nie. Hy beweer sy sê toe hy moet f*kk*f en gaan roep haar hubby. “Die man het toe gekom en gesê ek moenie moeilikheid maak nie en hy verkoop nie toiletpapier nie, maar booze,” verduidelik die 25-jarige hospitaalwerker. Ngozi sê die eienaar moer hom toe sommer lekker dik. Hy is ook na bewering in die gesig geskop. Ngozi wil nie klagte lê nie, want hy beweer die sjebeen-eienaar het nie ’n licence om dop te verkoop nie. Maar hy sweer hoog en laag hy gaan nooit weer een druppel dop by daai sjebeen drink nie. Die eienaar, Zuko Nxana, sê op sy beurt die ou was lekker gedrink. Hy sê die ou het nonsens gesoek. “Die toilet is vir almal. “Ek weet nie wat hom so spesiaal maak nie, want dit het gelyk of hy spesiale aandag gesoek het.”