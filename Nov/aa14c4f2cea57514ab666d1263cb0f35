AS ANGUS Gardner Wêreld­rugby se beste ref is, stuur volgende jaar se World Cup op ’n ramp af. Dié absurde besluit deur die wêreld se rugbybeheerliggaam stuur steeds skokgolwe deur die rugbywêreld. Gardner het reeds vanjaar soveel kritieke flaters begaan dat hy nie eens die kortlys moes gehaal het nie. As hy die wêreld se beste is, hoe lyk die wêreld se swakste dan? Gardner het hom egter nie self as Wêreldrugby se ref van die jaar gekies nie. Dit is dus eerder ’n bewys van ’n ruggraatlose wêreldliggaam wat deesdae net so onbeholpe voorkom as sy blasers. Gardner se eerste blaps vanjaar was toe hy die Franse heelagter Benjamin Fall in die tweede toets teen die All Blacks met ’n rooikaart van die veld gestuur het nadat hy met Beauden Barrett in die lug kontak gemaak het. As ’n erkenning van Gardner­ se fout het Wêreldrugby later Fall se rooikaart geskrap. Maar die skade was reeds gedoen. Die Franse het met 26-13 verloor nadat hulle 70 minute lank met 14 spelers moes klaarkom. Verkeerd Gardner het daarna die Bokke in Mendoza geboor met vreemde en soms skokkende beslissings. Só erg het die Bok-bestuur dit geag dat hulle ’n lys van 25 beslissings na Wêreldrugby gestuur het wat hulle meen verkeerd was. En wie sal die blatante vorentoe aangee op Loftus Versfeld onthou wat aan die All Blacks ’n oorwinning in die doodsnikke besorg het? Raai wie was die ref? Angus­ Gardner! Net ’n paar weke gelede het hy ook nie die guts gehad om die Engelse losskakel Owen Farrell te straf nadat hy die Bok-senter André Esterhuizen omgedop het sonder om sy arms te gebruik nie. Dis absoluut onverskoonbaar. En om nóg olie op die vuur te gooi, het Wêreldrugby eers ’n paar dae later op die voorval gereageer. Maar soos verwag, het hy ’n stelling op baie diplomatiese wyse gemaak sonder­ om die vinger na Gardner te wys. Die afgelope Saterdag op Twickenham was Farrell wéér in die kollig toe hy die Wallaby-slot Izack Rodda kort voor die doellyn sonder arms onderstebo geduik het. Dié keer was dit Suid-Afrika se eie Jaco Peyper wat nagelaat het om Farrell van die veld te jaag. Waarom? Was hy bang die Engelse sou dit as “wraak” beskou vir die Esterhuizen-duikslag? Farrell behoort ’n gemerkte man te wees.