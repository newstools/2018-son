‘OE, JIRRE, die wêreld is besig om te vergaan! Ons lewe in die laaste dae!” Ek dink nie die kerksuster opgedress in ’n pienk gown is verkeerd nie. Sy en haar skinderbek-tjommie het by haar hek gestaan en die wêreld ’n beter plek try skinder. Die slegte nuus oor die Nigeriese kerkman Timothy Omotoso, wat jong meisies glo as seksslawe gevat het, was die hot topic. Een slag­offer, Cheryl Zondi, is dié week weer naak gestrip toe sy getuig en haar stukkende eer ver­dedig terwyl die vuilgat heilige se lawyer haar met rowwe vrae bestook en kras opmerkings maak. Hy was nes ’n wafferse duiwelsadvokaat! Die kerksuster het haar gown stywer om die lyf getrek terwyl die moerigheid by haar ore oorkook. Met ’n entjie innie mond het sy haar tjommie beduie hoe sy daai blaffende defence lawyer (Daubermann) se tjank sou aftrap as sy daar was. In my beswaarde hart het ek geskreeu: “Halleluja!” Want die aanklaer het nie een keer vir Zondi opgestaan en beswaar gemaak teen die growwe vrae nie. Die regter het byna te laat tussenbeide getree sonder om die staatsaanklaer in die bek te ruk. Hy’t darem die kerkman se law­yer op sy plek gesit. Ek wil weet wat sit in die water van ander kerksusters wat so wragtag nog aan katoolse kerkmanne se togapunte klou terwyl onheilighede in die kerk hoogty vier. Is dit nie daai groot Rooie, broer Karl Marx, wat op ’n tyd gesê het “godsdiens is soos opium vir die massas” nie? In dié dae van skynheiligheid en onheiligheid is dit moeilik om Saul onder die profete uit te ken. Ek try maar vroom lewe soos Job en strewe om hemel toe te gaan. Dis egter moeilike tye. Dit blyk Satan en sy demons is los. Die kerksuster se mond het oorgeloop oor sekere herders net preek oor seëninge en hoe die hemelpoorte sal oopgaan vir dié wat hul medemens onvoorwaardelik bless. Sy’t ook vertel van ’n Afrika-profeet wat só “vet gebless is met ’n klomp cash” dat hy vir sy sesjarige meisiekind ’n Maserati-kar uit die boks gekoop het. ’n Mens wonder wat die snotneus gaan kry vir haar 21st! Jislaaik, ons het met ’n baksteen kar-resies gery. Baie herders teer op mense se dors na godsdiens en sal sekere bladsye in die Bybel uitskeur om hul vuil lus by die lammertjies te bevredig. Is daai antie reg as sy sê: “Soos sommige kerkmanne deesdae die Woord verkondig, loop die pad na die hemel straight deur kerkmuise se plat beurse en deur sommige ‘heiliges’ se voël!”