VANESSA le Roux is ’n vrou wat nie ken van stilsit nie. As sy nie hand en tand veg vir die regte van skole in minderbevoorregte gebiede nie, hou sy haarself besig as die projekkoördineerder van die Historically Disadvandaged Individuals Northern­ Cape (HDI NC). Sy het onlangs besoek in China afgelê. ELDRIDGE JASON het met haar gepraat. Eldridge Jason: Wat was die doel van julle besoek? Vanessa le Roux: Om bande te smee met ander Afrika-lande en China, asook om ons ontasbare en tasbare kultuur en erfenis te verduidelik, te vergelyk en sodoende die weg vorentoe te beplan tot voordeel van die behoud van ons onderskeie kulture en erfenis. Dit was ook ’n eer om die land en tradisionele leiers van Afrika te verteenwoordig toe mnr. Aaron Messelaar, hoë kommissaris van die Griqua Royal House, saam met die host die keynote address lewer namens Afrika. Ons afvaardiging het deur middel van Fazlin Fransman ook ’n unieke voorstelling gedoen oor hoe die vierde Industriële Rewolusie aangewend kan word tot die behoud van erfenis en kultuur. EJ: Hoe groot was die afvaardiging en waar oral in China was julle? VLR: As HDI NC was ons twee, ek as projekkoördineerder, Aaron Messelaar en Fazlin Fransman, ’n senior navorser by die Moja Research­ Institute. In totaal was ons 16 uit Suid-Afrika. Dit het afvaardigings van die Universiteit Johannesburg, Universiteit van Pretoria, Durban Universiteit van Tegnologie, Sol Plaatjie Universiteit, twee kulturele afvaardigings van die Noord- en Oos-Kaap ingesluit. Daar was ook afvaardigings van Ethiopië, Tanzanië en Kenia. EJ: Wat is bespreek en op ooreengekom? VLR: Die gasheer was die Yunnan Universiteit in Kunming, in samewerking met die ministerie van onderwys. Ons het onder meer presentations oor ons verskillende kulture en erfenis gehad, van beide Afrika en China. Besprekingspunte was die bevordering en behoud van ons kulture, hoe ons kultuur kan gebruik om ekonomiese vooruitgang vir ons gemeenskappe te bewerkstellig. Ook hoe kultuur behoue kan bly deur middel van tegnologie, en hoe kultuur en toerisme saamgevoeg kan word om sodoende ekonomiese vooruitgang aan te help. Daar is ooreengekom dat tussen Afrika (veral Suid-Afrika) en China dialoog sal plaasvind wat gemeenskappe sal bereik om sodoende ekonomiese groei te bevorder vir hierdie arm gemeenskappe. Dit sal toesien dat kultuur behoue bly, maar ook hulle sosiale en ekonomiese omstandighede kan verbeter. EJ: Was hierdie besoek ’n eye-opener? VLR: Dit was definitief. In ons eie gemeenskappe kyk ons die geleenthede mis wat die bevolking van China tot hulle voordeel gebruik. Dit sluit in handgemaakte artikels, stories, kulturele aktiwiteite en erfenisgebiede en hoe trots China daarop is en dit versorg.