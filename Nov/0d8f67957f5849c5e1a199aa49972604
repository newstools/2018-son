’N BEGRAFNISPOLIS en lewensversekering betaal uit nadat iemand sterf, solank jy jou premies getrou betaal het. Begrafnispolisse word uitgeneem om vir ’n begrafnis te betaal. ’n Begrafnis in Suid-Afrika kos tussen R7 500 en R20 000. Ná gelang van die polis wat jy kies, kan jy ook vir die begrafnis van geliefdes voorsiening maak. ’n Begrafnispolis betaal gewoonlik 24 uur ná die persoon se dood uit, sê Cheney Scheepers, ’n finansiële adviseur by Liberty. Jy moet dikwels tussen 7 en 60 dae wag vir die uitbetaling van lewensversekering. Natuurlik beloop lewensversekering oor die algemeen ’n groter bedrag as begrafnispolisse. Jy moet mediese toetse ondergaan voordat jy goedgekeur kan word vir lewensversekering. Jy kan ook vir ’n geliefde lewensversekering uitneem, maar hulle moet nogtans die toetse ondergaan. In sekere omstandig­hede sal lewensversekering nie uitbetaal nie. Scheepers vertel van ’n man wat in ’n ongeluk dood is toe hy dronk bestuur het. Aangesien hy dood is omdat hy die wet oortree het, het sy lewensversekering nie uitbetaal nie. Wees bedag daarop dat jy alle mediese toestande moet verklaar wanneer jy lewensversekering uitneem. As jy sterf aan ’n toestand wat jy gehad het toe jy die polis uitgeneem het, maar dit nie verklaar het nie, sal die polis ook nie uitbetaal nie. Dit is onnodig om lewensversekering én ’n begrafnis-polis uit te neem. As jy die regte lewensversekeringspolis kies, kan dit vir die begrafnis ook betaal. Sommige lewensversekeringspolisse, soos dié van Liberty, betaal ’n gedeelte van die geld ná 24 uur uit. – voelgoed.co.za