DIE Southern Kings het net drie stutte, en dít met nog 13 wedstryde oor in die Pro14-seisoen. Schalk Ferreira is nou amptelik ses tot agt weke buite aksie. Dis nadat sy wangbeen gekraak is teen Leinster in die Kings se mees onlangse nederlaag twee weke ge­lede. Justin Forwood, die ander stut, het sy enkel beseer. ’n Spesialis in Johannesburg ondersoek Forwood. Die Kings moet nog be­vestig hoe lank hy nie beskikbaar sal wees nie. Die span se afrigter, Deon Davids, het nou twee spelers op ’n proefbasis ontbied. Om te verseker dat die Kings ten minste kan oefen, is Luxolo Koza van die SWD-Arende en Alulutho Tsha­kweni van die Nelson Mandela-Universiteit (NMU) se Madibaz nader getrek. Davids moet sy spelers voorberei vir ’n tuiswedstryd op 25 November teen Connacht van Galway in Ierland. Koza (24) is oorspronklik van die Baai. Hy het die OP op jeugvlak verteenwoordig voordat hy Griekwas toe is. Daar het hy tot 2016 gespeel, waarna hy hom by SWD aangesluit het. Tshakweni (19) het vir die OP se o. 19-span gespeel en was ook ’n Junior Springbok vroeër vanjaar. Son het gister onthul Robbie Kempson is ’n moont­like opsie as voorspeler-afrigter vir die Kings. Ervaring Dié voormalige Springbok- stut het gister ook by die Kings se oefening uitgehelp. Davids sê: “Ek het Kempson gevra om ons te help, juis aangesien soveel van ons stutte beseer is.” Davids sê Kempson se ervaring is waardevol omdat hy nie kan bekostig om nóg ’n stut aan ’n besering af te staan nie. Hy sê: “Kempson bied die jong stutte net so ’n bietjie leiding en help met ’n paar tegniese dinge.”