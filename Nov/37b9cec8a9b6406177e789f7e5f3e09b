WAAR was die plan vir die drop goal Suid-Afrika? Dít moet die grootste besprekingspunt wees nadat die Springbokke met 11-12 teen Engeland op Twickenham verloor het. Die groot debat ná die verloor was egter of die Rose se losskakel Owen Farrell ‘n hoogvat op Andre Esterhuizen uitgevoer het. Die beeldmateriaal het gewys dit was beslis hoog, maar nie in die skeidsregter Angus Gardner se boek nie. Maar om nou Gardner te roskam vir die verloor is verkeerd. Die Springbokke het ‘n kragmeting wat hulle ná 40 minute se spel gedomineer het, met ongedwonge foute gaan verloor. Swak besluitneming in die doodsnikke – toe 'n drop goal aan was – moet ook die skuld kry vir ‘n Bok-vertoning wat nou die nasie moerig het. Die harde werk van die Rugby Championship is op die eerste naweek van die jaareindtoer op die vullishoop gegooi. En dit is als die Bokke se eie skuld. Die grootste sondebok was Malcolm Marx. Hy is die Bokke se nommer een op haker, maar kan blykbaar nie ‘n langingooi by die lynstane reguit ingooi nie. En die meeste van die kere wat Marx sy springers gaan mis het, was wanneer die Bokke vyf meter voor die Rose se doellyn gestaan het. Die Rose was nêrens in die eerste helfte nie en die Bokke moes met reg al meer as 30 punte op die telbord gehad het. Dié Englese span is ook baie dungesaai. Eddie Jones het basies met spelers derde en vierde in die ry vir die Rose gespeel. Meeste van sy beste spelers is beseer en dit moet as ‘n skande beskou word dat die Bokke die een verloor het. Eweskielik lyk die Bok-toer na ‘n baie moeilike assignment, met Frankryk se Hane wat nou hul lippe vir ‘n Springbokspan met minder selfvertroue sal aflek. Daar was in die laaste vier minute goeie geleenthede vir die Bokke om hul plan vir ‘n drop goal in aksie te stel, met die Engelse wat heeltyd onkant op verdediging was. Gardner en sy assistente langs die kantlyn het dit egter nie opgetel nie en World Rugby se skeidsregtersbase sal swaar moet neerkom op die manne. Puntemakers:ENGELAND – strafdoele: Owen Farrell (3), Elliot DalySUID-AFRIKA – drie: S’bu Nkosi; strafdoele: Handé Pollard (2)