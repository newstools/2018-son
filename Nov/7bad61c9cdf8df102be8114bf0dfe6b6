BANYANA Banyana het hulle eerste toets teen hulle nemesis, Nigerië, met flying colours geslaag. Dit was Sondag in dié spanne se openingswedstryd van die Afrikanasiesbeker (Afcon)-toernooi in Ghana. Die nasionale vroue­sokkerspan is ook geloot met Ekwatoriaal-Guinee en Zambië in groep B. Banyana se sege van 1-0 oor Nigerië se Super Falcons was indrukwekkend. Dit was ook ’n geval van twee vlieë in een klap doodslaan. Die span se afrigter, Desiree Ellis, het voor die wedstryd gesê ’n oorwinning in dié wedstryd sal ook vir die res van die toernooi toonaangewend wees. Die drie top-spanne kwalifiseer ook outomaties vir die Wêreldbeker-vrouesokkertoernooi volgende jaar in Frankryk. Ellis meen dis nog te vroeg om nou al opgewonde te raak oor hulle kanse in die Afcon, want ’n lang pad lê nog voor. Sy sê: “Dis uiters belangrik dat ons nou die volgende wedstryd en die een daarna ook moet wen. “As ons dit nie doen nie, beteken die goeie uitslag teen Nigerië absoluut niks.” Banyana en Ekwatoriaal-Guinee pak mekaar môre, terwyl Nigerië en Zambië teen mekaar te staan kom. Zambië gee die pas aan in die groep nadat hy Ekwatoriaal-Guinee met 5-0 gelooi het. Suid-Afrika sluit sy groepfase Saterdag teen Zambië af.