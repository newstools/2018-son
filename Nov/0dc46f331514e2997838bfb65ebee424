’N DAG nadat nóg ’n man Woensdag in Steenberg doodgeskiet is, het Alan Winde, Wes-Kaapse minister van gemeenskapsveiligheid, die gebied besoek. Dit was sy eerste besoek aan die Steenberg-polisiestasie. Hy’t ook die base camp in Lavender Hill besoek. Winde het agter geslote deure operasionele strategieë met kol. Jan Alexander, die stasiekommissaris van Steenberg, bespreek. Hulle wil daarmee die hoë misdaadvlakke in die buurt probeer verminder. Dit volg kort op die hakke van ’n voorval Woensdagmiddag in Steenberg toe ’n 38-jarige man helder oordag koelbloedig geskiet is. Die voorval het by die kanaal tussen Beethovenweg en Bachlaan gebeur. Alexander het die voorval bevestig en sê niemand is al gearresteer nie. Volgens hom het die base camp die druk weens misdaad verlig en stabiliteit in die gebied gebring. Hulle het die afgelope vier maande ook 25 onwettige vuurwapens in verskeie klopjagte gekonfiskeer. Winde het gemeld daar is ’n noodlyn waardeur wenke oor onwettige vuurwapens beskikbaar gestel gaan word. Intussen werk die polisie van Steenberg hard daaraan om die vertroue van die gemeenskap te herwin. Dis vir die tyd wanneer die base camp verwyder word. Hulle wil ’n goeie verhouding tussen die gemeenskap en polisie bou om misdaad saam te bekamp. Die base camp, wat deel is van Operasie Thunder, is sedert Junie daar. Volgens Winde moet ook gekyk word na maniere om meer cops te kry wat die strate kan patrolleer. Winde voeg by hy kyk na opsies om regeringsamptenare in te span om by die cops shops te help met die administratiewe werk, soos om verklarings te beëdig.