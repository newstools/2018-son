DIE Madibaz-rugbyklub se nuwe president, Thando Manana, wil dinge eenvoudig maar doeltreffend hou om veranderings te maak. Die 41-jarige, voormalige Springbok-flank is onlangs verkies tot president van die Madibaz. Een van sy grootste take sal wees om te verseker dat die Madibaz terugkeer na die Varsity Cup nadat hulle gerelegeer is na die Shield-kompetisie. Manana wil hê die Madibaz moet een van die topvyf-rugbyuniversiteite in die land word. Volgens hom sal dit net gebeur deur harde werk met almal wat betrokke is by die Madibaz. “Ek glo dit is noodsaaklik vir elke lid van die klub om hulle rol te ken en ek wil hê die klubrugbyfamilie se waardes waarmee ek grootgeword het, moet deurkom in die Madibaz­,” sê Manana. “Dit sluit in harde werk, eerlikheid, ’n gevoel, geloof, selfstandigheid, re­spek vir ander mense, asook vriendelikheid.” Hy meen ook gekwalifiseerde afrigters moet in beheer van die spanne wees. “Dit sal een van die sleutel-elemente wees om sukses te verseker. “Dit is van kardinale belang om die Madibaz as ’n professionele span te bestuur, eerder as om ’n amateur-benadering te volg. “Benewens die afrigtingsaspek moet ons die Oos-Kaapse top-skolespelers na die universiteit lok.” Hy sê dis noodsaaklik om met sakelui saam te werk sodat hulle beurse aan belowende jong spelers kan bied. Hy wil ook scouts aanstel om seker te maak die Madibaz kry die beste talent in die Oos-Kaap – sonder om van hulle eie sterre aan ander af te staan. Manana sê sy eerste drie maande in die amp sal daarop gefokus wees om die komplekse probleme eenvoudiger te maak. – Fullstopcommunications