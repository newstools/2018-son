RASSIE Erasmus gaan die pot met een van sy grootste dubbele mandate as Springbokafrigter en direkteur van SA Rugby mis sit. Soos dinge tans staan, is die 45%-slaagsyfer vir swart verteenwoor­diging in die Springbokspan ’n armlengte weg vir Erasmus in sy eerste seisoen as die man in beheer van die Bokke. Uit die 12 wedstrydgroepe van 23 (276 spelers) wat hy vanjaar gekies het, was net 101 van daardie spelers swart. Dit kom neer op ’n slaagsyfer van net bietjie meer as 36% en die Bok-breier het net twee toetse vanjaar oor om by 45% uit te kom. Voor die afskop tot die seisoen het Erasmus gepraat van “dapper besluite” neem in terme van om die span meer verteenwoordigend te laat lyk voor volgende jaar se World Cup in Japan. Hoop Teen dan moet die Bokspan 50% swart wees. Maar dit lyk nou asof sommige swart spelers – wat die helfte van die World Cup-groep gaan uitmaak – blote passasiers en vakansiegangers in Japan sal wees. In terme van sy teikens bereik, het Erasmus se jaar vol hoop vir vernuwing begin. In die toets teen Wallis het die Bokke 10 swart spelers in die wedstrydgroep van 23 (43%) gehad. Erasmus was toe nog goed op koers om sy teiken te bereik, maar die transformasie-getalle het toe in die daaropvolgende toetse erg begin rondval. Die Bokbreier het vanjaar nog net een keer weer met 10 swart spelers vir ’n wedstryd gespog. Dit was toe die Springbokke Argentinië in Durban geklop het. In 2017 was die voormalige Bok-breier Allister Coetzee se persentasie vir swart verteenwoordiging 38,06% (110/289).