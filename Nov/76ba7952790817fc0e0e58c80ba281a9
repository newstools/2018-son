DIE cops het hulle hande vol gehad toe ’n vrou gisteroggend in die Table View-polisieselle gekraam het. Die vrou (23) het 10:00 die lewe geskenk aan ’n dogter. Adriana Chadler, ’n polisiewoordvoerder, sê Fabio Moreira en Kevin Jones, twee paramedics, het tot hulle redding gekom. “Polisiebeamptes het die vrou behandel toe sy in kraam gegaan het in die selle. “Hulle het haar gekalmeer totdat die paramedics opdaag.” Lede van die cop shop het ook ’n paar nuwe goedjies vir die baba gekoop. Die ma is verder gespoil met ’n versorgingspakket wat deur die ondersteuningskamer vir slagoffers geskenk is. Nadat die ma die lewe geskenk het, is sy na die naaste hospitaal geneem. “Die ma en baba vaar baie goed,” het Chadler verlig gesê. Kol. Hendrik Nel, waarnemende stasiekommissaris, het die paramedics bedank vir hulle hulp.