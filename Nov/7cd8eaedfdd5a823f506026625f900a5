DAAR kán goeie goed uit Blue Downs kom. Só reken die gospelsanger Spencer Jon Kennedy, wat daar grootgeword het en nou op die punt staan om sy droom te bewaarheid om sy eerste ­­live DVD, Remnant Worship Restored, op te neem. Kennedy was ’n wonderkind wat al op driejarige ouderdom die tromme leer speel het. En op agjarige ouderdom het hy op ’n baie ongewone manier geleer klavier speel. Hy vertel: “ ’n Engel het aan my verskyn toe ek ag jaar oud was en my geleer klavier speel. “Maar ek moes elke dag stiptelik om 14:00 meet met die engel vir lesse. “Dit was ’n onvergeetlike ervaring wat ek nie in woorde kan beskryf nie. Ek het ’n out-of-body ervaring gehad en ná dit kan ek vandag klavier speel.” Spencer, wat uit ’n musikale familie kom, sê hy is baie dankbaar daaroor, want dit het daartoe gelei dat hy nou ’n voltydse musikant en sanger is. “Ek kan onthou suster Dollie Petersen van die kerk het my gevra om haar te help met haar liedere en dit in die ateljee te verwerk. Dis toe dat ek besef het ek kan ook ’n producer wees.” Kennedy werk al 15 jaar saam met die bekende musikant Jonathan Rubain as sy music producer. En dis daar waar Rubain hom die geleentheid gegee het om te sing en sy eie ding te doen. Kennedy se eerste liedjie, “Glory to the King”, word gereeld op CCFM en Radio Tygerberg gespeel. Sy DVD sal op 27 November opgeneem word by die SABC-ateljees in Seepunt. Die show begin 18:00 en kaartjies kos R120. Die gaskunstenaars wat gaan optree, is: Byron Levi, Lebohang Kgapola, Hlengiwe Ntombela en Janine Kennedy Rabie. Kontak  Alexis Fredericks gerus by 073 681 6247 vir inligting en kaartjies.