DIE vermeende moordenaar van Gregory “Kallie” Carelse het gister die eerste keer in die hof verskyn. Carelse (56) was ’n polisie-informant en security vir die Wes-Kaapse departement van gemeenskapsveiligheid. Die cops het die afgelope maand na die verdagte, Wendall “Wena” Abduraghman, gesoek. Hy is in Valhalla Park vasgetrek. Kapt. FC van Wyk, ’n polisiewoordvoerder, het bevestig die verdagte is in aanhouding. “Donderdag omstreeks 17:00 is die verdagte in Valhalla Park gearresteer nadat inligting van die gemeenskap ontvang is. “Hy het vandag (gister) in die Bi­shop Lavis-landdroshof verskyn.” Graham Lindhorst, voorsitter van die plaaslike gemeenskapspolisiëringsforum, het aan Son gesê die verdagte het omtrent kat en muis met die polisie gespeel. Lindhorst verduidelik: “Die polisie het heeltyd na hom gesoek. “Dan is hy in Belhar, dan hier, dan daar. Hy was baie glad. “Die polisie het hom toe uiteindelik in Agste Laan vasgetrek.” Lindhorst het gesê hy voel goed dat Abduraghman vasgetrek is en agter tralies bly. Hy het bygevoeg hulle wil agter die kap van die byl kom oor wie die R250 000 hit op Carelse se kop gesit het. Lindhorst het gesê: “Die information is daar dat Abduraghman na bewering die een is wat vir Kallie doodgemaak het. “Hy weet hoekom hy doodgemaak is. “Ons wil graag weet wie die mastermind­ agter die moord is en wat die eintlike rede­ vir sy dood is.” Lindhorst het gesê hy gaan die inwoners mobiliseer om op 29 November hof toe te gaan wanneer Abduraghman weer gaan verskyn. “Ons is hier om die familie te ondersteun.” Carelse is ’n maand gelede voor sy huis in Kasteelbergweg, Bishop Lavis, ­geskiet nadat ene Junior (18), ’n lid van die 28’s-bende, hom voorgekeer het. Brasse Junior het op Carelse begin losbrand en hom gewond. Die ouer man het sy eie vuurwapen uitgehaal en Junior doodgeskiet. Volgens omstanders op die toneel het een van Junior se brasse die job gefinish terwyl Carelse hulpeloos op die grond gelê het. Carelse sou die dag ná sy moord getuig het in ’n hofsaak oor die moord op Wilton­ Fredericks (33), Martin­ “Papbek” Andrews (36) en Carl Arries (23) in Bishop Lavis in Oktober laas jaar.