DIE gospelsangeres Estelle­ Hyman, wat deesdae in Amerika woon, is opgewonde oor haar lang verwagte konsert in Kaapstad. Hyman, wat oorspronklik van Worcester is, sê sy doen die Sound of Worship Experience al sedert 2015. Dít, sê sy, kom nadat die Here haar opdrag gegee het om die kerk te verenig. Hyman sê: “Ons wil een klank skep met ’n boodskap dat God uitkoms sal bied, ondanks werkloosheid, geweld teen vroue en kinders, geldnood. “My boodskap van hoop is: Solank jy asemhaal en bloed deur jou are vloei, het God ’n plan met jou lewe.” Sy sê ’n mens moet deurdruk, want jou lewe kan enige oomblik ver­ander. Hyman is oortuig daarvan dat God elkeen van Sy beloftes in haar lewe sal nakom. Sy getuig: “Sy kerk en Koninkryk sal vir ewig staan. “My pa, apostel James Davids, is my groot inspirasie. Hy leer my deursettingsvermoë en dat ek nooit moet tou opgooi nie. Aanbidding “My kinders, Christyanna en Cassidy, en my man, apostel Hyman, is die ankers in my lewe en spoor my aan om altyd goed te doen. “In moeilike tye is die Woord van die Here en aanbidding my toevlug.” Die Sound of Worship Ex­perience begin volgende Saterdag 18:00 in die Bethel Full Gospel Tabernacle in Scottsville, Kraaifontein. Toegang is R100 vir volwassenes en R50 vir kinders.