HANNAH Cornelius se killers sal die volgende 25 jaar Krismis in die mang vier. Regter Rosheni Allie het gister Vernon Witbooi (34) en Geraldo Parsons (28) twee lewenslange vonnisse vir die moord op en verkragting van Cornelius én 115 jaar tronkstraf opgelê. Eben van Niekerk (28) het ook twee lewenslange vonnisse en 128 jaar gekry. Nashwill Julies (29) is skuldig bevind aan twee aanklagte van roof met verswarende omstandighede en twee van ontvoering. Hy is tot 22 jaar gevonnis. Hofgangers het onbeheers gejuig toe Allie haar uitspraak lewer. Die mans, veral Parsons, het hulle bloedig vererg. Hy het die hofgangers met ’n panga-kyk gevra: “Is julle djas om so te raas?” Cornelius en Cheslin Marsh is in die oggendure van 27 Mei 2017 in Birdstraat in Stellenbosch oorrompel en ontvoer. Marsh is in die boot gestop en Cornelius was voor tussen Parsons en Witbooi. Julies het toe die hasepad gekies. Die ander mans het heel oggend drug dens besoek en drugs gedoen. Cornelius is ook in die dwelmhuise ingeneem en gedwing om saam te rook. Marsh is later uit die boot gelaai toe die mans hom in ’n bos met klippe bestook en vir dood gelos het. Gesteek Al drie het Cornelius later verkrag en toe vermoor. Die hof het gehoor Van Niekerk het haar met ’n skroewedraaier in die nek gesteek en Witbooi het daarna twee keer ’n groot rots op haar kop gegooi. Later die oggend het hulle nog twee vroue, Miemie October en Ncumisa Qwina, beroof. Witbooi, Parsons en Van Niekerk is skuldig bevind aan roof op Marsh en Cornelius asook October en Qwina. Hulle is ook skuldig bevind aan die ontvoering van Marsh, Cornelius en October. Vir elke roof het Parsons en Witbooi elk 15 jaar en vir elke ontvoering 10 jaar gekry. Van Niekerk, wat voorheen aan ’n soortgelyke aanklag skuldig bevind is, het 20 jaar vir elke roof gekry. Vir die ontvoering van Cornelius en Marsh het hy 10 jaar gekry en vir dié van October ag jaar. Allie sê geen van die vier het enige berou getoon nie. Hulle was net jammer vir hulself. Sy sê ook die dwelms wat die drie moordenaars geneem het, het nie hulle denkwyse beïnvloed nie. “Witbooi het later vir hom ’n ander broek gaan aantrek. Van Niekerk het al die klere uitgebrand wat hy tydens die misdade aangehad het. Dit spreek van mense wat geweet het wat hulle doen.” Sy sê hulle was konsekwent in hulle modus operandi deurdat hulle mense se vryheid ontneem het voordat hulle die victims beroof het. “Hannah is langer aan die lewe gehou omdat hulle haar ook verkrag het. Dit is die mees vernederende ding wat jy aan ’n vrou kan doen.” Volgens haar gee selfs die manier waarop Cornelius se lyk gevind is ’n aanduiding van die geweld wat sy voor haar dood verduur het. “Van Niekerk, Parsons en Witbooi het op verskillende tye en maniere gepraat van die vrees wat sy heeltyd in haar oë gehad het. Cheslin het van die vrees in haar stem gepraat. Die besigheid moes vir haar hel gewees het.” 