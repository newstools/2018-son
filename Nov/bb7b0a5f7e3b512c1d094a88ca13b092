Beste Bruno Ek is op 6 Maart 1988 gebore en my kêrel op 27 April 1990. Ons het ’n dogter wat op 18 Oktober 2010 gebore is, en ek is weer swanger met ’n seuntjie wat op 22 Februarie 2019 sy opwagting sal maak. Ek wil weet wat die toekoms vir ons as lewensmaats en as gesin inhou. Ons is nog nie getroud nie, maar het planne. My probleem is egter – in jaar 10 van ons verhouding het ons albei al ander verhoudings gehad. En dit voel of ek die fout van my lewe maak om hom weer ’n kans te gee. Ek was in ’n verhouding met iemand wat op 14 Februarie 1991 gebore is. Hy’t my so goed laat voel oor myself. Iets wat my kids se pa nooit doen nie. Elke verhouding het maar sy struikelblokke. Ek verlang net so baie na kêrel nr. 2, maar is swanger van kêrel nr. 1. Wat is in die sterre vir my? – Anoniem Jy is onder die Westerse teken van die Twee Visse (Pisces) gebore en onder die Oosterse teken van die Draak. Die pa van jou kids is onder die Westerse teken van die Bul en die Oosterse teken van die Perd gebore. Ek moet reguit sê: Dié tekens pas nie by mekaar nie, want die Draak is baie trots en wil altyd voor in die koor wees. Die Jaar van die Hond, wat binnekort eindig, was ’n goor tyd vir die Draak. Die Twee Visse swem ook in verskillende rigtings en kan hulle eie grootste vyand wees. Die Bul is verskriklik sterk en hardkoppig. Die Perd is ook baie trots en wil voor in die koor wees. In jou brief sien ek jy sê niks van liefde nie. Julle is in die verkeerde verhouding om ál die verkeerde redes. En moenie die kids as verskoning gebruik nie. Ek sien jy moet ontslae raak van die pa. Maar daar is nóg ’n waarskuwing: Die ander kêrel is ook nie goed vir jou nie, want hy is gebore op die oorgang van die Perd en Bok, en onder die Westerse teken van die Waterdraer. So, vergeet van verhoudings in die afsienbare toekoms en konsentreer om die beste ma vir jou kinders te wees. Word selfstandig en moenie die nonsens glo dat daar ’n man in jou lewe hoef te wees nie. Ek voorsien iemand anders eers ná jou verjaardag, maar moenie ’n verhouding “for the sake of it” najaag nie. Begin jouself eers weer liefkry, want ander kan nie ander gelukkig maak nie. Kom weer nader aan jou familie.