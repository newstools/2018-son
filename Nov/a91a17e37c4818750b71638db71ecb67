DEKADES lank staan Naomi Cloete aan die voorpunt om te veg vir die regte van bestaansvissers. Maar nou lê die moedeloosheid vlak in haar stem. Ant’ Naomi sê die huidige TAC maak dat sy nie weet watter kant toe nie. “My kind... jy wil nie weet hoe ons hier aan die Weskus voel nie,” sê sy aan Son op Sondag. Swaarste “Die beleid oor kleinskaalse vissers is veronderstel om na die behoeftes van vissermanne om te sien, maar dit is propvol bedrog. “Dis nou die 13de interim visserspermit wat aan ons toegestaan word, maar dié een gaan ons die swaarste laat trek.” Ant’ Naomi sê die nuwe TAC is omtrent die helfte minder as laas jaar s’n – wat reeds skraps was. Sy sê sy weet nie hoe vissersgemeenskappe dié seisoen gaan oorleef nie. “Daar is vissers wat al maande wag op hierdie permitte en hulle munisipale diensteskuld is al ver agter. “Hulle sal dié skuld moet betaal, want hulle kry klaar minder krag en as dié skuld betaal is, gaan daar niks oorbly om kos op die tafel te sit nie.” Ant’ Naomi sê sy was langer as vier jaar diep betrokke in die opstel van die draft van die beleid oor kleinvissers. “Ek het ook daardie draft afgeteken, maar daar is dan nou geen benefits vir bestaansvissers nie. “Vir eers sal ons maar die TAC van 60 kg moet aanvaar. Maar ons gaan beslis die minister hof toe vat hieroor.”