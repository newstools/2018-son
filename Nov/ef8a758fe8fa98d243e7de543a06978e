DIE regte ouers van die sesjarige meisie wat gesê het haar pa se naam is Early B, het glo spoorloos verdwyn. Nadat die PE Express verlede Woensdag ’n advertensie geplaas het wat lui dat die kind haar pa soek, het Earl Swartz van Bloemendal in die Baaise noordelike gebiede intussen laat weet dit was net ’n hengse misverstand. Die artikel het gelui: “ACVV Despatch vra enigiemand met inligting oor waar die biologiese pa van ’n dogter is wat gebore is op 30/04/2012, om die maatskaplike werker te bel. Die pa is bekend as ‘Early B’. “Hy woon na bewering in Bethelsdorp.” Volgens Earl se bestuurder, Rochelle Swartz, is hy nie die persoon wat die ACVV soek nie. “Die meisie het aan die ACVV vertel haar ma het gesê haar pa se naam is Early B. “Die ma is nou vermis. Die ACVV het voorheen met die pa ontmoet by sy huis in Uitenhage en hy het vir hulle gesê sy bynaam is Early B,” sê Rochelle. Intussen het die ACVV ’n kopie van die vermeende pa se ID geneem en sy naam is glad nie naby aan Earl nie. Hy het glo ook verdwyn. “Hulle (ACVV) kan bevestig dit is nie Earl Swartz nie,” voeg Rochelle by. Toe Son op Sondag weer die maatskaplike werker probeer bel het, het die foon net gelui.