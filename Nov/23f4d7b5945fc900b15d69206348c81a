DIE Springbokke was gister hulle eie vyand in die naelskraapse nederlaag teen Engeland op Twickenham. Engeland was met 12-11 baas nadat hy in die rustyd met 8-6 voor was. In die doodsnikke het die tuisspan se losskakel, Owen Farrell, met ’n duidelike onwettige tackle vorendag gekom. Die skeidsregter, Angus Gardner, het egter besluit daar’s niks verkeerd daarmee nie en het die eindfluitjie geblaas. ’n Teleurstellende Siya Kolisi, die Springbokkaptein, het agterna gesê: “Dit is regtig moeilik om só te verloor. “Ons het dinge egter vir onsself moeilik gemaak. Vandag was ons ons eie vyand. Al het ons by ons plan gehou, was ons nie altyd akkuraat met ons uitgevoering nie.” Rassie Erasmus (afrigter) se manne het die eerste helfte heeltemal oorheers en verhinder dat sy eweknie, Eddie Jones, se span in die Bok-kwartgebied kon kom. Gebêre En dit is hier waar die Bokke reeds die game verloor het. Met al dié balbesit en gebiedsvoordeel moes hulle Jones se manne al in die eerste helfte gebêre het. Hulle het die Rose heeltemal oordonder en telkemale op die aanval deurgebreek. Die besoekers kon egter nie altyd die oorvloed balbesit en gebiedsvoordeel in punte omskep nie. Daar is elke keer op kritieke tye foute op die aanval gemaak. Malcolm Marx, haker, het nie ’n goeie dag met sy lynstaan­ingooie beleef nie – veral in aanvallende posisies nie. Dít en die talle hanteerfoute het die besoekers duur te staan gekom. Engeland het in die tweede helfte meer balbesit gehad en gevaarlik met die bal in die hand gelyk. Dit was net die skopvoet van Farrell en die heelagter, Elliot Daly, wat die Engelse in die game gehou het. Damian de Allende het die oog met sy kraglopies in die middelveld gevang. Die regtervleuel S’u Nkosi se skitterspel is met die enigste drie van die wedstryd beloon. 