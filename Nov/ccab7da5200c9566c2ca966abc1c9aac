’N GEREGTELIKE ondersoek na die dood van ’n voormalige Rwandese spioenbaas sal in Januarie 2019 begin, het ’n hofbeampte anoniem gesê. Patrick Karegeya (53) is in 2014 verwurg aangetref in die posh Michelangelo Towers Hotel in Sandton. Die hofbeampte het aan AFP gesê: “Dit is nie ’n verhoor nie, dis ’n formele doods­ondersoek en dit begin op 16 Januarie.” Karegeya was byna ’n dekade die hoof van eksterne intelligensie voor sy uitval met pres. Paul Kagame. In 2007 het hy in ballingskap na SA gevlug en ’n groot kritikus geword van Kagame, wat hy as ’n diktator beskryf het.