DIT was ’n skaflike ver­toning, maar ongelukkig nié ’n geskikte en verwagte uitslag uit ’n Suid-Afrikaanse oogpunt nie. Stuart Baxter, afrigter, en sy Bafana Bafana-span het die land beslis nie gister in die FNB-sta­dion in die steek gelaat nie. Dit was toe Suid-Afrika met 1-1 gelykop gespeel het teen Nigerië in ’n kwalifiseringstryd vir 2019 se Afrikabeker-toernooi. Die telling vertel beslis nie die ware verhaal van die stryd nie. Dit was onder geen omstandighede ’n dull affêre nie. Twee omstrede besluite deur die wedstrydbeamptes was in die tuisspan se guns. Ahmed Musa is twee keer gestraf vir onkant spel, maar dit was beslis nie die geval. Die tuisspan was ook sy eie groot vyand. Dis toe Buhle Mkhwanazi die besoekers ’n vroeë Kersgeskenk gegee het deur die bal in sy eie net te plaas. En dit was ná 10 minute om Nigerië die voortou te gee. Tot Suid-Afrika se eer het hy nie toe kop verloor en paniekerig geword nie. Bafana Bafana het aangehou speel en steeds druk op Nigerië toegepas. ’n Oomblik van briljantheid deur Percy Tau ná die halfuurmerk het die tuisspan gelyk laat trek. Tau het twee van Nigerië se defenders cleaners toe gestuur om vir homself spasie te maak in die doelgebied. Vyand Hy het onselfsugtig die bal in Lebo Mothiba se rigting gestuur wat die bal op sy beurt in ’n leë doelhok geplaas het. Bafana Bafana het teleurgestel toe hulle nie in die tweede helfte dieselfde intensiteit en tempo kon handhaaf deur meer druk op Nigerië toe te pas nie. Boonop het SA ook nie meer vinnige one-two passes gespeel soos in die eerste helfte nie. Dit het boonop gelyk asof Nigerië reeds geakklimatiseer het en dat die spelers hulle tweede asem teruggekry het. Goeie kombinasiespel deur Themba Zwane en Tau halfpad deur die tweede helfte het byna vrugte afgewerp. Nigerië se cover defence het goed herstel om die gevaar te stuit. Die insluiting van Them­binkosi Lorch het ook nuwe lewe in Bafana Bafana geblaas. Hy het hier en daar ook goed opge-link met Tau, maar sonder die eindproduk. Op die ou einde was ’n punt elk ’n fair result vir die spanne. Bafana (9 punte) sal nou ’n nederlaag teen Libië (7) moet verhinder in dié spanne se laaste stryd van die kwalifikasieveldtog volgende maand in ’n wegstryd.