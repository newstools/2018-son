DIE Junky Funky Kids wil hom frame vir die baba Zahnia Woodward se dood. Dít is die storie van Larry Johnson, ’n beskuldigde in die baba se moordsaak. Larry se kar is op 30 Desember 2016 gebruik in die drive-by-skietery wat die kind se lewe geëis het. Larry ontken nie dié feit nie, maar hy sê hy was nie naby daai toneel nie. Volgens Larry wou hy nie in Ocean View wees nie juis omdat daar so baie goed in die plek aangegaan het. Die ses maande oue Zahnia het op haar pa se skoot gesit toe ’n dwaalkoeël haar in die kop tref. Die hit was glo op ene Timer, leier van die JFK’s in Ocean View. Larry, Christopher “Trompie” September, Taswill Kriel, Morné May en Larry se ma, Mirriam, loop hof vir die moord en 11 aanklagte van poging tot moord. Larry se lawyer, adv. Koos Smith, wou by Larry weet hoekom die Funkies hom dan nou sou wou frame. “Ek verstaan dat jy vroeër daardie maand geskiet is. “Die mense wat getuig het, het die hof laat verstaan dat Zahnia in ’n weerwraak-skietery geskiet is en dat jy agter dit was?” Larry het erken ’n JFK het hom geskiet. Hy sê die ou het heeltyd vir sy kop gemik. Gelukkig vir hom het die gun telkemale vasgehaak en hy is toe net in die arm gewond. “Hulle wou my uithaal omdat ek nie een van hulle wou word nie.” Volgens hom is hy nie ’n bendelid nie, maar Son verneem hy en sy makkers is lid van die Beach Boys. “Ek hou nie van die Funkies nie. As daar mense doodgeskiet is, kan jy maar weet hulle was betrokke. Omdat hulle my nie kon uitwis nie, het hulle getry om my te blame vir die skietery waarin Zahnia dood is. Moeilikheid “Ek het myself aan die polisie oorgegee toe ek hoor my kar is gebruik. Ek het nie daardie dag my kar gehad nie. Trompie het my kar gebruik.” Hy weet glo nie hoe die kar by sy ma se huis gekom het nie, maar hy het vir sy ma gesê om van die kar ontslae te raak. “Ek het haar gesê daai kar is net moeilikheid en ek wil nie daarby betrokke raak nie.” Die saak duur voort.