EEN van die Kaap se mees geliefde sangers gaan môreaand die ding laat ruk met ’n un­plugged show. Nur Abrahams het bekendheid verwerf met die ikoniese song “Welcome to Cape Town”. Sy nuwe show, Nur Abrahams Unplugged, vind plaas by The Venue, Lansdowne. Die deure maak 19:00 oop en die musiek begin 20:15. Die veelsydige sanger kan enige iets sing. Hy het reeds op die ouderdom van ses professioneel begin optree en is sedertdien op verhoë oral besig. Abrahams was lid van twee suksesvolle groepe, Limited Edition en JAG. In 2012 het die Baxter-teater die talentvolle Abrahams met die Young Inspiring Artist of the Year Award vereer. Die kunstenaar het ook al opgetree in gewilde verhoog­produksies soos District 6 – The Musical, Vocal Is Lekka, Radio Classics, Slick Swing, Scrooge, Vocal Mania en Divos. En in Music Alla Kaap het hy die verhoog gedeel met die legen­dariese Zayn Adam en die Amerikaanse ster Percy Sledge. Meer onlangs was hy by die Baxter te sien in Remembering the Lux en sy eerste solo-produksie, I am Music, waarvoor die kaartjies uitverkoop het. Kaartjies vir Nur Abrahams Unplugged kos R250 elk. Dit sluit ’n viergangmaaltyd in. Kaartjies is by Computicket, Shoprite en Checkers te kry.