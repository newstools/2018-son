HAAR familie dink sy is óf diep in die moeilikheid óf dood. Dis die vermoede oor die verdwene Levona Jacobs. Haar familie is so bekommerd, hulle wou al na haar in lykshuise gaan soek. Hoewel Jacobs, van Epping Forest in Elsiesrivier, teregstaan in ’n dubbele moordsaak in die Kaapse hooggeregshof, glo haar familie nie sy het gevlug nie. Jacobs loop hof vir die moord op Verna Jacobs, haar oorlede oom se vrou, en Rowena, Verna se dogter. Die ma en dogter se lyke is in Oktober 2015 in Seringstraat uitgegrawe. ’n Hartseer Deborah Donson, Jacobs se ma, het gister aan Son gesê ál wat sy wil hê, is dat haar dogter huis toe kom. Donson het bygevoeg toe Jacobs op 5 November uit die huis is op pad hof toe, het sy nie gedink haar kind sou nie weer terugkeer nie. “Ek kan nie verstaan nie. Waar is my kind? “Wanneer sy by die hof klaar was, het sy altyd huis toe gekom. “Sy het altyd verkies om alleen te loop en wou nooit hê ons moes saam met haar hof toe gaan nie. “My hart is seer. “Sy kon iets oorgekom het.” Donson se trane het gerol toe sy vertel het dat die inwoners stories versprei dat haar dogter die hasepad gekies het. “As dit so is, wil ek net weet sy’s veilig. “Die mense kan maar sê wat hulle wil. “As sy dood is, weet ons ook ten minste daar is ’n graf. “As sy in die tronk is, kan ek haar besoek. “Indien sy nie kontak met my wil maak nie, is daar ander mense wat sy kan kontak. “Die community het so baie te sê en dit maak seer. “Hulle sal nooit eens hier inkom en vra hoe ons voel nie.” Anthea Beukes, Jacobs se suster, het gesê wat haar laat worry, is dat hulle nog nie ’n boodskap of oproep van haar ontvang het nie. “Dis vir my baie vreemd. “Ek het vir my ander suster gesê ons moet in die lykshuise gaan soek, want dalk is sy dood,” het Beukes vertel. Sy het gesê sy is verbaas die gemeenskap draai nou so teen haar suster omdat sy deur die jare net goed vir hulle was. “My ma se huis was altyd vol mense wat sy hierheen gebring het om te eet en te slaap. “Sy was altyd gretig om mense te help met repairs in hulle huise. “Die mense soek al klaar na haar.” Mense het reeds kontak met die Wes-Kaapse Missing Persons Unit gemaak nadat hulle Jacobs glo in Clarke Estate gesien het. Borgtog Candice Sobotker, die voorsitter van dié eenheid, het gesê hulle is ekstra waaksaam. Sy wou nie bevestig of Jacobs steeds in die Elsies-area is nie. Regter Mushtak Parker het intussen Jacobs se borgtog teruggetrek en ’n lasbrief vir haar inhegtenisneming uitgereik. Kapt. FC van Wyk, ’n woordvoerder van die polisie, het bevestig die Elsies- rivier-polisiestasie het ’n dossier vir ’n vermiste persoon aangelê.