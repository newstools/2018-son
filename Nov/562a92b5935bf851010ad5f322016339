DIE meerderheid raadslede in Vrydag se council meeting het klaarblyklik gedink Mongameli Bobani (UDM) moet in die burgemeesterstoel bly. Op dié vergadering – in die Ernest Swanepoel-saal in Despatch – het ’n woelige atmosfeer geheers. Metro cops was op die toneel en moes ’n ogie gooi toe DA-ondersteuners geëis het om die saal binne te gaan. Van die plakkate het gelui: “Bobani, betaal die geld terug.” Rdl. Retief Odendaal het opgedaag met ’n spierwit T-hemp met rooi letters wat lui: “Pay back the money, you thief!” Andile Mfunda (ANC) het Odendaal glo daarvan beskuldig dat hy die vergadering ontwrig het. Vaughn Naidoo van die NFP het glo ook ’n bekgeveg met ’n DA-lid gehad. Die ACDP en Cope se mosie van dringendheid as deel van hulle poging om Bobani as burgemeester te verwyder, het gefaal. Dié mosie volg nadat die Valke onlangs by Bobani se kantoordeur “aangeklop” het. Hulle het volgens kapt. Henk Fourie van die Valke beslag gelê op rekenaars en dokumente wat verband hou met beweerde IPTS-geld wat aan Bobani betaal is. Korrupsie Lance Grootboom, ACDP-raadslid, sê hy is baie teleurgesteld in die raadslede dat hulle teen die mosie gestem het, aangesien dit van openbare belang is. “Bobani is die gesig van die stad, maar ons weet hy gaan een van die dae gearresteer word – dit sal nie lank wees nie. “Dit is hartseer dat raadslede vir en met korrupsie kan staan.” Grootboom voeg by die ACDP gaan nie stop nie en hy sal weer ’n mosie indien. Siyasanga Sijadu, Cope-raadslid, meen daar is twee dinge wat sy opgelet het. “Die EFF, UF, en AIC is tevrede omstanders in die gesig van die UDM en ANC se (beweerde of nie) korrupsie. “Hulle kan nie vertrou word met die verantwoordelikheid wat aan hulle gegee is deur die kiesers en belastingbetalers nie. “Ons as Cope is nie verras nie, aangesien diewe die geneigdheid het om mekaar te beskerm. Ons is bly dat ons in staat was om hulle vandag (Vrydag) te expose.” Oor die implikasies sê Sijadu: “Die uitkoms is aaklig vir die mense van die stad. “Nie alles is egter verlore nie, want ons vertrou dat die Valke binnekort ’n arrestasie sal maak.” Die DA beplan om op 6 Desember ’n mosie van wantroue in Bobani ter tafel te lê.