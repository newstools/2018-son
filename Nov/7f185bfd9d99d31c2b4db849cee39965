KOM wys bietjie by die Bellville South Bash wat jy het. Dié bash vind op 15 Desember by die Goeie Hoop Primêre Skool plaas. Dis ’n geleentheid wat deur die sanger Durane Plaatjies geskep is om jong talent te ont­wikkel. Plaatjies sê: “Dit is ’n inisiatief wat ons aanpak om kuns weer relevant te maak in Bellville-Suid. Ons het kinders in Bellville-Suid wat baie talentvol is, maar nie altyd forums kry om hulleself uit te druk nie. “Daarom bied ons geleenthede soos dié aan om hulle kans te gee om met hulle talente af te show en dit te ontwikkel.” Plaatjies werk ook saam met die buurtwag van Bellville-Suid aan ’n projek, Arts Against Crime­, waar hulle kuns as ’n medium wil gebruik om jong mense weg te lok van die gruwels in die gemeenskap. Theodore Jantjies, bekend as Xander in die sepie 7de Laan, en Melanie du Bois, bekend as Felicity (ook in 7de Laan), is die gassprekers by die geleentheid. Die twee sal die jong mense motiveer met suksesverhale. D.O.E.P, August West, Dynamics Jeez en die Tygerberg Rieldansers gaan ook perform. Die verrigtinge begin 18:00 en die toegangsfooi is R100 en R150 vir VIP-kaartjies, wat ’n ligte maaltyd en meet en greet insluit. Vir kaartjies, kontak George Damons gerus by 072 694 2697 (Bellville-Suid), Anthony Vaal by 074 385 3802 (Mitchells Plain) of Durane by 074 807 0589.