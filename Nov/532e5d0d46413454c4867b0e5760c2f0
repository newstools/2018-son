MET net 10 ODI’s om hulleself te bewys, is kaptein Faf du Plessis en die keurders nog op soek na ’n geskikte middel­ordekolwer – spesifiek een wat die nr. 7-plek kan vol staan. Die Wêreldbeker-toernooi is om die draai en daar word uit alle oorde na ’n geskikte speler gesoek. Die ideaal is dat die mens veelsydig sal wees en meer as net een talent in sy arsenaal sal hê. Wat reeds bekend is, is dat Du Plessis tevrede is met sy stert. Dié bestaan uit Dale Steyn, Kagiso Rabada, Lungi Ngidi en Imran Tahir. Die viertal gee die Proteas genoeg skietgoed in die boul-afdeling, maar ’n nr. 7-kolwer van gehalte is nou in die visier. Dit is alombekend dat iemand in die middelorde die stuurstange moet neem om die Proteas van ’n vernedering te red as die top-orde dalk die dag die onderspit delf. Die keurders moet dus eerder ’n lopiemaker opspoor as ’n bouler. Soos sake op die oomblik staan, lyk die kans skraal dat die stem op Andile Phehlukwayo sal val. Sy boulwerk het nog nooit onder die vergrootglas gekom nie, maar hy het ook nog nie sy staal met die wilgerlat getoon nie. Dié 22-jarige Durbanse boorling se gemiddelde is ’n skamele 26,90. Hy was 10 keer onoorwonne in sy 21 kolfbeurte. Sy beste vertoning met die kolf vir die Proteas was ’n skaflike onoorwonne 42 lopies teen Australië in Durban twee jaar gelede. Intussen het Dwaine Pretorius hom goed van sy taak gekwyt in Suid-Afrika se reekssege van 2-1 in Australië. Maar ook sy kolfwerk het nog nie die krieketkeurders oortuig nie. Geluister Wiaan Mulder sukkel met ’n besering en Chris Morris het eers onlangs weer begin speel. Vernon Philander kan straks in Januarie in aksie wees in die ODI-reeks van vyf wedstryde teen Pakistan. As geluister word na Du Plessis se gepraat, lyk JP Duminy se kans die sterkte om weer op nr. 7 ingespan te word. Daar word ook bespiegel hy behoort dan ook meer verantwoordelikheid met die bal te kry. Die topses in die kolflys kan dan so lyk: Hashim Amla, Quinton de Kock, Aiden Markram, Du Plessis, Duminy en David Miller. Nog ’n spesialiskolwer – byvoorbeeld Heinrich Klaa­sen – behoort die Proteas daai oemf te gee wat die span nodig het. As sake so lyk, sal Duminy en/of Markram moet boul. – Sport24