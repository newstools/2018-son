DIE voltooiing van die N2 Gateway-projek in Langa sal na verwagting onmiddellik hervat word nadat 18 gesinne vroeër dié week sonder enige weerstand by die Joe Slovo informele nedersettings uitgesit is. Die paar leë shacks wat oorgebly het, is onder die wakende oog van die SAPD, metropolisie en private sekuriteitswagte afgebreek. Dit het gekom nadat die Wes-Kaapse departement van behuising onlangs ’n uitsettingsbevel by die hoog­geregshof verkry het. Inwoners van nabye plakkerskampe het nader gestaan om die afbreek van die shacks dop te hou. Ntomboxolo Makoba-Somdaka, ’n woordvoerder van Bonginkosi Madikizela, provinsiale behuisingsminister, sê die departement kon nie anders as om die uitsettingsbevel te verkry nie. Volgens haar het die departement sedert 2013 pro­bleme ervaar met die voltooiing van die projek. ‘‘Sommige inwoners het die pad geblokkeer waar daar gebou moet word,’’ vertel sy. ‘‘Verder het die inwoners geweier om na die tydelike gebied Blikkiesdorp in Delft te verhuis. ‘‘Die weiering het die departement genoop om die hof te nader om die mag te verkry om die oorblywende families te verwyder om die ontwikkeling voort te sit. ‘‘Die departement is bly dat die uitsetting glad en sonder enige weerstand verloop het.” Die departement het sedert 2004 met die begin van die N2 Gateway-projek al 2 886 huise in Langa gebou.