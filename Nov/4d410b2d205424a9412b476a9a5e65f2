DIE vermoorde adv. Pete Mihalik is gister vanuit Kaapstad se St. Mary-katedraal te ruste gelê. ’n Gedenkdiens vind môre in die Centre for the Book plaas, sê die Kaapse balieraad. Mihalik (50) is by die Reddam House-skool in Groenpunt doodgeskiet. Sy seun (8) is ook beseer, maar sy tienerdogter was ongedeerd. Drie mans het Donderdag in die Kaapse landdroshof verskyn op aanklag van moord. ’n Derde verdagte, Vuyile Maliti, is Woensdag aangekeer. Hy verskyn saam met Sizwe Sinzokohle Biyela (26) en Nkosi­nathi Khumalo (31), en staan tereg op ’n klag van moord met voorbedagte rade. News24 berig Maliti is die eienaar van ’n taxi-onderneming in Khayelitsha.