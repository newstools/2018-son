KALKSTEENFONTEIN was gister in rep en roer nadat “Black Jesus” afgemaai is. “Black Jesus”, oftewel Nathan­ Plaatjies, is gister omstreeks 12:00 noodlottig gewond. Volgens sers. Noloyiso Rwexana, ’n polisiewoordvoerder, is die omstandighede rondom “Jesus” se dood nog nie duidelik nie. “Ons volg nog alle leidrade op.” Sy sê die polisie ondersoek ’n saak van moord. Plaatjies se ma was op die toneel waar haar seun se lyk gelê het, maar sy wou nie met Son praat nie. Die vrou het kort-kort op haar selfoon na ’n ou pic van haar seun gekyk. Daar was ’n sterk polisieteenwoordigheid in die gebied nadat Plaatjies se vriende revenge gesweer het. ’n Petrolbom is by ’n huis in Inkstraat gegooi. Die bom het nie afgegaan nie. Na verneem word, is dit van sy eie vriende wat hom laat afhaal het. Party Hy is een van talle mense wat die naweek op die Kaapse­ Vlakte doodgeskiet is. In Delft is ’n 20-jarige man se lyk gisteroggend gevind. Die man is glo laas by sy vriend se 21st party in Leiden gesien. Rwexana sê die man se lyk is omstreeks 07:00 gekry. “Hy het ’n enkele skietwond gehad. Niemand is nog in verband met die moord aangekeer nie.” In Bonteheuwel is twee mans Saterdag in twee afsonderlike skietvoorvalle geskiet. Een is dood. “Die polisie is omstreeks 20:30 na Ironwoodstraat in Bonteheuwel ontbied. “Hulle het ’n man (27) gekry wat in ’n skietvoorval gewond is,” sê Rwexana. Sy sê die omstandighede rondom die voorval word nog ondersoek. Enkele minute daarna is daar weer in Tolbosstraat geskiet. Tashwell Stuurman het in dié voorval gesterf. Al die skietvoorvalle hou met bendegeweld verband. Die polisie se nuwe eenheid teen bendegeweld is Vrydag op die been gebring. Niemand is nog in verband met die skietvoorvalle in hegtenis geneem nie.