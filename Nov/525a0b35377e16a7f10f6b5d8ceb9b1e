DIE All Black-stut Owen Franks is die jongste speler van Nieu-Seeland wat sy planne ná volgende jaar se Rugby-Wêreldbekertoernooi in Japan bekend gemaak het. Hy is een van ’n tiental Kiwi’s wat klaarblyklik nie hulle rugbyloopbaan in Nieu-Seeland gaan voortsit nie. Franks is nog nie heeltemal seker of hy hom by sy broer gaan aansluit nie. Rits Sy broer (Ben) is by die Northampton Saints gekontrakteer en het hom reeds ná die All Blacks se Wêreld­beker-sukses in 2015 by dié Engelse klub aangesluit. Owen is een van ’n hele rits spelers in die huidige WB-groep wat nie seker is waar hulle ná volgende jaar gaan speel nie. “Dit is wel ’n opsie,” sê Franks in ’n onderhoud. “Ek sal my opsies oophou en is onder geen omstandighede haastig om ’n besluit te neem nie.” Die 30-jarige Franks is ’n veteraan met 105 toetse op sy kerfstok nadat hy sy debuut in 2009 gemaak het. Hy sal dus aanstaande jaar in sy derde Wêreld­bekertoernooi speel. Nepo Laulala, wat gister van die plaasvervangerbank teen Ierland kans gekry het, lyk na die moontlike opvolger as Franks sy heil oorsee gaan soek. Die jonger Franks-broer het verlede jaar ’n lid van die All Blacks se leierskorps geword ná agt jaar in die nasionale span. Tony Woodcock (118) lei tans die Kiwi-stutte met die meeste toetse. “Hy verdien die ‘titel’ en ek respekteer hom daarvoor,” het Franks bygevoeg. Ander spelers wat ook blykbaar groener weivelde gaan soek, is Beauden Barrett, Ben Smith, Nehe Milner-Skudder en Ryan Crotty. – rugby365