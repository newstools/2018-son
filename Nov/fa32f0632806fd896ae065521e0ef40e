INWONERS van Scottsdene hoef nie nou meer te koes vir die daaglikse “ge-bang-bang” nie. Vandat die polisie drie maande gelede ’n base camp in die gebied opgesit het, is daar peace. Cops wat by dié stabiliseringseenheid ontplooi is, is lid van die Anti-Gang Unit (AGU). Son het met van die inwoners gaan gesels om te hoor watter impak die nuwe instelling op hulle het. Die mense sê hulle voel deesdae vry om rond te beweeg en die kids kan weer in die strate speel. Annie Williams van Madison Court sê sy hoef nie meer bevrees kerk toe te loop nie. Williams het vertel hoe sy ander tye haastig moet maak om by die kerk uit te kom. Sy verduidelik: “Jy is skaars in by die kerk se deure, dan klap die skote ewe skielik. “Die arme kinders kon nie eens skool toe loop nie, want dit bly ’n skietery. “Ons is baie bly vir die polisie wat nou hier patrol. “Voorheen was dit net ’n ge-bang-bang, maar nou skiet hulle glad nie meer nie.” Nettie Liebenberg, wat in Cavalleria-laan – een van die berugste strate – woon, sê dit is deesdae baie rustig. “Ek moes altyd vir die Here vir genade vra voor ek die strate invaar. “Nou kan ek my kind skool toe neem sonder om te skuil. “Voorheen moes ek rondkyk, maar nou kan ek rustig loop.” Liebenberg sê toe hulle ’n voëltjie hoor fluit dat die base camp net tot Desember in Scottsdene gaan wees, het hulle vreesbevange geraak. Weggeneem “Dis dan juis Desember-tye dat hulle so besig raak. “Hulle kan nie hier weggaan nie.” Brig. Gerda van Niekerk het gelukkig gesê die base camp sal nie nou al verwyder word nie. Van Niekerk sê: “Dit werk vir ons en sal nie weggeneem word nie. “Dis vir my lekker om te sien hoe die kinders in die parkie speel. “Die gemeenskap waardeer dit baie dat hulle veilig is.” Volgens Van Niekerk was daar nog geen bendeverwante skietvoorvalle vandat die base camp aangebring is nie. Rdl. Grant Twigg hou egter steeds vol die army moet ontplooi word. Hy vra ook dat Bheki Cele, die minister van polisie, polisiëring in die metro opskerp.