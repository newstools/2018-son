ENKELE ure nadat die DA vyf nuwe raadslede in die Stad Kaapstad verwelkom het, het ’n storm om een se kop losgebars. Carl Pophaim het erken hy het in 2015 matriekeksamenvraestelle try steel. Hy was toe nog junior burgemeester. In 2016 was Pophaim ’n kandidaat om ’n raadslid te word. Toe wou hy egter eerder op ander dinge fokus. Pophaim sowel as Grant Twigg, metro-voorsitter van die DA, het die voorval bevestig. Pophaim sê: “Ek’t ’n oordeelsfout gemaak en kort daarna bedank om responsibility te neem en nie die junior-stadsraad by my sake te betrek nie.” Marlo Ford, ’n onderwyser, sê op Facebook: “Dit is ’n ernstige oortreding dié. “Almal maak foute, maar hy was in ’n leiersposisie en moet verantwoordelik gehou word vir sy dade.” Twigg het Pophaim ver­dedig: “Pophaim het ’n fout in ’n klastoets gemaak en verantwoordelikheid geneem vir sy dade. “Hier is ’n voorbeeld daarvan dat nie alle jong mense wat ’n fout in die lewe maak agter tralies beland nie. “Dit wys jong mense kan opstaan en daai fout regstel om van hulle beter grootmense te maak.” Nomafrench Mbombo, leier van die DA se vroue­netwerk, het ook op Facebook uitgevaar. Sy wou weet: “Gaan ons kinders altyd aan die kortste end trek vir oortredings wat hulle gemaak het terwyl hulle grootgeword het? “As ons so oordeel, beteken dit die kinders wat tik, boelies is en dies meer gaan in hulle grootmenslewe nooit geleenthede kry nie oor wat op die skoolbanke gebeur het?” Shaun August is een van die mense wat die bewering in sosiale media gepost het. Hy het onlangs as DA-hoofsweep uit die Kaapse stadsraad en DA bedank. Mbombo, wat ook provinsiale minister van gesondheid is, het daarop gesê: “Shaun behoort van beter te weet. Ons moet die jeug bou en wegbly van politieke kannibalisme. “As jy iemand wil aanval, val Twigg aan, maar los die kind uit.” August het gereageer alle openbare verteenwoordigers is gelyk en moet dieselfde behandel word. “Pophaim is sedert Woensdag ’n public figure en nie ’n kind nie.”