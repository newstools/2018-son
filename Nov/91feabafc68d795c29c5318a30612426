TYSON Fury gaan Deontay Wilder binne ses rondes uitslaan! Dis die voorspelling van die Britse swaargewigbokser Dave Allen, wat by talle vorige geleenthede Fury se skermmaat was. Allen het op Instagram gesê Fury het genoeg krag om die wêreld te skok en die WBC-titel Saterdagaand in Los Angeles by Wilder af te neem. “Ja, dis my voorspelling: Fury met ’n KO binne ses rondes.” Ander kenners meen egter Fury se enigste kans om met Wilder af te reken, is om met punte te wen. Maar Allen sê die geveg gaan nie 12 rondes duur nie. “Wilder gaan uitgeslaan word, al het hy voorheen ál sy teenstanders droomland toe gestuur,” hou Allen dik. Intussen sê Anthony Joshua­ hy gaan nie eens die geveg kyk nie, want in Brittanje is dit “te vroeg in die oggend. Dan slaap ek. “Wanneer ek wakker word, sal ek die highlights kyk om te sien wie het vir wie uitgeslaan.” En wie kies Joshua as wenner? “Wilder is my man. Hy sal die geveg wen.” Joshua beplan om vroeg volgende jaar teen die wenner te boks. Hy sê dit kan sy planne deurmekaar krap as Fury wen, want dan sal Wilder ’n rematch wil hê. “Maar as Wilder wen, kan hy doen wat hy wil.”