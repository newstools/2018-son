VISSERS van reg oor die Wes-Kaap het gister vroegoggend die kan­tore van die departement van landbou, bosbou en visserye (Daff) in Kaapstad bestorm. Die omgekrapte vissers het in hul honderde opgedaag, deure afgebreek en die gebou beset. Die polisie is dadelik ingeroep om orde te handhaaf. Daar is ná ’n betoging laas week aan die vissermense ’n vergadering belowe met Senzeni Zokwana, die minister van landbou, bosbou en visserye. Toe hulle egter uitvind die minister gaan hulle nie meet nie, het alle hel losgebreek. Hulle het ’n werknemer van Daff oorrompel, haar toegangskaart afgevat en die gebou se vyfde vloer beset. Die sekuriteitsbeamptes kon nie die vloed van mense keer nie en kon daarna net toekyk hoe die groep die deure afskop. Yusuf Achmat, ’n woordvoerder vir die vissers, vra: “Hoekom moet ons gewelddadig raak om gesien te word? “Ons het dan net laas week met die minister bevestig dat ons hom vandag by die parlement sou spreek, maar nou weet hy niks daarvan nie. “Ons is gatvol, want ons gemeenskappe en families sterf van die hongerte.” Die groep het toe ná ’n lang gewag gehoor Zokwana sal hulle by die parlement sien. Saamleef Achmat het onder luide toejuiging van die skare gesê: “Hulle dink ons maak jokes! Ons is vreedsame vissermanne, maar ons word onderdruk en benadeel deur wetgewing wat in howe beslis word. “Ons moet dit net teken en daarmee saamleef. “Nou kan julle verstaan hoekom ons so reageer. Ons sukkel nou al vir tien jaar!” Die vergadering by die parlement was teen druktyd nog aan die gang. 