ONGELUKKIG is die speelveld nog baie ongelyk en is rykdom nog nie vir almal beskore nie. Dis hoe die locals in die Kleinsee-gebied voel noudat almal “uitgewerkte” diamantgrond van De Beers bestorm en bewerk. By Son op Sondag se besoek hier het die area waar die diggers ope­rate amper soos ’n informele kampterrein gelyk. Linda Njemla van die departement minerale hulpbronne in Springbok het vroeër aan Son op Sondag vertel hulle het nog niemand geregistreer om hier te grawe nie. Volgens haar is dit onwettig om sonder ’n lisensie of mynpermit te delf. Goedgekeur “Die departement is besig om planne in plek te kry om die onwettige delwery te reguleer en te verhoed. Dit sal tyd neem. “Ons beoog hierna om koöperatiewe te stig wat namens groepe mense kan gaan delf. En nie enige een sal sommer goedgekeur word om ’n permit te ontvang nie.” Paulus Swartbooi, voorsitter van die nuutgestigte delwerskomitee, sê die departement moet spoedig sorg dat locals ook permitte kry. Hy vra die regering ook om die diggers met finansiering, opleiding en gereedskap te support. Nico Jano voel weer die verskillende “leiers” van die diggers moet om ’n tafel sit sodat bevoordeling en verryking meer mense later kan bereik. Dikding Intussen sit die polisie met hulle hande in die hare. Baie het aan Son op Sondag vertel die probleem lê by die hoër bestuur. Ander beweer egter die plaaslike polisiemag is te klein om die honderde mense in Kleinsee te kan beheer. ’n Dikding in Springbok het anoniem gesê: “Daar is meer as 200 000 cops in die land. Stuur van hulle om ons te support op Kleinsee, dan wys ons die onwet­tige diggers wie is baas hier.” Intussen vrees baie van die locals daar kan ’n groot tragedie voor die feestyd gebeur as die regering nie gou intree nie. Daar word verder beweer vroumense gee hulle lywe weg vir ’n sak diamantgruis. Brig. Francis Henderson, die gebiedsbevelvoerder van Namakwaland, wou nie kommentaar lewer oor waarom hy nie polisie­versterkings na Kleinsee kan laat stuur nie.