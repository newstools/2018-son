’N MAN is binne 24 uur in Wes­einde in die Baaise noordelike gebiede doodgeskiet op dieselfde plek as ’n ander man die vorige dag. Kort ná gister se moord het gerugte die rondte begin doen dat Marlon Koopman (43) geskiet is omdat hy glo ’n ooggetuie was in die moord Maandag op Sheldon van Schalkwyk (29). Kol. Priscilla Naidu, ’n polisiewoordvoerder, ontken dit. Volgens haar hou die twee moorde nie met mekaar verband nie. Die moorde het op presies dieselfde plek in Rensburgstraat, oorkant die vrugtemark, gebeur. Koopman het volgens inwoners mechanic-werk naby die vrugtemark gedoen. Sy lewe is gister om en by 09:15 kortgeknip. “Die sigbare bende-ingrypingspan het in Rensburgstraat gepatrolleer toe die lede ’n groep mense in die straat gesien staan het. “Hulle het stilgehou en ’n man met verskeie koeëlwonde daar gesien lê.” Die polisie het hom identify. Niemand kon of wou ’n woord rep oor wat presies gebeur het nie. Daarom is die omstandighede rondom Koopman se dood nog onbekend. Naidu sê die bende-eenheid ondersoek ’n moordsaak. Iemand wat Koopman geken het, het hom as ’n “rustige mannetjie” beskryf. “Hy was afgekoel. Hy het net gewerk hierso – hy was lief vir sy werk en was elke dag hier. Toe ek hier kom, was ek geskok om te hoor dis hy.” Tientalle nuuskieriges het op die toneel saamgedrom. Koopman se lyk het net ’n meter gelê van waar Van Schalkwyk se lyk Maandag was. Maandag om en by 09:40 is minstens vier skote gehoor en Van Schalkwyk is noodlottig in die kop en linkerarm gewond. Hy het volgens Naidu met iemand in die straat gepraat toe twee onbekende mans hom genader en skote op hom afgevuur het. Die verdagtes het weggehardloop. Teen gistermiddag laat was daar nog geen inhegtenisnemings in enige van die twee moorde nie.