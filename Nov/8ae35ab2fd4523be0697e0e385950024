AS CHIPPA United nie vanaand in die Nelson Mandelabaai-stadion vir Amazulu klop nie, gaan hy heel moontlik die seisoen gerelegeer word. Weens die stop-start-manier waarop die PSL gespeel word, kon die Chilli Boys nog geen momentum bou nie. Met net twee oorwinnings en vier gelykop uitslae het Chippa nog net 10 ligapunte ná 11 wedstryde en is tans in die 12de plek. Brawe Met ’n oorwinning kan Chippa na ’n gemaklike negende plek spring, maar Chippa weet nie eens waar die goal is nie nadat hy sover nog net ses doele in die PSL aangeteken het. Net ’n dapper persoon sal dus ’n sege voorspel. Dié dapper persoon moet natuurlik die Chippa-breier, Eric Tinkler, wees en volgens hom is sy span nie so sleg soos die uitslae aandui nie. Hy sê so, maar Chippa het in September laas ’n oorwinning behaal. Tinkler sê sy span moes sy laaste twee wedstryde teen Kaizer Chiefs en Maritzburg United egter tog gewen het. “Ongelukkig word ons afrigter nie op die span se vertonings getoets nie, maar op punte en in daardie geval moet ons beter doen,” sê hy. Amazulu, ondanks sy laaste plek (16de) op die PSL log, is baie gevaarlik en Chippa sal moet lig loop. Amazulu het Highlands Park 2-1 geklop in sy vorige stryd. Chippa se enigste troos is dat Amazulu baie doele afstaan met 15 sover in 11 wedstryde, maar as Chippa nie kan score nie, wat gaan dit help?