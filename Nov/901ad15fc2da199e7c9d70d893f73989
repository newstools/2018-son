ALTESAAM 14 gespeel, 7 gewen en 7 verloor! Dít is die verhaal van Rassie Erasmus se eerste seisoen in die pos van Springbok-afrigter. Erasmus het in Junie sy loopbaan as Bok-breier begin met ’n nederlaag van 20-22 teen die Rooi Drake in Washington. Kommer Saterdag in Cardiff het Wallis sy span met 11-20 vir ’n tweede keer vanjaar ore aangesit. Die manier hoe Warren Gatland (afrigter) se span die Bokke takties uitoorlê het, behoort ’n groot bron van kommer te wees. Die Walliesers spog nou met hulle vierde oorwinning agtereenvolgens oor die Bokke. Vir rugby fans in Suid-Afrika is dit eenvoudig net nie goed genoeg nie. Erasmus is ten volle bewus daarvan en het ná die nederlaag teen Wallis te kenne gegee dit was ’n frustrerende eerste seisoen in dié job. Hy het gesê: “Ons het vanjaar 7 van ons 14 toetse gewen. Dit is dus 50%. Frustrasie “Ek gee myself ’n punt van 5 uit 10. “Ek weet wen is ál wat tel by die huis.” Erasmus het gesê sy grootste frustrasie is sy span se gebrek aan bestendigheid. “Ons klop die All Blacks in Nieu-Seeland, maar dan gaan verloor ons sleg teen Argentinië. “Consistency is iets wat net met ervaring reggestel kan word.” Die probleem is daar is net vier toetse nog oor voor volgende jaar se World Cup. Erasmus glo die Bokke het steeds ’n goeie kans om die skouspel in Japan te wen. “Ons kan op die dag enige span klop. Ons moet net seker maak dit gebeur meer gereeld.” In ’n seisoen wat nie altyd volgens plan verloop het nie, het die coach met ’n paar van sy spankeuses raakgevat. Sy besluit om Cheslin Kolbe op toetsvlak te back, is een van die ligpunte vir die Bokke. Ten spyte van sy size was Kolbe Saterdag die Bokke se beste speler. Die blitsbuks van Kraaifontein het vanjaar in ál ses van sy toetse beïndruk. Hy kan beslis as een van die vondse van die seisoen beskou word.