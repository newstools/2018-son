MET ’n plek in volgende jaar se Wêreldbeker-toernooi in Frankryk wat wink, kort Banyana Banyana niks meer motivering nie. Dis volgens die ervare middelskakel Leandra Smeda een van die kernredes waarom die nasionale vrouesokkerspan niks vanselfsprekend moet neem by vanjaar se Afrikabekertoernooi in Ghana nie. Die topdrie-spanne kwalifiseer vir volgende jaar se skouspel in Frankryk. Desiree Ellis, die afrigter, en haar troepe berei tans voor vir die openingswedstryd Sondag teen hulle aartsvyand, Nigerië. Die ander twee spanne in groep B, Ekwatoriaal-Guinee en Zambië, pak mekaar ook Sondag. Nigerië, oftewel Super Falcons, is steeds onoorwonne wat die head-to-head-wedstryde tussen die twee lande betref. Smeda, wat onlangs van Europa teruggekeer het waar sy vir Gintra Universitetas in Litaue gespeel het, is vasbeslote dat hulle ’n opskudding kan bewerkstellig. “Ons moet seker maak dat ons bo verwagting speel,” het Smeda gesê. “Vyf positiewe uitslae sal ons ’n plek in die topdrie gee en dis beslis nie onmoontlik nie. “Dit beteken ook dat ons dan vir die World Cup sal qualify. “Maar ons moet die mindset hê om te wen en hopelik sal dit gebeur,” het die boorling van Velddrif bygevoeg.