DIE Australiese weermag moet die Wallabies nou help om weer toetse te wen. Die grootbaas van Rugby Australia (RA), Raelene Castle, sê die Aussie army moet die Wallabies nou leer om druk in taai wedstryde te hanteer. Die Wallabies leef tans swaar, aangesien die span vanjaar nog net drie toetse gewen het. Hulle neem ook ’n swak sewende plek op die wêreldranglys in. Castle is egter vol vertroue dat die nasionale span sake op sy jaareindtoer sal regstel. Michael Cheika (afrigter) se span sluit sy jaar dié maand af met toetse teen Italië, Wallis en Engeland. Castle het Donderdag aan Reuters gesê die Wallabies is vasbeslote om ál drie toetse in Europa te wen. Die Wallabies speel so swak dat die 51-jarige Cheika se kop geëis word. Castle en die RA vertrou egter dat Cheika sake sal red voordat die Wêreldbeker-toernooi (WB) volgende jaar in Japan afskop. Nieu-Seeland het die Wallabies die naweek in Yoko­hama met 37-20 verniel. Castle meen egter daar kan positiewe aspekte uit dié nederlaag geput word. Sy sê: “Ek voel daar is vordering gemaak in die derde toets. Ek beoordeel nie net die uitslag nie, al wil ons almal ’n oorwinning hê. “Maar as ’n mens die bouproses vir die WB in ag neem, is daar plek-plek reeds ver­betering.”