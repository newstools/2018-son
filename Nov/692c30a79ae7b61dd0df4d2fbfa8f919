’N TOERIS sit met ’n gebreekte skouer nadat die sunset cruise-katamaran waarop sy was, getip het. Sy is een van vier Britse toeriste wat Maandag 19:00 op die boot was toe dit naby die ingang van die Tafelbaai-hawe omgeslaan het. Die Nasionale Seereddingsinstituut is uitgeroep en met sy aankoms is die toeriste en drie bemanningslede op die omgedopte katamaran gevind, almal met life jackets aan. Hulle is op die reddingsboot na veiligheid geneem. Intussen het die provinsiale minister van ekonomiese aangeleenthede, Beverley Schäfer, gesê ’n volledige verslag is van die South African Maritime Safety Authority en die Nasionale Seereddingsinstituut (NSRI) versoek om die omstandighede van die gebeure te verstaan. Gewild “Ek wil meer uitvind oor die oorsake sodat ons kan verseker dat alle standaard-prosedures en -veiligheidsmaatreëls tydens die reis onderneem is,” sê sy. Schäfer beklemtoon bootritte is gewild onder toeriste en die bedryf moet met die hoogste veiligheidstandaarde operate. “Ek’s dankbaar dat daar geen lewensverlies was nie en dat die NSRI almal in reddingsbaadjies aangetref het,” het sy afgesluit. Sy het ’n beroep op toeroperateurs gedoen om te verseker dat alle veiligheidsmaatreëls in plek is.