“EK’S g’n political prostituut nie!” Dít was gister Patricia de Lille se streng woorde oor haar nuwe beplande politieke party. Antie Pat sê sy steur haar min aan mense se praatjies oor haar rondspringery tussen partye. Wat die nuwe Pêttie party se naam gaan wees, is nog ’n ope vraag ... Sy sê al waaroor sy omgee, is haar land en hoe sy kan help om dit te bevorder. De Lille se nuwe party sal haar vierde een wees. Sy was al by die PAC, ID en die DA. Dié keer sê De Lille sy stel nie belang om met enige party in ’n koalisie te tree nie. Toe Son haar vra oor die moontlikheid van ’n koalisie met die DA of die ANC, het sy gesê hulle mik om volgende jaar se verkiesings outright te wen. “Soos jy sien, het koalisiepolitiek nou al ’n gewoonte in dié land geword,” sê sy. “Maar ons is hier om te wen. Ons gaan ál ons pogings aanwend.” Sy sê verder sy gee nie om dat mense haar ’n politieke prostituut noem nie. Keuse “As mense my alle soort name wil noem, is dit hulle reg. Ek gee nie om nie.” Intussen meen die Alliance of Indigenous and True South Africans (Aitsa) hy is in ’n beter posisie as De Lille se party. Aitsa se interim-voorsitter, Sammy Claassen, sê hy verwelkom De Lille se besluit om haar eie party te stig om die voters ’n keuse buiten die DA, ANC en EFF te gee. Maar hy hou vol De Lille moet in ag neem dat Aitsa reeds dié vakuum gevul het. Hy reken Aitsa sal die voorkeur-party wees onder die bruin stemgeregtigdes. Sonlanders kan op Son se Facebook-blad, Twitter of Instagram gaan inloer en hulle stem laat hoor onder #PettieParty met 'n voorstel vir 'n naam vir haar nuwe party. Hiervoor kan jy 'n prys wen! 