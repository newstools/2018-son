OUDSPELERS wat voor groot TV-skerms oor sokkerwedstryde praat, moet liefs hulle lekker vakansies gaan geniet as om elke emosie en uitdrukking van José Mou­rinho te try ontleed. Volgens Mourinho, die manager van Manchester United, is daar niks fout met hoe hy gereageer het toe die doelskieter Marcus Rashford ’n gulde geleentheid vir ’n doel gemis het nie. United het Dinsdagaand in die doodsnikke met 1-0 teen Young Boys op Old Trafford gewen om ’n plek in die uitkloprondes van die Champions League te bespreek. Marouane Fellaini het United se wendoel aange­teken toe die speeltyd al amper verstreke was. Gary Lineker, voormalige doelskieter van Engeland, was ontsteld toe Mourinho sy ontsteltenis met Rashford se mislukte poging in die eerste helfte gewys het. Lineker lewer kommentaar as sokkerkenner vir BT Sports en het volgens die Daily Mirror gesê: “As my manager só moes reageer, sou ek omgekrap wees.” Mourinho meen egter manne soos Lineker moet liefs hulle kommentaar oor managers se reaksies vir hulself hou en hulle vakansies op eksotiese eilande gaan geniet. “Ek kan nooit ’n speler blameer as hy kanse mis nie,” het Mourinho gesê. Nooi “Daar’s baie van die manne wat deesdae kommentaar lewer oor sokker wat nog nooit langs die kantlyn gestaan het nie. “Daarom wil ek daai mense nooi om as managers langs die kantlyn te kom sit, maar ek dink hulle stel dalk meer in baie vakansies in Barbados belang. “Dis ook dalk beter en gemakliker vir hulle om in ’n TV-ateljee te gaan staan en aan die touchscreens en electronic dummies te raak as om langs die kantlyn te staan.” Volgens die Special One voel die verbroude kanse van spelers dalk vir hulle soos déjà vu, maar hy voeg by ’n “regte” manager sal nie ’n ander een kritiseer vir emosionele reaksies langs die kantlyn nie.