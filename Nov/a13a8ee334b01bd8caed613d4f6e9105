JOHN Comitis, grootbaas van Cape Town City, meen daar wag groter dinge op sy coach, Benni McCarthy – soos ’n pos in Europa! Comitis se uitlating kom nadat McCarthy Vrydag sy Uefa Pro-lisensie in Ierland bekom het. McCarthy, ’n boorling van Hanover Park op die Kaapse Vlakte, het as speler reeds sy naam in die geskiedenisboeke geskryf. Aanvraag Hy is nie net die all-time record goal scorer vir Bafana Bafana nie, maar met sy Pro-lisensie is hy nou die eerste Suid-Afrikaanse coach wat dié kwalifikasie agter sy naam het. Volgens ’n trotse Comitis, wat McCarthy sy break as speler en nou as coach gegee het, sal die aanvraag vir McCarthy nou groter wees. “Ek weet dit sal net ’n kwessie van tyd wees voordat klubs aan sy deur kom klop,” het Comitis uitgewys. “Maar ek dink sy next step ná City moet Europa wees. “Dit sal ’n tree terug wees as hy vir een van die groot klubs in die PSL wil coach. Dít is nie vir hom nie. Hy moet groter dinge in Europa aanpak. “Hy het die vernuf en bekwaamheid as afrigter en sal beslis daar ’n sukses wees. Daaroor twyfel ek geensins nie,” aldus Comitis. McCarthy het onlangs sy eerste sukses in die MTN8 behaal, en dit in net sy tweede jaar van senior coaching.