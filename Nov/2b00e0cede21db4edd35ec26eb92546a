HOEVEEL mense is vandag broke ná die malligheid van Black Friday, wat toe sommer die hele naweek geduur het? Vrydag was baie mense al voordat die son opgekom het uit die vere om agter ’n winskopie aan by die winkels te kom. Die Goue Akker-winkelsentrum in die Kaapse middestad was Vrydag ’n miernes van bedrywigheid weens ’n stampende, stotende mensemassa. Mariaan Rakiep (73) van Brooklyn het al seweuur voor Shoprite gestaan en wag dat die deure oopmaak. Dit klink of sy beslis munt geslaan het uit die goedkoper pryse. Rakiep het gesê: “Dit was alles die moeite werd. Ek het maar vroeg gekom, want ek wou nie gestoot en gestamp word nie. “Ek het alles gekry wat ek gesoek het en is gelukkig met my bargains.” Nog ’n bargain hunter, Malikah Madhi (38) van Bonteheuwel, het gesê: “Ek het die oggend by Game begin vir hulle specials. “Daarna het ons ’n draai by Shoprite gemaak. Ons kyk maar oral waar ons ’n winskopie kan kry.” Koopkoors het die hele naweek hoog geloop en dit was duidelik by winkels oraloor. 