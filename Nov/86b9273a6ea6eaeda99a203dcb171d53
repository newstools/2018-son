WAT ’n katastrofiese teleurstelling! Nadat die Protea-vroue hulle eerste wedstryd in die T20 Wêreldbeker teen Sri Lanka gewen het, was daar ’n gevoel die span sal ook die Wes-Indiese Eilande se vroue fnuik. Suid-Afrika het Sri Lanka met sewe paaltjies geklop. Maar toe gaan flop die Suid-Afrikaners op dramatiese wyse gister teen die Windies. Die Windies, die verdedigende kampioene, het die wedstryd maklik met 31 lopies in Gros Islet, Saint Lucia, gewen. Die Suid-Afrikaners sal in hulle volgende wedstryd teen Engeland móét wen, want nóg ’n nederlaag kan die einde van hulle drome wees om die final te kan haal. Die Windies het eerste gekolf en 107/7 aangeteken. Die Suid-Afrikaners kon egter net ’n powere 76 lopies in 18.4 boulbeurte aanteken. Die Proteas se kolfpro­bleme het vroeg begin toe hulle aanvangskolwer Laura Wolvaardt vir ’n skamele ag lopies uitgeknikker is. Lizelle Lee, met haar 24, het darem goed gelyk. Dané van Niekerk is kort daarna uit toe sy en Mari­zanne Kapp ’n gewaagde lopie probeer het. Van toe af was dit ’n opdraande stryd. Die Proteas het op 50/3 in die 12de boulbeurt begin ronddobber. Shabnim Ismail (3/12) het weer haar vaardighede as blitsbouler ten toon gestel. Die Proteas het nou na die vierde plek op die punteleer gesak en staan nou op net twee punte ná dieselfde aantal wedstryde. Die Windies is tans bo, op cloud nine, met vier punte.