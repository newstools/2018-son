’N MAN (30) is doodgeskiet en ’n imam is gewond toe ’n moskee in Kaapstad aangeval is, het die polisie Vrydag gesê. “Luidens berigte het die voorval Dinsdag om 19:00 by ’n moskee in Ntlazaneweg in Khayelitsha plaasgevind,” het sers. Noloyiso Rwexana, ’n polisiewoordvoerder, gesê. “Toe die polisie op die toneel kom, het hulle die slagoffers daar aangetref. Hulle het skietwonde gehad.” Vier mans het na bewering op biddende mense losgebrand, het IOL Vrydag berig. Een man het op die toneel aan sy wonde beswyk. Die imam is hospitaal toe gevat. Die oorledene is Woensdag reeds begrawe. Niemand is nog in verband met die voorval aan­gekeer nie. – News24