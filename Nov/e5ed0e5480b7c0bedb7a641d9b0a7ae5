DIE Cape Cobras sal vandag op Bolandpark in die Paarl ’n berg moet uitklim om die Lions te klop. Die Kapenaars moet 247 lopies aanteken om dié meerdaagse krieketwedstryd te wen. Dit nadat die besoekers die Kapenaars ’n teiken van 433 lopies gestel het. So, aangesien die Cobras op 186/5 staan, lê ’n reuse-taak voor vir Jason Smith en Pieter Malan. Hulle is die manne wat die kastaiings uit die vuur moet krap. Dié twee kolwers het vennote om die sesde paaltjie geword toe die Kapenaars op 75/5 gewankel het. Dié uiters waardevolle vennootskap is nou 111 lopies werd. Malan, wat op 95 lopies staan, het onder omstandighede uitstekend gekolf. Sy geduldige beurt tot dusver sluit 13 grenshoue in. Smith het ook nie op hom laat wag nie en aanvallend gekolf. Hy het 59 lopies van 87 aflewerings aangeteken. Zubayr Hamza (0) en David Bedingham (0) is onnodig uitgehaal weens swak houe. Bjorn Fortuin, wat hoeka ’n boorling van die Paarl is, het die Cobras dronk gespin. Fortuin het in ’n stadium ses boulbeurte afgestuur en 3/6 geneem. Die ander Lion-draaier Aaron­ Phangiso het 2/49 geneem.