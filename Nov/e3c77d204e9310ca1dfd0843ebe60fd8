DIE afgelope twee weke is drie bejaarde vroue in hul huis beroof en vermoor. Op Sondag 21 Oktober is die lyk van die 60-jarige Margaret Linnert in ’n buite-kamer van ’n huis in die Strand gevind. Maandag is die lyk van die 63-jarige Margaret Willemse in haar huis in Beacon Valley, Mitchells­ Plain, gevind. ’n Dag later is die 92-jarige Maria Klinkenberg se lyk in haar huis in Retreat gevind. Die mammas was alleen tuis toe die hartelose moordenaars en diewe toeslaan. Dink net wat die hulpelose vroue moes deurmaak. Daar was geen uitkomkans nie en hulle lewe is op die wreedste manier geneem. Dat daar geen mercy was nie, is duidelik: Linnert is vasgemaak, haar mond toegeplak en verskeie kere gesteek. Klinkenberg is met ’n baksteen oor die kop geslaan. Daar was geen “public” outcry oor die drie se dood nie, soos in die geval van die moord op ’n advokaat bekend daarvoor dat hy van die Kaap se mees berugte onderwêreld-figure verteenwoordig het. Dis asof hulle lewe niks beteken het nie. Of is jou lewe minder werd as jy oud en nie ryk is nie? Het die polisie ’n spesiale taakspan, met van die provinsie se top detectives, saamgestel om die moord op die drie te ondersoek? In die geval van Willemse is ’n persoon gearresteer, maar die ander twee se moordenaars loop steeds vry rond. Hulle buit is natuurlik al verkwansel, waarskynlik vir dwelmgeld. Hulle gaan dit weer doen. Dis mos easy targets en hulle kom met moord weg. Maar wat as dit volgende keer my of jou ma of ouma, of ’n familielid van een of ander hoë persoon is? Dan gaan ons seker ons stemme behoorlik dik maak. Dan is dit te laat. Iets moet nou gedoen word. Die polisie, politici en gemeenskap moet nou saamstaan om ons mammas te beskerm.