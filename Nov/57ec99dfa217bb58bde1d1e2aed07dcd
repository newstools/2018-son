’N TOUTREKKERY oor ’n seun het in die hof geëindig. Die ma van die vyfjarige seun van Lutzville veg in die Vredendal-landdroshof om hom in haar sorg te kry. Volgens die kind se ma het die seun se tante van Grabouw hom in Augustus in Lutzville gaan haal vir ’n kuiertjie. Nadat die seun twee weke by sy familie in Grabouw gekuier het, het sy die skoknuus gekry dat hy tydelik in sy tante se sorg geplaas is. Die hartseer ma sê: “ ’n Maatskaplike werker het my gekontak dat my kind mishandel word en ook deur my broer seksueel gemolesteer is. “Ek was in skok toe ek die aantyging hoor. “Dit is nie die eerste keer dat hulle probeer om my onbevoeg te laat lyk nie. “My seuntjie het merke agter sy rug gehad. “Dit was toe ’n hond hom van agter af beetgekry en gekrap het. “Ons was by die kliniek met hom. Ek het ook vir sy tante daarvan vertel toe sy die kind kom haal het. “Die beweringe van seksuele molestering is al ondersoek deur ’n maatskaplike werker en hulle kon niks bewyse kry nie.” Ougat Volgens die ma is daar nou ’n ondersoek na die bewerings en sy het Maandag in die Vredendal-landdroshof verskyn. Die tante het erken sy het die seuntjie in Lutzville gaan haal sodat hy in Grabouw by hulle kon kuier. Die tante sê: “Die seuntjie het ná twee weke vir ons vertel dat hy deur sy oompie ougat gemaak word. “Ons het hom na die polisiestasie geneem en ’n saak is geopen. “Hy is ook vir ’n mediese ondersoek na ’n dokter geneem en ontvang op die oomblik berading.” Volgens die ma sal hulle Woensdag weer in die Vredendal-landdroshof wees waar die dokter sal getuig of die kind wel seksueel gemolesteer is.