CJ VELLE­MAN, die turn­over kid, sê hy kort nog net ritme, dan sal dinge soos stroop verloop. Velleman het onlangs na die spel teruggekeer vir die Kings nadat hy amper twee jaar buite aksie was weens ’n kniebesering. Hy moes twee operasies ondergaan, maar nou lyk dit asof die besering iets van die verlede is. Oorywerig Velleman was Sondag teen Connacht weer in die beginspan nadat hy reeds ’n paar keer as plaasvervanger op die veld gekom het. Hy sê: “Ek kort nog ritme. Ek dink ek is soms ’n bietjie oorywerig en dan maak ’n mens dom foute. Net voordat hy beseer is, is Velleman beskou as een van die beste flanke in Super­rugby. Hy sê: “Ek begin nou eers weer my knie en die res van my lyf vertrou. “So, ek dink nóg ’n wedstryd of twee dan sal ek heeltemal aan die gang wees. “Ek sien eintlik uit na die tweede helfte van die (Pro14-)seisoen. “Ek voel ek en my spanmaats gaan volgende jaar ’n impak maak daarop.” Velleman sê hy is nog nie seker of Pro14 moeiliker is as Superrugby nie. Hy reken: “Ek sukkel tans, want ek het by die afbreke amper geen tyd om my werk te doen nie. “Ek dink in Superrugby is daar ’n klein bietjie meer tyd. Pro14-wedstryde is tighter.” Velleman meen die span is ook baie beter as wat die uitslae tans weerspieël. Hy sê: “Almal van ons weet ons kan beter vaar – dít is eintlik wat ons soms so mismoedig maak. “Dis net klein foute wat ons terughou, en dis frustrerend, maar ons strewe na ’n beter tweede helfte van die seisoen.”