DIE Satan-bendelid wat Sondag­ vir ’n driedubbele moord in Booysenpark in die Baai se Northerns gearresteer is, is die volgende dag vrygelaat. Kol. Priscilla Naidu, polisie­woordvoerder, sê die man wat die verdagte was, is nie aangekla nie, maar vrygelaat. Dit is gedoen omdat daar onvoldoende bewyse was om hom met daardie misdaad te verbind. Die driedubbele moord is op 2 November omstreeks 21:20 gepleeg. Dit het gebeur toe twee mans die deur van ’n huis in Capuletstraat oopgeskop en daar binnegestorm het. Hulle het ’n goue ketting van ’n 26-jarige man se nek afgeruk en twee selfone gevat. Die twee het daarna op almal in die huis losgebrand. Drie kinders is doodgeskiet en vyf slagoffers is gewond. Twee van die kids, Deacon van Rooyen (16) en Ruan Willemse (8), is op die toneel dood. Die derde kind, Chadwin Calvert (17), het die volgende dag in die hospitaal beswyk. Vasgetrek Lede van die polisie se provinsiale eenheid teen georganiseerde misdaad in Port Elizabeth ondersoek klagte van moord, poging tot moord en gewapende roof. Die Bethelsdorp-taakspan het die man wat aanvanklik ’n verdagte was, vasgetrek. Dit het gevolg nadat die polisie die naweek verskeie huise deursoek het. Hy is in hegtenis geneem toe hy in ’n kar gesit het. Die polisie was agterdogtig oor die groen VW Golf. By hom was ’n verdagte (20) wat gesoek is vir moord en poging tot moord. Kol. Naidu het bevestig albei mans is lede van die Satan-bende.