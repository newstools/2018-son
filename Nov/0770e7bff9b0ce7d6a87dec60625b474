DIE wedrenbedryf maak volgende jaar geskiedenis wanneer sy supersterre in Suid-Afrika se Hall Of Fame opgeneem word. Hiermee word uiteindelik erkenning gegee aan ’n ryk tradisie­ oor baie jare. Wanneer die wedrenbedryf se name op 16 Januarie in die GrandWest-casino bekend gemaak word, sal dit hulle op gelyke voet plaas met ander legendariese Suid-Afrikaners. Voorbeelde is Gary Player, Penny Heyns, Ladysmith Black Mambazo, die 1995 Wêreld­beker-rugbyspan, Gé Korsten, Jacob “Baby Jake” Matlala en Nelson Mandela. “Dis ’n massiewe geleentheid vir die wedrensport,” sê Rob Collins, bedryfsbeampte van Sun International, wat die Hall Of Fame bestuur. Een perd, een jokkie, een afrigter en een eienaar van enige era sal genomineer word. Son se keuse val op Horse Chestnut, Muis Roberts, Terrance Millard en Harry Oppenheimer. Hulle het oor baie jare onuitwisbare spore in die bedryf gelaat en verdien om vir hulle nalatenskap vereer te word.