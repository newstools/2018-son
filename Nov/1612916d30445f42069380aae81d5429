DIE lyk van ’n pasgebore babatjie in ’n Woolies-plastieksakkie is gister op die rotse in die Strand gevind. Sedick Josephs (70) het dié nare vonds gedoen en die cops dadelik ingelig. Hy was saam met sy broer se twee jong seuns op die rotse om aas te soek toe hy op die sakkie afkom. Josephs vertel die sak was versteek en met klippe toegepak. Hy het daaraan gevat en iets sag gevoel. “Ek het eers gedog dis perlemoen wat iemand versteek, maar toe ek oopmaak, het ek eers ’n handjie en toe die koppie gesien.” Nageboorte Josephs, wat sy hele lewe lank in die Strand woon, het nie gedink hy sou ooit op so iets afkom nie. Sy broer se twee jong seuns was erg geskok oor die vonds. Die polisie het by nader ondersoek gevind dat die nageboorte ook in die sak is. Weens die stand van ontbinding vermoed hulle dat die baba dalk al Donderdag daar gedump is. ’n Geregtelike nadoodse ondersoek is begin.