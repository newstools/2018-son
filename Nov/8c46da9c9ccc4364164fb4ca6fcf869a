DIE oud-Springbok Naka Drotské is in ‘n ernstige toestand in die hospitaal ná hy op 'n kleinhoewe in Pretoria tydens ‘n rooftog geskiet is. Drotske, wat ook die Cheetahs afgerig het, het Donderdagaand by familie gekuier toe hulle deur vier mans aangeval is. Drotské word tans in die hoësorg-eenheid by Netcare Montana-hospitaal aangehou. Volgens kapt. Kay Makhubele, ‘n polisiewoordvoerder, het die familie rondom 22:00 in die huis gesit toe drie onbekende mans die huis binnestorm en vuurwapens op hulle rig. “Daar was ‘n struweling waartydens daar op 'n man geskiet is,” sê Makhubele. Volgens 'n vriend was Drotské se vriend en oud-Springbok-stut, Os du Randt, ook in die huis toe die voorval plaasgevind het. Daar was ook op Du Randt geskiet, maar hy het beserings vrygespring. Drotské het 26 toetse vir die Bokke gespeel en was ook deel van die span wat die Wêreldbeker in 1995 gewen het. – News24 