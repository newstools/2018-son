DIE nuwe minister van gemeenskapsveiligheid wil tegnologie inspan om misdaad hok te slaan. Alan Winde het gister met die provinsiale polisie­kommissaris, lt.genl. Khombinkosi Jula, vergader oor planne om misdaad in die Wes-Kaap te beveg. Volgens Winde is dit tyd om na nuwe maniere te kyk om die misdaadsyfer in die provinsie af te bring. Winde het gesê: “Ons kan daarna kyk om gratis Wi-Fi in meer openbare plekke beskikbaar te stel sodat gemeenskapslede die polisie kan help met inligting oor misdade. “Ons kan dit ook oorweeg om meer kameras in openbare plekke aan te bring en toe te sien dat dit werk.” Winde het gekla oor die polisiestasies wat onder­beman is. Volgens hom gaan hy volgende week 10 van die sogenaamde hot spot-polisiestasies in die provinsie besoek. Hy gaan ook met buurtwaglede en polisiërings­forums vergader om te hoor wat hulle pla. Jula het toegegee daar is by verskeie polisiestasies ’n tekort aan arbeidskragte. Hy het ook gesê hy’s bekommerd dat al hoe meer moorde in die provinsie gepleeg word. Jula het gesê: “Vir die boekjaar 2018-’19 gaan 1 070 polisielede in die Wes-Kaap ontplooi word. “Die teenbende-eenheid sal by 25 polisiestasies in bendegeteisterde areas ontplooi word. Dit sal ern­stige misdade help verminder.” Hy het gesê die polisie is reg vir die 16 dae van aktivisme teen geweld teen vroue en kinders. Dit begin op 25 November. Volgens Winde is 32% van die moorde in die Wes-Kaap bendeverwant. Hy het gesê daar gaan skerp gekonsentreer word op dwelmbedrywighede en onwettige vuurwapens. 