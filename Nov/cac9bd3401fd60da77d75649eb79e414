WAT? Geen Cecil Afrika beskikbaar vir die Blitsbokke nie? Geen probleem, Justin “Snoop” Geduld en Dewald “Japie” Human het al klaar vir coach Neil Powell gesê om hulle biere vas te hou en te kyk wat hulle kan doen. Die Suid-Afrikaanse sewesrugbyspan se verdediging van hulle World Series-titel skop oor so ’n rapsie meer as drie weke af. Powell en sy troepe reis eers na die Verenigde Arabies Emirate om op 30 November en 1 Desember in die Dubai-toernooi te speel. Die Blitsbokke is die volgende naweek (8 en 9 Desember) hier reg voor hulle tuisskare in die Kaapstad-stadion in aksie. Afrika (30) sal straks albei toernooie as ’n supporter moet dophou. Dyspier Hy het sy dyspier in ’n oefening beseer en dit lyk asof dit ’n redelike tydjie gaan vat voordat dit ten volle herstel. Diegene wat egter die Blitsbokke die laaste paar jaar aandagtig gevolg het, sal weet Powell en die Blitsbokke was hard aan die werk om diepte uit te bou. Met Geduld – nou al jare lank die understudy van Afrika – verloor die Blitsbokke darem nie te veel ervaring in die playmaker-posisie nie. Human het ook in die vorige seisoen sy klas begin wys nadat hy meer gereelde speelkans begin kry het. Daar moet ook nie van die Humansdorper Selvyn “The Post” Davids vergeet word nie. Davids het seker die grootste deurbraak in sy eerste seisoen saam met die Blitsbokke gemaak en sal daarop wil voortbou. Die tyd is ook nou ryp vir Powell se span om aan te beweeg ná die vertrek van ou staatmakers soos Seabelo Senatla, Kwagga Smith en Ruhan Nel. So ’n paar ander het darem na die Blitsbok-kamp teruggekeer vir ’n laaste hoera. BLITSBOKGROEP: Chris Dry, Impi Visser, Ryan Oosthuizen, Philip Snyman, Zain Davids, Kyle Brown, Selvyn Davids, Dewald Human, Justin Geduld, Werner Kok, Siviwe Soyizwapi, Stedman Gans, Cecil Afrika, Rosko Specman, Branco du Preez, Muller du Plessis, Mfundo Ndhlovu, James Murphy, JC Pretorius.