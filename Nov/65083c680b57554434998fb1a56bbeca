HENRY Davids lei Sondag op Bolandpark die Paarl Rocks as kaptein. Die boorling van Stellenbosch neem die plek in van Faf du Plessis, wat nie vir die Paarlse span se eerste twee wedstryde beskikbaar is nie. Du Plessis lei die Proteas in die T20-reeks Doer Onder teen Australië. Die Rocks se eerste kragmeting in die Mzansi Super­liga is teen die Tshwane Spartans. “Dit is ex­citing tye vir krieket in die Paarl. “Ek is baie bly om deel te wees van hierdie geskiedkundige liga. Ek dink ons het ’n baie goed ge­balanseerde span wat ’n impak sal maak,” het Davids­ gesê. Nie net het dié speler hom as een van die land se beste kolwers gevestig nie – hy is ook ’n kranige draaier. Davids, wat by die Titans gekontrakteer is, sê dis vir hom ’n eer om vir die Rocks te kan speel. Die Rocks het Sondag in die Paarl bymekaargekom. Hulle speel vandag op Bolandpark ’n opwarmingswedstryd teen die Cape Town Blitz. Die Wes-Indiese Eilan­de se veelsydige Dwayne Bravo­ sluit môre­ by sy Paarl Rocks-spanmaats aan om vir Sondag se wedstryd voor te berei. “Die Mzansi Super­liga is een van die grootste sportgebeurtenisse wat in die land plaasvind. “Dit gaan die landskap van sport in die land vir ewig ver­ander,” het Davids bygevoeg.