DIE Springbok-bielie Eben Etzebeth se jaareindetoer blyk iets van die verlede te wees. Die groot slot het die veld Saterdag in die tweede helfte van die toets teen Engeland op Twickenham met ’n voetbesering verlaat. Hy het hinkepink geloop en kon duidelik skaars op sy voet trap. Die Springbok-afrigter, Rassie Erasmus, sê die kanse is goed dat Etzebeth se toer verby is. “Eben lyk taamlik sleg. Hy is beslis uit vir Saterdag se toets teen Frankryk in Parys en waarskynlik ook vir die res van die toer. “Die manier hoe hy sukkel om te loop, lyk nie goed nie. “Dit lyk na ’n enkelbesering en dit sal geruime tyd wees voordat hy weer speel.” Etzebeth het reeds die grootste gedeelte van die 2018-seisoen weens ’n skouerbesering misgeloop. Sy nuutste besering is ’n groot terugslag vir die Springbokke. Voor die toer is in Suid-Afrika gespog oor die span se diepte op slot, maar sonder Etzebeth en Franco Mostert is die ervaring skielik maar min. Daar is nog geen duidelikheid of Mostert vir die oorblywende wedstryde teen die Franse, Skotland en Wallis beskikbaar sal wees nie. Hy het ’n paar dae gelede vanaf die Leeus by Johan Ackermann se Gloucester-span aangesluit. Met ’n hofsaak wat dreig tussen die Leeus en Gloucester, is Mostert se onmiddel­like toekoms by die Bokke onseker. Met Etzebeth uit en waarskynlik Mostert ook, sal Erasmus nou op die knoppie van Pieter-Steph du Toit, Lood de Jager, RG Snyman en die nuweling JD Schickerling moet druk. Du Toit het die afgelope seisoen ’n yster op flank geword. De Jager het Saterdag net 20 minute speelkans gekry nadat hy maande lank op die kantlyn was met ’n besering. Snyman is nog ’n groentjie op toetsvlak en Schickerling het ook nog net provinsiale ondervinding. Die Bokke sal dus in die knyp weer as nóg ’n slot beseer sou raak.