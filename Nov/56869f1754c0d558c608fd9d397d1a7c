PARIS Hilton het haar trippie na die kansel gekanselleer. Die hotel-erfgenaam en haar verloofde, Chris Zylka, se paadjies het nou geskei, tien maande nadat die DJ ’n ring aan haar vinger gekry het. Paris het mos heeltyd gespog oor hoe larney haar Winter Wonderland-troue gaan wees, maar nou is dié trein ook gestop oor sy gevoel het dinge beweeg heeltemal te vinnig. Volgens TMZ het Paris die verlowing verbreek nadat sy besef het hy is nie die man vir haar nie. Die tweetjies is glo heel vreedsaam uitmekaar. ’n Ingeligte sê aan E! Paris het nie kwade gevoelens jeens haar eks nie. Oë gerek “Hulle verhouding het baie vinnig gevorder en sy het agtergekom hy is nie reg vir haar nie. Sy wens hom al die beste vir die toekoms toe en hoop hulle kan nog vriende wees.” Die tydskrif People berig nie baie oë het gerek toe die verlowing verbreek is nie. ’n Ingeligte vertel: “Die troue sou nooit plaasgevind het nie. Hulle het nie eens ’n verlowingspaartie gehad nie en Chris se ouers het nog nie eens haar ouers ontmoet nie.” En soos dit maar met break-ups deesdae gaan, het Paris alle foto’s van Chris en hulle twee saam van haar blaaie op sosiale media delete.