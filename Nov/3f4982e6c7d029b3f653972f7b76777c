SPEEL julle A-game! Dis die boodskap van Desiree Ellis, afrigter van die Suid-Afrikaanse vrouesokkerspan, aan haar spelers. Banyana Banyana speel Saterdag in die Afrika­nasiesbeker (Afcon)-eindstryd teen hulle aartsvyand en die ver­dedigende kampioen, Nigerië­. Suid-Afrika het Dinsdag tot die eindstryd deurgedring toe hy Mali met 2-0 in die half­eindstryd geklop het. Nigerië het Kameroen met penalties (4-2) geklop. Prestasie Ellis-hulle het in die proses ook geskiedenis gemaak deur vir hulle heel eerste Wêreldbeker­toernooi (WB) te kwalifiseer. Die WB is volgende jaar in Frank­ryk. Dit moet vir Ellis ’n be­sonderse prestasie wees, want sy het dit nie in haar dae as ’n speler reggekry nie. Dié Kapenaar, wat lank aan ’n lyntjie gehou is as waarnemende breier, wys beslis ’n middel­vinger vir haar kritici wat teen haar aanstelling gekant was. Banyana Banyana, wat Nigerië se Super Falcons in die openingswedstryd met 1-0 geklop het, was al in vier Afcon-eindstryde, maar sonder welslae. Die verwagtinge is nou dat Banyana Banyana, wat die Cosafabeker reeds twee keer ná mekaar ver­ower het, nou hulle doelwitte bereik deur die kersie op die koek te plaas. Ellis het gister vanuit Ghana aan Son gesê: “Daar is geen beter manier om na WB te gaan as die kampioen van Afrika nie. “Maar ons moet onsself nie flous nie, want dit gaan beslis ’n helse uit­daging wees om te trotseer. “Dis altyd moeilik om ’n span twee keer in dieselfde toernooi te klop, veral ’n gedugte span soos Nigerië. “Ek het my spelers aangesê hulle moet geen druk op hulleself plaas nie; hulle moet net op die veld gaan en hulleself geniet.” Ellis meen behalwe dat Nigerië sy titel wil verdedig, sal hy beslis die nederlaag in die groep­fase wil wreek. Sy sê: “Ons reis vandag (gister) vir drie uur na Akra. Ek dink ons is seker die enigste span wat so baie gereis het, maar ons kla nie. “Ons gaan voorberei vir Nigerië deur die video’s van hulle oorwinning gister­aand (Dinsdagaand) oor Kameroen weer te bestudeer. Klippe “Ons gaan ook hulle ander wedstryde in dié toernooi en dié in die vorige een bestudeer en ontleed. Ons gaan beslis deeglik daarvoor beplan.” Ellis glo Kameroen het Nigerië kwaai laat klippe kou, maar het weer met guts en karakter gewys waarom hy Afrika se beste span is. Sy sê: “Nigerië was ook verskeie kere in so ’n moeilike posisie, so dis makliker vir hulle as vir ons. “Ons moet egter net ons fokus verskerp vir dié eindstryd. Die spelers weet hulle sal beslis hulle A-game moet speel.”