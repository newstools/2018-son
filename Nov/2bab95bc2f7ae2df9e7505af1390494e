PATERNOSTER. – Die regering kan maar sy kreefpermitte en kwotas druk. Oes gáán hulle kreef oes. Só sê ontevrede vissermanne wat glad nie happy is met die departement van landbou, bosbou en seevissery (Daff) se nuwe 2018/’19 totale toelaatbare vangs (TAC) vir dié kreefseisoen nie. In die nuutste Daff-allokasie het vissers se kwota met 43,6% gekrimp in vergeleke met dié van 2017. In randterme beteken dit ’n bestaansvisser se kwota wat in 2017 R36 000 werd was, het nou met sowat R15 000 gekrimp. Neville Cloete is al sy hele lewe ’n visserman. “Boeta Nev”, soos hy in die vissersgemeenskap bekend staan, sê dit maak sy bors behoorlik warm wanneer hy dink aan hoe die Daff hulle dié keer weer vir apies kom vat het. “Hoe dink daai mense moet ons oorleef? “Elke jaar word die kwotas verminder, dan word ons lewens net swaarder. “Ons gaan nie wag vir permitte en vir Daff om sy huis in orde te kry nie. Ons gaan moet poach­, want ons moet lewe.” Boeta Nev sê hulle sit al sedert einde April aan wal en kan nie langer stilsit terwyl hulle gesinne swaarkry nie. “Ek raak sommer naar om te dink dat die Daff se huidige kwotastelsel beteken ons gaan sowat R15 000 minder verdien. “Sedert laas jaar het die petrolprys al hóéveel keer gestyg. “Ons moet aas koop, die bakkie-maat (bemanningslid) betaal en aan die einde van die dag gaan dit beteken dat ons net so R700 vir die maand sal verdien. “Nou wat doen jy met R700? ’n Tikkop wat ’n disability fake, kry dan meer as R700 per maand.” Hy sê Senzeni Zokwana, die minister van seevissery, mors met die vissers se lewe. “Hy eet lekker terwyl ons nie eens vir ons kinders kan sorg nie.” Nog ’n gesoute visserman, Abe Clarke, sê daar is by hom geen twyfel oor wat hulle hierdie kreefseisoen gaan doen nie. “Ons gaan oes, oes, oes... wat anders kan ons doen? “Die see is al wat ons ken. Dis in ons bloed. “Dis ’n eerlike beroep waar jy die natuur respekteer en op niemand trap nie. “Maar nou wil die Daff op ons kom trap? Hulle maak hulle laat!”