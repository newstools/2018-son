DIE Wes-Kaapse premier, Helen Zille, en die minister van die polisie, Bheki Cele, het gister gebots Ironies genoeg was dit nogal tydens die Safer Western Cape Conference. Dié twee dae lange event in Soutrivier word gehou om planne te maak vir ’n veiliger Wes-Kaap. Cele sê die polisie se prioriteit is, ingevolge die Grondwet, om inwoners se veiligheid te verseker. Hy sê: “Die areas waar mense woon, maak ’n groot deel uit van die polisiëring in daai gebied. “As daar geen beligting, huise en paaie is nie, gaan mense hopeloos voel en daarvolgens optree. “Werkloosheid is nóg ’n groot probleem. “Daarom is dit belangrik dat wanneer jy van veiligheid en sekuriteit praat, jy ál hierdie maatskaplike kwessies in ag moet neem.” Volgens Cele veg die po­lisie tans battles wat niks met sy job te doen het nie, soos behuising en onderwys­. Zille moes haar speech ná Cele s’n maak., Sy het egter verkies om eerder op die minister se uit­latings te reageer. Sy sê die ironie is dat die areas waar die meeste bendeverwante misdaad plaasvind, juis basiese dienste kry. Sy sê die provinsie se bevolking het in 15 jaar met 33% gegroei, wat groot uitdagings saambring. Sy sê: “Dis baie maklik om die blaam te skuif en te sê ‘dis straatligte’ en ‘dis straatadresse’. “Die provinsiale regering sal graag grondbesettings wil verhoed, maar dis nie ons werk om dit te doen nie. “Ons samelewing respekteer nie die wet nie, en vir enige land om suksesvol te wees, moet die wet ge­respekteer word.” Sy sê dis ’n belediging vir die armes om armoede met misdaad te vereenselwig. Zille sê voorts die inwoners se veiligheid is baie belangrik vir die vooruitgang van die provinsie. “Beleggers sal nie belê as daar geen veiligheid is nie.” Die provinsiale minister van gemeenskapsveiligheid, Alan Winde, sê die nuutste syfers toon 19 mense word daagliks in die Wes-Kaap vermoor. Daar word 19 mense ’n dag seksueel aangerand. “Die enigste manier om ’n veilige omgewing te skep, is om dié syfers te verlaag,” het Winde laat hoor. 