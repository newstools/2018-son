DIE lekker sonskyndae is op ons en ons vroue wil mos glow. Ek het ’n paar wenke by die website voelgoed.co.za gaan kry oor hoe om op jou beste te lyk. Voldoende slaap is die geheim vir ’n jong, stralende vel. Kry só die meeste uit jou nagrus en word selfs mooier wakker! As ’n mens moeg is, stel jou liggaam die streshormoon kortisol vry. Dit breek kollageen af, wat die vel se elastisiteit verminder en jou só vroeër ouer laat lyk. Boonop veroorsaak te min of slegte slaap rooi oë en donker kringe onder die oë, en laat jou vel bleek en leweloos lyk. Die geheim vir ’n mooi, jong vel? Slaap en nog meer slaap! Gedurende slaap absorbeer die vel vog baie beter en word velskade tot ag keer vinniger herstel as gedurende die dag. Terwyl ’n mens slaap, werk jou vel op sy hardste. Die vel vernuwe homself deur nuwe molekules in die selle te maak en ander te verwyder. Die detoksproses in die vel werk ook op sy beste wanneer ’n mens slaap. Dit is noodsaaklik om jou vel behoorlik skoon te maak voor jy enige nagprodukte aanwend. Só word besoedeling, vuiligheid, grimering en ander onsuiwerhede van die vel se oppervlak verwyder. As jy die dag grimering gedra het, kan dit nodig wees om die vel twee keer te reinig. Verwyder eers die dag se room, grimering en vuiligheid met ’n spesiale klam lappie. Was dan jou gesig met louwarm water en ’n vloeibare gesigreiniger met ’n oliebasis om oormatige olie en nog onsuiwerhede te verwyder. Die oliebasis verhoed dat jou vel uitdroog. Vitamien C is ’n kragtige antioksidant wat skade weens blootstelling aan die son en lugbesoedeling of sigaretrook – die grootste oorsake van velveroudering – beveg. Namate ’n mens ouer word, maak jou vel minder kollageen, wat bydra tot ’n minder soepel voorkoms en meer plooie. Mettertyd sal ’n produk met vitamien C jou met ’n stralende, egalige vel laat wakker word. Dit kan plooie en pigmentasie minder opsigtelik en growwe vel sagter maak, en is strelend vir aknee en dele met inflammasie.