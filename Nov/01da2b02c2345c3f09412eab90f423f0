TAARIQ Phillips aanvaar steeds nie enige verantwoordelikheid vir sy meisie se dood of verkragting nie, het die hof gister gehoor. Phillips is in September daaraan skuldig bevind dat hy Sharisha Deva verkrag het. (Sy was ook bekend as Shari­sha Chauhan.) Hy is onskuldig bevind aan haar moord. Sharisha is op 2 Januarie 2014 dood nadat sy siek geword het op ’n trance-paartie op ’n Paarlse wynlandgoed. Sy, Phillips en nog vriende wat daar was, het glo LSD en Ecstasy gebruik. Mmaseepa Kwakwa, ’n proefbeampte van die departement van korrektiewe diens­te, het gister getuig Phillips het berou. Hy aanvaar ook dat iemand dood is, maar hy aanvaar nie aanspreeklikheid hiervoor nie. Kwakwa het gesê Phillips sal die reëls nakom as die hof hom korrektiewe toesig sou oplê. Volgens haar kyk hulle nie na die erns van die misdaad nie; hulle moet net voorstelle maak. Phillips se lawyers het hulle gister weens ’n gebrek aan geld aan die saak onttrek. Tog het die hof gister gehoor hy het vroeër vanjaar ’n huis van R1,2 miljoen gekoop. Hy betaal elke maand ’n verband van R13 000 hiervoor en R2 700 vir sy kar. Adv. Burger Brandt, ’n legal aid representative, het gister op rekord gekom vir Phillips. Jeremy Kessy van maatskaplike ontwikkeling het ’n verslag by die hof ingedien. Geskok Kessy het gesê verkragting is ’n ernstige misdryf en die minimum vonnis daarvoor is lewenslank agter tralies. Hy het direkte gevangenisstraf aanbeveel. Phillips was geskok toe hy hoor hy kan die res van sy lewe agter tralies sit. Sharisha se antie, Geetesh Solanki, het ook getuig. Sy het gesê Sharisha se dood het ’n leeftyd se pyn op die familie geplaas. “Ons is vir ewig gescar,” het sy gesê. “Ons soek ook nie ’n oog vir ’n oog nie. Die verkragting alleen was reeds brutaal.” Sy het ook gesê Phillips het niks berou getoon nie en was nie heeltemal eerlik nie. “Hy distansieer homself van als. Net hy kon ons sê wat daardie aand gebeur het. “Sy lawyers se vertragingstaktieke het ook nie pyn beter gemaak nie.” Die saak duur vandag voort.