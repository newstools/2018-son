’N BRAND het so ampertjies die brandy uit die Krismis­poeding gehaal. Maar gelukkig het op-en-wakker brandweerpersoneel gister­oggend sowat 90 000 l dop in die Paarl gered. Dit het gekom nadat ’n brand omstreeks 07:30 in die KWV-stokery in Suider-Paarl uitgebreek het. Die Drakenstein-munisipaliteit het bevestig die brand is in bedwang gebring voordat dit verder kon versprei. “Behalwe twee KWV-werkers en ’n brandweerman wat ligte rookinaseming opgedoen het, is niemand beseer nie,” lui ’n verklaring. Dit was te danke aan die 14 voertuie en 48 brandweerpersoneel op die toneel. Hulle het gekeer dat die brand die tenke met nagenoeg 90 000 l alkohol in vernietig. Begin Drakenstein se brandweer, ander brandweerspanne en voertuie van die Kaapse Wynland-distriksmunisipaliteit en die Stellenbosch-munisipaliteit het die brand geblus. Die brand het by drie aangrensende stoor­kamers begin. Die oorsaak daarvan word nog ondersoek. 