DIT is amper tyd vir David Kramer se show Langarm. En een van Mzansi se gunsteling-akteurs, Elton Lan-drew, speel daarin. Julle sal hom herken van die dramareeks Sara se Geheim. Hy speel ook Ellen Pakkies se man in die fliek Ellen: Die Ellen Pakkies-storie. Verder is Elton ’n bekende op teaterverhoë. Hy was in twee van David Kramer en Taliep Petersen se musicals: Kat and the Kings en District Six – The Musical. Langarm is ’n storie van liefde en intrige tydens die Kaapse ballroom-kultuur in 1965. Maar bo die genot van dans, musiek en opgeruimdheid hang die donker wolk van apartheidswetgewing. Die weduwee Dinah Levin nooi haar neef Jeff, wie se verloofde hom pas gelos het, om haar oorle man se hotel te bestuur. Hier ontmoet Jeff ’n lieflike jong ballroom-danseres, Angelina. Toe haar dansmaat haar in die steek laat, vra sy Jeff om saam met haar deel te neem aan ’n groot danskompetisie. Al weet die twee hulle dansery is teen die wet, gee hulle nie ’n flenter om nie. Jeff besluit hy gaan langarm ’n instelling by die hotel maak. Maar toe die leier van die Moonlight Serenaders se langarmgroep by die hotel kom speel, moet Diana die spoke en geheime van haar verlede face. Die legende David Kramer het die teaterstuk geskryf en geregisseer. Langarm is nie geskik vir kinders jonger as 12 nie. Dit word van 20 November Dinsdae tot Saterdae 20:00 in die Fugard-teater opgevoer. Van 16 Desember af word matinees 15:00 Sondae aangebied. Daar is ook ’n show 20:00 op Nuwejaarsdag. Kaartjies kos tussen R150 en R260 en is by die Fugard of aanlyn by thefugard.com te kry. Jy kan ook 021 461 4554 bel om te bespreek. Son op Sondag gee drie dubbelkaartjies na die show weg. Beantwoord net die volgende vraag: Wie is die skrywer en regisseur van Langarm? SMS jou naam en van en die antwoord na 35128.