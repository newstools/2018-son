DAVID “Oompie” Cupido­ se uurglas loop vinnig leeg. ’n Belegger, Christopher Martin van Kraaifontein, wat ’n paar maande gelede ’n eis teen Oompie gewen het, was Vrydag weer by die hof in Bellville. Dié slag het Martin ’n beslagleggingsbevel gekry nadat Oompie ’n paaiement gemis het. Oompie kan dalk nou van sy besittings verloor. Martin het R15 000 in Oompie se 4th Power Investments belê en is belowe hy sou miljoene uitkry. Daarvan het niks gekom nie. Hy is toe na die hof vir klein eise, wat beveel het Oompie moet hom in maandelikse paaiemente van R3 000 terugbetaal. Sou Cupido nie by die ooreenkoms hou nie, sal beslag op sy huis en karre gelê word. Volgens Martin het Oompie Oktober se paaiement gemis. Martin vertel: “Hy moet die einde van elke maand betaal. “Toe hy nie betaal nie, het ek hom nog ’n dag kans gegee, maar die volgende dag het ek steeds niks ontvang nie.” Noudat die bevel toegestaan is, gaan dit Martin meer as R1 000 uit die sak jaag sodat die sheriff dit kan uitvoer. Martin sê: “Oompie staan nie nou meer ’n kans nie. “Sodra die sheriff toeslaan, gaan hulle eerste sy karre vat.” Martin, wat voorheen ’n “aanbidder” van Cupido was, sê die skille het van sy oë geval toe hy self forex trading begin doen het. Hy het meer as R15 000 betaal vir aanlyn kursusse. Martin sê: “Ek het gatvol geraak van al die promises. “Ek is jammer­ vir die ouens wat nog glo.” Martin sê toe hy die eerste keer by Cupido se huis opdaag op soek na sy geld, is hy soos ’n vark weggejaag. “My vel word nie sommer maklik van my gesig afgetrek nie, maar daai dag het dit gebeur. Ek moes net die Here vra om my te kalmeer.” Martin het intussen sy werk opgegee om Cupido aan te vat. Hy het ook sy broer aangestel om sy bodyguard te wees, want hy voel sy lewe is in gevaar. Son het Oompie probeer bel en e-posse gestuur, maar kry nie antwoord nie. Sy persoonlike assistent, Ronel Pullen, wat as woordvoerder opgetree het, het onlangs bedank. Pullen sê hoewel sy nie meer vir hom werk nie, kontak beleggers haar steeds vir antwoorde. “Mnr. Cupido antwoord nie meer sy phone nie; beleggers sê sy phone is af, of hulle kry geen reply nie – so, ek weet nie. “Ek het mnr. Cupido gesê om klaar te kry met uitbetalings. Die mense kry swaar daar buite,” het Pullen via WhatsApp gesê.