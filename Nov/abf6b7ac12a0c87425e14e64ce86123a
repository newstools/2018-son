ZELT Marais se aanstelling as die nuwe president van die Westelike Provinsie-rugbyunie (WPRU) is nog nie eens koud nie, en daar word klaar onmin gesaai. In die nadraai van Marais se verkiesing word nou verkeerdelik oor faksies binne die WPRU se bestuur berig. Daar is gister verkeerdelik berig dat Moneeb Levy, die nuwe adjunk-president van die WPRU, ’n luitenant van Peter Jooste is. Jooste het misluk in sy poging om tot president verkies te word, maar is verkies tot ’n raadslid van die WPRU- bestuur. Die waarheid is egter dat Levy sy eie veldtog vir adjunkpresident bestuur het, hoewel hy aanvanklik genader is om deel van ander veldtogte te vorm. Levy het Reuben Riffel vir die adjunkpresident-stoel geklop. Riffel is tot ’n raadslid verkies. Spencer King is tot vise-president verkies nadat Ronald Bantom hom onttrek het weens ’n klag teen hom. Bantom word daarvan beskuldig dat hy die WPRU in oneer gebring het en moet op 6 Desember vir ’n tugverhoor verskyn. Bantom het glo op Jessie Claassen, nasionale bestuurder van die Vuka-rugbyprogram, gevloek. Bantom het egter belowe om dit nie daar te laat nie en gaan veg om sy onskuld te bewys. Intussen het Marais gesê hy sien uit na die uitdagings wat op hom en sy bestuur wag om die WPRU se geldsake te red. “Dit is vir my ’n groot eer om in so ’n gesogte posisie ingestem te word. Ek sal my alles gee om my mandaat vanaf die klubs te vervul en die WPRU die toekoms in te bestuur,” het Marais gesê. WPRU se bestuur: President: Zelt Marais Adjunk-president: Moneeb Levy Vise-president: Spencer King Raadslede: Peter Jooste, Nadeema Khan, Kevin Kiewietz, Junaid Moerat, Reuben Riffel, Quintin van Rooyen, Mario Williams, Anele Zita