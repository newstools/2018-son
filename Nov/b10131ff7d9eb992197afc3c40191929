DIT gaan nie maklik wees nie, maar die Blitsbokke is nog lekker honger vir ’n derde feesmaal in sewesrugby se Wêreldreeks. Die Suid-Afrikaners het die laaste twee seisoene die Wêreldreeks-titel gewen en skop vandag hulle veldtog vir die 2018/’19-kroon in Dubai af. Die Blitse kom op die eerste dag van die Dubai-toernooi teen Zimbabwe, Samoa en Argentinië te staan. Dubai kan beskou word as ’n gelukkige jagveld vir die Blitse. Hulle het reeds ses keer hier gewen. Dit is gelykstaande aan Nieu-Seeland se sukses in dié woestynstad. Nog ’n kroon sal nie net vir Philip Snyman (die kaptein) en sy Blitsbok-span die suksesvolste in Dubai maak nie, maar ook vir Suid-Afrika. Dit is boonop Snyman se gunsteling-plek om te kom speel. Hy sê: “Beslis, want dit is hier waar ek my debuut as Blitsbok gemaak het. “Ek sal altyd onthou dit was hier waar ek my eerste drie gedruk het en my eerste toernooi in die reeks gewen het.” Volgens hom geniet hy en sy spanmaats ook goeie ondersteuning in Dubai, met so baie Suid-Afrikaners wat daar op vakansie gaan of daar werksaam is. Hy sê ook hulle is honger vir sukses, want dié jaar is outomatiese kwalifikasie vir 2020 se Olimpiese Spele op die spel. Suksesvol “Ons wil seker maak ons kwalifiseer outomaties. Dit sorg dat ons van vooraf honger is om sukses te behaal. “Ons weet dat ons daai selle honger regdeur die seisoen sal moet handhaaf as ons suksesvol wil wees. “Wie weet, aan die einde van die seisoen kan ons dalk spog met ’n derde titel in ’n ry.” Al die aksie van die Dubai-toernooi se eerste dag kan regstreeks op SuperSport 1 (DStv-kanaal 201) gevolg word. Die Blitse kom om 08:52 (SA tyd) teen Zimbabwe te staan. Die wedstryd teen Samoa word om 12:36 beslis. Snyman en sy spanmaats kom dan om 17:53 teen Argentinië te staan.