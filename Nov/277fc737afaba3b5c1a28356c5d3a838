AS DIE emosie haat ’n oorlede kind kon terugbring, sou sy die man gehaat het wat verantwoordelik is vir haar kind se dood. So sê Ingrid Augis van Eersterivier filosofies oor Jacob Humphreys, wat verant­woordelik is vir die tragiese dood van haar dogter­, Lisle, en nege ander kinders. Humphreys was die driver van die skooltaxi waarin 10 leerders in 2010 dood is weens ’n waan­sinnige besluit deur hom. ’n Trein het sy taxi vol leerders getref toe hy die Buttskop-spoorkruising probeer oorsteek het terwyl die boom af was. Augis is ’n saggeaarde vrou wat graag gesels oor haar geloof en oor vergifnis. Aangaan Sy sê: “Ek is nie kwaad vir hom nie. Ek is eintlik die ouer wat hom van die begin af vergewe het. “Ek sou nie kon aangaan met my lewe as ek nou nog kwaad was nie.” Sy meen dis nie asof hy die dood van die 10 kinders beplan het nie. “Hy sal maar met sy gewete moet saamleef, en dís die grootste straf wat hy op die aarde sal kry,” reken Augis. “Maar hy het ook die kans om oor te begin.” Augis glo almal verdien ’n tweede kans in die lewe, maar dis belangrik hoe ’n mens daardie tweede kans benut. Sy sê: “Hy was hier by my sowat ’n maand gelede. Ek het hom ’n drukkie gegee en ons het gesels­. “Hy het my vertel dat hy oor die jare nader aan God geraak het. “Dit het my goed laat voel en my gemotiveer om aan te hou om positief te wees.” Augis sê sy het Humphreys aangemoedig om nie skaam te wees om sy gesig in die gemeenskap te wys nie. “Dat hy teruggekom het na sy gemeenskap, wys vir my hy kan hier met sy lewe aangaan,” sê sy. Hy kan weer lid wees van die gemeenskap. Ek weet dit sal moeilik wees, maar met sy geloof kán hy. “Baie mense weet dit nie, maar Humphreys en sy familie­ was deel van my healing process.” Augis sê haar dogter se dood het verandering in haar huis meegebring. “Ek dank die Here vir die verandering,” sê sy moedig. “Daar is vrede in ons huis. My dogter se dood het ons geleer om altyd vergewensgesind en vredeliewend te wees.”