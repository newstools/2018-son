LEDE van die polisie se bende-eenheid het Donderdagmiddag op ’n tip-off gereageer en by ’n huis in Parow op perlemoen en ’n ongelisensieerde vuur­wapen afgekom. By die bloues se aankoms op die toneel het ’n verdagte in ’n silwer Polo gespring en voet in die hoek gesit. Hy kon sodoende sy arrestasie vryspring. Die polisie het die huis deursoek en op ’n gelaaide 6.35 Baby Browning-vuurwapen sowel as perly ter waarde van sowat R804 000 beslag gelê. Lt.kol. Andrè Traut, Wes-Kaapse polisiewoordvoerder, sê die omstandighede rondom die vonds word in dié stadium nog ondersoek. Hy sê die polisie is op soek na die verdagte wat gevlug het.