BONTEHEUWEL is na verwagting vandag weer onder lockdown. Lede van die Bonteheuwel Shutdown-veldtog betoog van­oggend weer. Die protes gaan onder meer oor hoë watertariewe en titel-aktes vir woonstelle wat inwoners al dekades lank huur. Volgens een van die organiseerders, Henrietta Abrahams, sal die Bonteheuwel Ratepayers and Tenants Association (Brata) ook deel wees van die protesaksie. Abrahams sê hulle demand antwoorde van die Stad Kaapstad oor die ongebruikte R83 miljoen wat opsy gesit is vir die verbetering van die area se middedorp. Sy sê: “Ons wil weet wat met die geld gebeur het. “As dit reeds gespandeer is, soek ons antwoorde waarop en hoe dit aangewend is.” Hulle demand ook dat die area se Program vir Uitgebreide Open­bare Werke (EPWP) onmiddellik moet begin. Abrahams voeg by die metropolisie-basis in die gebied moet onmiddellik in ’n rehab vir drug addicts omskep word. Volgens haar beteken die teenwoordigheid van die metro cops in die gebied niks vir die gemeenskap wat hulle veiligheid betref nie. ’n Wyksraadslid in die gebied, Angus McKenzie, sê die betogers moet hulle gedra, anders gaan hy die polisie inroep. Hy voeg by: “Ek weet van drie mense wat weens die vorige shutdown hulle werk verloor het omdat hulle nie by die werk kon uitkom nie. “Almal het die reg om te betoog, maar dit moet ordelik en binne die raamwerk van die wet gedoen word.” Volgens hom het die Shutdowners nou hulle demands geskuif vanaf die bekamping van bendegeweld na water en titel-aktes net sodat hulle nóg ’n rede het om te kan betoog. Hy voeg by die Shutdowners het hom nog nooit genader met hulle kwessies nie en sy deur bly oop vir hulle. Hy sê in verband met die verbetering ter waarde van R83 miljoen dit moet in die bestuurskomitee bespreek word, maar die Shutdowners het tot nou toe nog met geen konkrete voorstelle gekom nie. “Die enigste mense wat hulle ophou, is hulleself,” voeg hy by. “Hulle het die afgelope twee jaar versuim om met enigiets na die subraad te kom. “Ek weet, want ek sit op die subraad.”