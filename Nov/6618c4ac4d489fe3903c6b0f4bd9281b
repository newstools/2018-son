LEDE van Bonteheuwel se Shutdown-veldtog is gister soos ’n klomp honde uitgesmyt. Die geruk-en-pluk het gevolg nadat hulle ’n vergadering by die subraad 5-kantoor in die area ontwrig het. Sowat 20 mense het by die lokaal ingebars en geëis dat hulle kwessies deel uitmaak van die agenda. Hulle het ook geëis dat hulle die vergadering mag bywoon. Courtney van Wyk, voorsitter van die subraad, was glad nie beïndruk nie. Daar was sowat drie uur lank ’n stand-off nadat die aktiviste dit duidelik gemaak het hulle gaan nêrens nie. Die metropolisie is ontbied en die ontwrigters is met geweld uit die kantoor gesmyt. In die hitte van die chaos het Henrietta Abrahams, Total Shutdown-organiseerder, en nog ’n aktivis, Amanda Davids, elk ’n skoot pepper spray in die oë gekry. Abrahams sê: “Ons het nie die vergadering ontwrig nie. “Onthou: Hulle het uitgekom en gesê hulle gaan ons 15 minute gee. “Toe kom Courtney en mislei ons deur te sê ons sal in ’n ander vertrek ver­gader. “Toe ons by die ander kamer kom, toe vind ons uit hulle wil ons uit die gebou uit hê. En nou het hulle die metropolisie ingespan om ons te weerhou van die vergadering waar ons ons saak wil stel. “Ons voel ons het hulle die kans gegee dat ons die vergadering sal hê. “Hulle het die klein bietjie vertroue gebreek wat ons in hulle gehad het.” Volgens Abrahams het Angus McKenzie, die DA se wyksraadslid, die opdrag gegee dat die groep uitgesmyt moet word. McKenzie het gesê dis maklik om hom as die sondebok uit te wys, terwyl die aktiviste se bedoeling van meet af aan was om die vergadering te disrupt. “Die besluit om die betogers te verwyder was ’n wettige eerder as ’n persoonlike een deur my of die voorsitter. Dis duidelik die handjievol betogers stel nie daarin belang om te deel te wees van ’n gesprek oor hulle kwessies nie. Hulle wou net die vergadering ontwrig. “Die lys van hulle demands het absoluut geen substansie nie. “Hulle het vandag bewys hulle verteenwoordig niemand behalwe hulleself nie.” Volgens Abdul-Karriem “AK” Matthews, ’n aktivis van Bishop Lavis, beplan hulle om al die gemeenskappe op die Kaapse Vlakte bymekaar te kry om ’n shutdown deur die hele Kaap te hou. Hulle wil betoog teen hoë waterpryse en huurgeld en eis beter geriewe in hulle area. 