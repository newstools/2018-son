DIE geld is glo inbetaal en sodra dit in die kontrakteurs se rekeninge wys, sal die bouprojek by die Sekondêre Skool David Livingstone voortgaan. Dié projek by dié skool in die Baaise noordelike gebiede sloer al die laaste paar jaar weens nie-betaling aan kontrakteurs deur die departement van openbare werke. Dié projek beloop ’n allemintige R74 110 404,59 en dit sluit die bou van 37 klaskamers in. Die projek is volgens Stephan Ferreira van GVK Construction, die hoofkontrakteur, nou eers 32% voltooi. Dit het in Junie 2017 afgeskop en sou binne 24 maande voltooi gewees het. Volgens Zama Mnqanqeni, hoofdirekteur van fisiekehulpbronbestuur by die Oos-Kaapse onderwysdepartement, is ’n volle R8 624 431 nog aan hulle verskuldig. “Diensverskaffers het die site agtergelaat weens nie-betaling deur die departement van openbare werke. Daar is fakture uitstaande van dié departement en dan kan die betalings gemaak word,” het Mnqanqeni Maandag in ’n terugskrywe aan Edmund van Vuuren gesê. Van Vuuren, wat in die komitee vir onderwys in die provinsie dien, asook die DA-premierskandidaat Nqaba Bhanga, het die skool gister besoek om te kyk hoe die bouprojek vorder. Die adjunk-direkteur van openbare werke, Vuyisile Skosana, het namens die departement verskoning gevra vir die oponthoud met die betaling van uitstaande fakture. “Die vertraging van die betalings is nie die gevolg van die swak uitvoering van die departement van openbare werke nie, maar eerder die nie-konformasie van begroting-beskikbaarheid deur die onderwysdepartement. “Die departement is egter nou in ’n posisie om alle uitstaande fakture te betaal,” verduidelik Sko­sana. Hy het die hoofkontrakteur, GVK Construction, gerusgestel sy geld is verlede Vrydag inbetaal. Dan sal GVK Construction terugkeer na die site om die projek hopelik teen middel volgende jaar te voltooi. David Livingstone se hoof, John Draai, sê die skool het nagenoeg 800 leerders en 60% van die leerders kom uit die townships. Hy sê hulle skryf tans eksamen in dié moeilike omstandighede. “Ons is ook besig om ’n nuwe kurrikulum in te stel vir leerders met spesiale behoeftes. “Hulle gaan nóg klas­kamers daarvoor nodig hê,” sê Draai. Bhanga het bygevoeg die leerders en die SMME’s is diegene wat die ergste onder die nie-betaling suffer. “Mense se families word vernietig en hulle moet geld leen om voort te gaan. “Ons kan nie toelaat dat ’n kind wat kwaliteit-onderrig moet kry, daaronder ly nie.”