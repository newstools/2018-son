HALLO, Sonlanders! Vandag plaas ons weer ’n lekker kortverhaal uit die pen van WILLEM FRANSMAN JR. Hy noem dit Gerugte van Swaar Reëns Vannag. Lekker lees! PHILLIP was ’n skoon­maker wat van gewone dinge in die lewe gehou het. Sy werkplek was in ’n hoë toringgebou in die stad. Phillip se werkgewer was ’n internasionale maatskappy wat jare lank in die Republiek sake gedoen het. Met die koms van die demokrasie in Suid-Afrika het die maatskappy verskillende aanpassings gemaak om by die nuwe land en nuwe landswette te pas. Een van die nuwe voordele was dat hy die eerste keer in 25 jaar by sy werk vir ’n behuisingsubsidie gekwalifiseer het. Dadelik het almal soos Phillip, wat gehuur het, besluit om dit op die proef te stel. Hy en sy skoonmaker-kollegas het begin droom van ’n nuwe begin weg van die “misdadige” townships af. Sy twee kinders was juis uitstekende ballroom-dansers … sommer van kleins af. Hy sal ’n huis in die sogenaamde wit buurt koop en so die nuwe Suid-Afrika op ’n nuwe noot begin. So gepraat … so gedoen! Kort voor lank trek hy, sy vrou, Berenice, en hulle twee kinders by hulle nuwe huis in Parow in. Dit het ’n groot werf, ’n paar hoë bome en ’n lang, breë agterstoep gehad. Die stoep sou ideaal wees vir die twee kinders om hulle baldanspassies te oefen. Phillip en Berenice was in die sewende hemel van geluk. Hier sou hulle lank wou bly. En dit sou ook die geval gewees het as Phillip nie intussen geldgierig begin raak het nie. Een van sy kollegas het ook ’n huis gekoop en dit toe ná ses maande verkoop en ’n mooi winsie gemaak. Toe Phillip daarvan hoor, was hy dadelik geïnteresseerd. Dit was tóé dat hy sy eie plan van aksie begin het. Terstond moes hy ook van sy huis ontslae raak. Met die wins wat hy uit die verkoop kan maak, sal hy ’n motor kan aanskaf. Die huismark was reg en hy het nie lank gesukkel om sy pragtige huis van die hand te sit nie. Phillip het ’n goeie wins op die huis gemaak. Die beloofde motor is toe ook aangeskaf. Berenice en die kinders was glad nie beïndruk nie. Dit was so ’n lekker huis en daar was genoeg plek om hulle ballroom-danspassies op die stoep te oefen. Die plek wat hulle toe koop, was ietwat kleiner. Eintlik was alles kleiner … met geen agterstoep nie. Elke keer wanneer die jong mense die meubels in die woonkamer weggeskuif het om hulle danspassies te oefen, het Berenice haar man gehaat. Totdat haar woede eendag begin oorkook het! In die Armoed-woning het die woorde skielik hard en verwytend geval … oor wat hulle gehad het … en wat hulle nie het nie. Phillip het, tot sy versagting, aangevoer hulle het darem nou hulle eie motortjie. Maar Berenice wou nie versag nie. Haar kinders se drome om eendag op wêreldverhoë te gaan meeding, het vir haar swaarder geweeg. Dit was in daardie tyd van Berenice se wrewel dat die hospitaal waar sy ’n verpleegster was, besluit het om ’n behuisingsubsidie aan ongetroude verpleegkundiges uit te reik. Toe sy die aand met ’n sug in haar stem vir Phillip daarvan vertel, was dit die opportunis, Phillip, wat tog ’n uitkoms vir haar gesien het. “Sê jou wat ons doen, my skat. Ek en jy skei. “Sodra jy die skei-papiere in jou hand het, begin ek om ons huis in die mark te sit. Jy koop dan ons huis en ons bly steeds saam as ’n gesin.” Hoewel Berenice dadelik van die plan gehou het, het sy dit nie laat blyk nie. “Skattie, laat ek bietjie oor die besigheid nadink. Laat ek daaroor slaap. Dalk bring die nagrus ’n bietjie helderheid.” Twee dae later, aan ontbyttafel, sê Berenice: “Pappa, ek het bietjie my kop laat gaan oor jou voorstel. Ek dink dit kan werk. “Maar ons moet dit so stil moontlik tussen my en jou hou. “Nie familie of werksvriende moet hiervan weet nie. “Nie van die egskeiding nie en nog minder van ons huis­kopery.” Intussen het Berenice reeds inligting omtrent ’n moontlike huisaankoop by hulle admin-kantoor ingewin. Ses maande later is haar en Phillip se egskeiding afgehandel. Phillip was in die sewende hemel van geluk. Nou gaan hy éérs geld soos bossies maak. Hy het dadelik die huis in die mark gesit. Berenice het ook nie op haar laat wag nie en het ’n agent genader om haar “eie huis” by haar eksman te koop. Skaars drie weke later was die koop beklink en Phillip het formeel-trots die huissleutels aan Berenice se huisagent in dié se kantoor oorhandig. Hy moes ongelukkig eers teruggaan na sy eie werkplek en sou op die gewone tyd ná werk by die huis aankom. Toe hy net ná vyf aan sy voordeurknop draai, weier dit om oop te gaan. Alle tekens is daar dat sy “vrou” en kinders tuis is. Later, uit pure moedeloosheid, klop hy aan die voordeurruitjie. Dis tóé dat Berenice deur toe kom en van agter die toe deur antwoord: “Meneer, ons weet nie wat jy hier soek nie, maar jy is ’n geskeide man en bly nie meer hier nie. “Dáárdie reg het jy vanmiddag reeds by my huisagent se kantoor weggeteken.” Phillip was soos ’n bokser wat tegelykertyd ’n hou op die slape én ken gekry het. So iets het hy nóóit sien kom nie. “Asseblief, Berry, ek het dit tog net vir ons twee en die kinders gedoen. “Dit was mos nie bedoel om so te eindig nie,” pleit hy. “Nee, Phillip, dit is presies wat ek bedoel het toe ek besluit het om jou plan vir jou uit te voer. “Nou is dit my huis en ek kan besluit wie ek hier wil hê. “Gelukkig het jy vrywillig van my geskei!” sê sy en draai weg van hom. Toe draai Berenice haar skielik weer om en sê: “Jy het ’n maand kans om my helfte van die huis se koopprys in my rekening te betaal. “En Mannetjie, jou klere is agter die huis in swart sakke. “Jy beter gou ’n slaapplekkie vir jou en jou goedjies kry. Daar is gerugte van swaar reëns vannag!” Wat dink jy van hierdie storie? Enige voorstelle? SMS na 32369