DIT lyk asof een goal genoeg gaan wees om Chippa United en Kaizer Chiefs môre in die Moses Mabhida-stadion van mekaar te skei. Die Glamour Boys het Woensdagaand met 1-0 oor Black Leopards geseëvier. Die Chiefs het egter baie kanse verbrou. Giovanni Solinas, breier van die Chiefs, voel sy span moet beter kan doen voor die doelhok – veral met die aantal kanse wat hulle gemaak het. Trouens, Chiefs maak al die hele seisoen droog voor die hok. “Ons het baie kanse gemaak. As ’n mens in so ’n wedstryd met 1-0 voor is, moet jy nog ’n goal kry om die wedstryd te verseker. As jy so baie in die boks was soos ons, moet jy score anders kan die ander span terugkom,” sê hy. Sy deuntjie klink egter dieselfde as dié van Eric Tink­ler, Chippa se breier. Tinkler sing al vandat hy oorgeneem het oor hoe goed sy span speel, maar hoe die ouens sukkel om die bal in die net te kry. Die verskil vir Chippa is dat hulle ná Chiefs se oorwinning oor Leopards, in die 4de plek sit, terwyl Tinkler se span in die 13de plek met die relegasiespook vry. Chippa het wel drie wedstryde minder gespeel as Chiefs, wat 12 gespeel het. Al moet Tinkler se span dan drie wedstryde teen Chiefs opmaak, sal hulle ook moet wen. Chippa is tot dusver op ’n slegte lopie met drie agtereenvolgende nederlae – juis omdat hy ook sukkel voor die doelhok.