DONDERDAG omstreeks 18:00 het lede van Muizenberg se misdaadvoorkomingseenheid ’n verdagte wit Toyota Corolla in St. Patrick-staat, Seawinds, opgemerk. Toe hulle die pad versper, sien hulle die bestuurder gooi ’n sak by die kar uit. In die sak het die bloues 100 pakkies tik met ’n geskatte waarde van R10 000 gevind. Die verdagte het ’n groot bedrag geld in sy besit gehad. Dis by die Muizenberg-polisie ingehandig. Die verdagte (26) van Seawinds is gearresteer en aangekla van dwelmhandel. Kapt. FC van Wyk, polisiewoordvoerder, sê die ou sou Vrydag in die Muizenberg-landdroshof verskyn.