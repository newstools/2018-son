SES maande voor die verkiesing speel die ANC en DA politieke games­ oor die bende-eenheid. Die ANC het gister op ’n nuuskonferensie gesê die DA sit agter als. Ebrahim Rasool, Wes-Kaapse ANC-koördineerder, sê: “Die DA sit agter die interdik teen die Suid-Afrikaanse Polisiediens se bende-eenheid. “Ons is feitlik ses maande weg van die volgende verkiesing en die DA soek punte.” Faiez Jacobs, Wes-Kaapse ANC-sekretaris, sê: “Die DA het R10 miljoen spandeer op metropolisiehonde en R166 miljoen op ShotSpotter, maar dit werk nie. “Ons het 198 SA polisie­lede by die bende-eenheid gaan aangestel, asook nog 1 000 polisielede in die provinsie. “Die DA het die nasionale ANC-regering daarvan beskuldig dat ons die Wes-Kaap afskeep, maar daar is meer polisie in die Wes-Kaap as elders in die land. “Helen Zille (Wes-Kaapse premier) van die DA sê misdaad is ’n nasionale verantwoordelikheid. “Hulle sny aan die begroting vir misdaadstrukture en gee dit aan Alan Winde se verkiesingsveldtog as volgende premier in die provinsie. “Die DA gee meer vir misdaadbekamping in ryk gebiede soos Kampsbaai, Seepunt en Constantia as vir plekke op die Kaapse Vlakte, soos Manenberg en Hanover Park.” Michael Jacobs van Mitchells Plain voel: “Die DA veg teen die ANC terwyl die mense op die grond sterf.” Hanif Loonat van Lansdowne bevraagteken die DA se moraliteit. Solly Malatsi, DA-woordvoerder, weet nie van so ’n interdik nie. JP Smith, mayco-lid van sekuriteit en veiligheid, sê: “Ons het nie ’n interdik aan hulle gestuur nie. “Ek smeek die nasionale regering sedert 2002 om die gangunit terug te bring. “Intussen is meer as 7 000 mense in die Wes-Kaap weens bendegeweld dood.”