TWEE skitterende drieë deur die Suid-Afrikaner DTH van der Merwe het verseker dat Kanada vir volgende jaar se Wêreldbeker-toernooi in Japan kwalifiseer. Dit was die 20ste en laaste posisie wat nog oop was vir dié skouspel. Kanada het gekwalifiseer deur Hongkong in Marseille met 27-10 te klop. Kanada was onoorwonne in die reeks van vier uitspeelwedstryde en sal in groep B saam met die All Blacks, Springbokke, Italië en Namibië speel. By die Wêreldbeker-toernooi kon Kanada nog net met Namibië afreken toe hy in 1999 aan die wenkant was. Kanada se beste vertoning nóg was toe hy in 1991 die kwarteindronde gehaal het waar hy deur die All Blacks uitgeskakel is. Die sege oor Hongkong breek ’n lang wendroogte vir Kanada. Dit was net sy 11de oorwinning in 33 toetse sedert 2015 se Wêreldbeker-toernooi. – Sport24