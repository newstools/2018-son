RASSIE Erasmus wil Siya Kolisi ’n blaaskans gee, maar SA Rugby (Saru) se streng transfor­masievereistes behoort die Bok-breier se planne in die wiele te ry. Die Bok-kaptein speel sedert Superrugby sonder ’n noemenswaardige blaaskans. Gemeet aan die 27-jarige losvoorspeler se eie hoë standaarde is dit dus verstaanbaar dat hy nie altyd sy beste peil sal kan handhaaf nie. Laas week het die kaptein ’n stillerige game in die naelskraapse nederlaag van 11-12 teen Engeland op Twickenham beleef. Son het betroubaar verneem die Bok-breier wil graag sy kaptein in Saterdag se toets teen Frankryk in die Stade de France in Parys van die bank aanwend. Kolisi het laas week die toets in die nr. 6-trui begin, maar is reeds halfpad deur die tweede helfte vervang. Sy kombinasie in die lostrio met Duane Vermeulen in die nr. 7-trui en Warren Whiteley op nr. 8 was nie ideaal nie. Vermeulen is op sy beste op agsteman en behoort teen die Hane weer daar ingespan te word. Pieter-Steph du Toit is tot dusver uitstekend in die nr. 7-trui. Du Toit is laas week in die plek van Franco Mostert na slot geskuif. Mostert en die ervare baljagter Francois Louw was weens klubverpligtinge nie laas week beskikbaar nie. Mostert behoort weer sy plek op nr. 5 in die enjinkamer in te neem. Rassie wil Louw op nr. 6 saam met Vermeulen en Du Toit in die lostrio kies, met Kolisi wat later van die bank aangewend sal word. Die coach is egter ten volle bewus dat dit beslis Saru en Bok fans sal omkrap. Kolisi is ’n uiters gewilde persoonlikheid. En as Rassie besluit om byna die ondenkbare te doen deur hom te drop, sal dit vir ’n helse opskudding in die dinamika van SA rugby sorg.