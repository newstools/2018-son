MOGAMAT Rafiek Hayners (25) van Hanover Park het gister in die Somerset-Wes-landdroshof op ’n klag van die besit van dwelms verskyn. Die saak hou verband met ’n groot hoeveelheid dwelms wat die Valke by ’n stoorplek langs die N2 in Somerset-Wes gevind het. Die waarde van die dwelms word op R9 miljoen geraam. Die dwelms wat gevind is, is onder meer 6 kg tik met ’n straatwaarde van R1,8 miljoen, 150 000 Mandrax-tablette met ’n geraamde waarde van R6,75 miljoen, 1 kg heroïen wat op R380 000 geraam word, asook ’n Tokarev-vuurwapen en ’n silwerkleurige Audi. Hayners is nie gevra om te pleit nie. Die saak teen hom is tot Donderdag 22 November uitgestel vir ’n borgtogaansoek. Nadat die saak teen Hayners uitgestel is, is hy vol smiles na die selle. Hy word in die Pollsmoor-gevangenis aangehou.