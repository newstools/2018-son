DIE vallende siekte en vertraging van spel van Paris Saint-Germain (PSG) se ster Neymar is die groot rede vir Liverpool se nederlaag. PSG het Liverpool in Parys­, Frankryk, met 2-1 geklop om sy kanse vir kwalifisering vir die Champions League se uitspeelrondes te versterk. Liverpool is nou met die rug teen die muur en moet sy laaste wedstryd teen Napoli ordentlik wen om vir die uitspeelrondes te kwalifiseer. Doen die Reds dit nie, is hulle voorland deelname aan die Europa League – of selfs geen verdere Europese trips nie. Andy Robertson was een van Liverpool se spelers wat die ergste omgekrap was ná Woensdag se nederlaag. Volgens hom het PSG – maar veral Neymar – alles moontlik gedoen om spel te vertraag. “Hulle was voor op die telbord en wou tyd mors deur gamesmanship, toneelspel en ander goed,” het Robertson aan Sky Sports gesê. “Ek sal graag wil uitvind hoeveel tyd hulle gemors het. Dit was frustrerend. “As jy teen PSG speel, moet jy jou maar regmaak vir sulke dinge, veral met hom (Neymar) in die span. “Dit is frustrerend as hy so begin rondval. “Dit is deel van hoe hy speel en ons moes dit beter hanteer het.” Terwyl Liverpool sy kanse op die uitspeelrondes gemors het, kon ’n ander Engelse klub darem nuwe lewe in sy veldtog blaas. Tottenham Hotspur het Inter Milan met 1-0 geklop. Tottenham se laaste wedstryd gaan egter geen partytjie wees nie. Hy kom in Camp Nou in Spanje teen ’n onoorwonne Bar­celona-span te staan.