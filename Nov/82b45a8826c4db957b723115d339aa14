DAAR is geen twyfel dat die krieketkamp van Australië in rep en roer is nie. Die Aussies moet nou boonop met die veelsydigheid van die Proteas se giftige Andile Phehlukwayo deal. Die Suid-Afrikaners maak gereed om die Aussies Doer Onder verder die skrik op die lyf te jaag. Die twee spanne kom môre op die Adelaide Oval in die tweede wedstryd van die reeks van drie teen mekaar te staan. Phehlukwayo het 3/33 in die Proteas se sege van ses paaltjies oor die Aussies in Perth geneem. En Phehlukwayo swem boonop in ’n see van selfvertroue nadat hy die Aussies in die eerste eendagwedstryd in Perth omtrént met sy boulwerk gerattle het. Die 22-jarige boorling van Durban sê hy is vol vertroue; hy en sy spanmaats werk hard daaraan om die tuisspan in sy eie agterplaas te vernietig. Phehlukwayo sê dit is vir hom ’n voorreg om saam met spelers soos die snellers Dale Steyn, Kagiso Rabada en Lungi Ngidi in dieselfde attack te kan boul. “Ek leer geweldig baie deur saam met hulle in een boulaanval ook my deel te kan bydra. “Dit is ’n massiewe voorreg om deel van die blitsaanval te kan wees. “As jy rondkyk, is daar ’n Steyn, Rabada en Ngidi. “Jy is eintlik genoop om jou vaardighede na die beste van jou vermoë uit te voer,” voeg hy by.