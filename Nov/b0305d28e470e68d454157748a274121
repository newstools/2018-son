“R3 000 vir ’n parking! Is julle bef*k?” Só het ’n smous en lid van die Bishop Lavis Informal Traders gister geskree oor die voorgestelde nuwe huur by die Bishop Lavis-winkelsentrum. Traders het gister luidkeels voor dié sentrum betoog. Die winkelsentrum word bestuur deur die Foodprop Group (FPG) van die sakeman Liyaqat Parker, wat vroeër vanjaar ontvoer en eers onlangs weer vrygelaat is. Die winkelsentrum se hoofhuurder is Shoprite. Thakiera Kamaar, woordvoerder van Bishop Lavis se Informal Traders Associa­tion, vertel: “FPG wil ons van 1 November af R3 000 per maand vir ’n stand vra.” Dis onbekostigbaar vir die meeste van die traders. Baie van hulle trade al 37 jaar daar. Tans betaal lede niks om daar te trade nie – net R100 per maand vir lidmaatskap aan die Informal Traders Associa­tion. Die smouse het egter nie eens toiletgeriewe nie. Kamaar sê hulle sal R100 per maand betaal as toilette, stoorplek en infrastruktuur verskaf word. “Tot daai tyd weier ons om te betaal.” Gemoedere het gou hoog begin loop toe traders en ondersteuners die Shoprite se ingang probeer bestorm het. Lede het probeer om shoppers se sakke af te vat. Amanda Davids van die Bishop Lavis Action Commmitee (Blac), sê: “Die traders het ons genader om hulp met die eienaars van die winkelsentrum. “Ons het rdl. Asa Abrahams vir ondersteuning gevra. Sy het laat weet sy het nie tyd nie oor sy te veel vergaderings het.” Intussen wil die traders almal weet waar hulle nou skielik ’n ekstra R3 000 per maand moet uitkrap. Die traders het tot 11:00 betoog en versoek dat die raadslid of bestuurder van Foodprop hulle memorandum van eise ontvang. Ná ’n ruk het Ashraf Allie van Foodprop die memorandum ontvang. Hulle sal binne sewe dae op die versoeke in die memo reageer.