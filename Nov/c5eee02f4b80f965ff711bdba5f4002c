DIE finale vertoning van die derde Reik na die Sterre-talentkompe­tisie beloof opwinding. Só vertel die organiseerder en sanger Brendt Wayne de Wet van Pniël. “Ons is baie opgewonde en groot pryse is op die spel.” ’n Verskeidenheid genres en kunsvorme is in die pyplyn. Daar sal gedans, gesing, gerap en musiekinstrumente bespeel word. Brendt, wat in 2016 vyfde geëindig het in die Mnr. SA-kompetisie, sê die talent is vanjaar ongelooflik. Die akteur Dean Smith van Suidooster gaan optree as beoordelaar. Die sangeres Maritza gaan die gaste vermaak met sang. Vanjaar se eindronde word môre­aand in Kindersorg Stellenbosch se saal aangebied. Dit begin 19:00 en toegang is R50. Spring dus vinnig as julle­ nog kaartjies wil bekom. Kontak Samantha Oliphant by 076 064 6220 om te bespreek.