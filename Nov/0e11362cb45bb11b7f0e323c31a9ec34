“NOU kan die genesing uiteindelik begin.” Dít is die woorde van Cindy Woodward, baba Zahnia se ma, nadat twee mans skuldig bevind is aan die kind se moord. Zahnia was ses maande oud toe ’n dwaalkoeël haar in die kop getref het. Sy het op 30 Desember 2016 buite in Carnation-weg op haar pa se skoot gesit toe mans in ’n wit Golf op hulle losbrand. Dis dié einste Golf wat Christopher “Trompie” September en Larry Johnson gister gesink het. Johnson was die eienaar van die kar, maar September het ook gereeld die kar gery. Regter Robert Henney sê die omstandigheidsgetuienis alleen was genoeg om bo redelike twyfel te bewys die twee was betrokke by die skietery – of minstens dat hulle daarvan geweet het. Die ooggetuienis het ook swaar geweeg teen Johnson en September. Drie mense het hulle daardie dag gesien. Bradley Robyn, Zahnia se pa, het getuig hy het September en Johnson in die kar gesien. Bradley se pa, Peter Robyn, het hulle ook in die kar en op die toneel geplaas. Crystal Titus het Johnson, September en twee ander beskuldigdes, Taswill Kriel en Morné May, uitgewys. Ook Titus se getuienis is aanvaar. Sy het gesê sy het die kar voor die skietery gesien. Sy kon ook die mans maklik uitken omdat hulle gereeld saam gekuier het. Maar Titus se woord alleen was nie genoeg om bo rede­like twyfel te bewys dat May en Kriel aan die skietery deel gehad het nie. “Julle eie getuienis was problematies en deurspek met onwaarhede,” het Henney benadruk. Maar hulle kon nie bo redelike twyfel met die misdaad verbind word nie en Henney het hulle vrygespreek. Die regter het ook die verskille tussen beeldmateriaal van kringtelevisiekameras en die ooggetuies se weergawes opgehaal. “Beeldmateriaal kan nie ooggetuies se getuienis vervang nie. Ooggetuies se getuienis weeg swaarder as beeldmateriaal, want ’n mens kan nog omdraai. Beeld­materiaal is beperk (sic).” Die kringtelevisie het wel meer as twee skieters in die kar getoon. September en Johnson het enige betrokkenheid by die skietvoorval ontken. Onwaarskynlik Johnson sê September het die kar kom haal. September sê Johnson het gesê hy moes die kar vir iemand neem. “Ek vind dit vreemd dat nie een van julle kon sê wie dié mense was nie. Ek vind dit hoogs onwaarskynlik dat nie een van julle geworry was oor die kar nie.” Hy sê hulle gedrag ná die tyd was ook dodgy: “Johnson het iemand gestuur om sy persoonlike goed uit die kar te haal. Daarna het hy sy ma instruksie gegee dat die kar weggemaak word. “Dit is nie die gedrag van ’n onskuldige mens nie.” Benewens die moordklag is Johnson en September ook skuldig bevind aan ses klagte van poging tot moord op ander mense wat die dag gewond is, asook aan die onwettige besit van ’n vuurwapen en ammunisie. Cindy het die hofverrigtinge van die begin af bygewoon. “Ek is so gewoond aan baklei dat ek nie weet hoe om te voel ná alles nie. “Ek kan niks sê van die twee wat onskuldig bevind is nie. Ek is net bly iémand gaan sit vir my kind se dood.” Die vonnisverrigtinge begin Maandag. 