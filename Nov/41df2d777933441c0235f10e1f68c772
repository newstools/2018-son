DIE brand van My­Citi-busse raak nou ’n siekte – nes die een wat die treine getref het. Nog ’n bus is Woensdag­oggend in Khayelitsha aan die brand gesteek. Son het voorheen berig oor ’n bus wat Dinsdagoggend by die Omuramba-busstasie in Milnerton deur ’n handjievol onbekende verdagtes uitgebrand is. Twee weke gelede is ’n bus ook in Khayelitsha met ’n petrolbom gegooi. Die voorvalle hou na bewering verband met die MyCiti-staking, wat nou al in sy vierde week is. Luthando Tyhalibongo, ’n woordvoerder van die Stad Kaapstad, sê ’n bus is 05:05 by die Lindela-bushalte in Khayelitsha aan die brand gesteek. “Volgens ons inligting is vier verdagtes betrokke,” het Tyhalibongo gesê. “Niemand is beseer nie, maar die dienste op die N2 Express-roete tussen Khayeli­tsha en die Civic Centre is tot nader kennisgewing opgeskort. “Die vervangingskoste en equipment, sowel as die herstel van die busse, beloop R10 miljoen – ’n onkoste wat die Stad nie nou kan bekostig nie.” Intussen het die Stad ’n senior beampte van die bedingingsraad ingespan om te help met onderhandelings om die staking te probeer beëindig. Tyhalibongo sê: “Die Stad is bekommerd oor die onbeskermde staking wat al op 15 Oktober begin het. “Die impak wat dit het op die MyCiti-diens, die personeellede en die duisende pendelaars wat daarop staatmaak, is baie groot.” Hy sê die veiligheid van pendelaars en mense wat nie staak nie, is baie belangrik vir die Stad. Daarom is die South African Road Passenger Bargain­ing Council (SARPBAC) om hulp genader. Volgens Tyhalibongo het die SARPBAC ’n senior fasiliteerder beskikbaar gestel om die onderhandelinge oor die staking te fasiliteer.