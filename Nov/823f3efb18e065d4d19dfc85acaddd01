AS DIE Southern Kings kan, moet hulle gou speel om van die Lion-spelers in te trek. Die Kings se breier, Deon Davids, sit met ’n hele paar beseerde spelers – en hulle is nogal belangrike spanlede. Die slot Bobby de Wee en die Kings se kaptein en haker, Michael Willemse, is al twee lank uit. Benewens dié twee sukkel Davids met stutte. Omdat die Pro14-kompetisie so lank duur, eis dit fisiek sy tol van die spelers. Boonop kort die span diepte. Aangesien die Lions nou ’n paar spelers se kontrak gekanselleer het, moet Davids daar gaan rondkrap en kyk wie hy kan gebruik. Daar is nog nie bevestig wie die spelers is nie, maar sodra Davids meer weet, moet hy sy naam in die hoed gooi vir party van die manne. Bobby de Wee het van die Lions na die Kings gekom. Hy behoort dus ’n paar tjommies te hê wat hy kan oorreed om na die Baai te skuif. As Davids van hierdie spelers inkry, kan dit selfs die begin wees van die Lion Kings. Ongelukkig wag die Kings nog op Saru om die konsortium se planne goed te keur. Sonder die konsortium se geld gaan die Kings waarskynlik weer spelers kwyt wees wat dan maar eerder hulle heil oorsee gaan soek.