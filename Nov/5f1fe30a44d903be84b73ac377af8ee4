DALE Steyn sal vandag die Cape Town Blitz se boulaanval in Durban versterk. Die Moederstad se Mzansi Superliga-franchise jubel steeds ná sy skitter-sege van 49 lopies Vrydagaand oor die Tshwane Spartans van Pretoria. Die Kapenaars kom vandag op Kingsmead teen die Durban Heat te staan met Hashim Amla wat die tuisspan se kolfaanslag sal lei. Die Blitz het beslis die maatstaf in die toernooi hoog gestel met Vrydagaand se uitstekende vertoning. Die span se breier, Ashwell Prince, het voor Vrydag se stryd vure probeer doodslaan ná sy span se twee nederlae in sy opwarmingswedstryde. Sy span was sonder sewe van sy ster-spelers. Dit het Prince genoop om ’n uitdaging aan sy jonger spelers te stel. “Dit is jou kans om jou hand op te steek,” het hy hulle uitgedaag. Nou sit Prince met ’n tameletjie­ omdat sy jong manne die toets met vlieënde vaandels geslaag het. Ferisco Adams (3/27) se skitter-boulvertoning het selfs die aandag van die Spartans se AB de Villiers, een van sy slagoffers, getrek. Lof De Villiers, wat sy eerste plaaslike stryd gespeel het sedert hy sy internasionale uittrede vroeër vanjaar aangekondig het, het 59 lopies van net 30 balle gemoker. “Die manier hoe Ferisco teruggekom het nadat ek hom onder druk geplaas het, verdien lof,” het De Villiers gesê. Die Blitz se kolwers het ook beïndruk deur 180/4 in sy 20 boulbeurte te kon behaal. Die jong paaltjiewagter-kolwer Kyle Verreynne (53* van 34 balle) het saam met die Pakistani Mohammad Nawaz (59) ’n vennootskap van 100 lopies (58 balle) om die vierde paaltjie gemoker. Met Steyn, wat nou gereed is om sy kant te bring, sal Prince ’n besluit moet maak wie om uit te laat. Ál ses boulers wat hy Vrydagaand ingespan het, het paaltjies ingeoes. Dit kan dus tussen Anrich Nortjé en Malusi Siboto wees. Dawid Malan, wat die span aangevoer het, het ook met sy leierskap beïndruk. Selfs toe Adams deur De Villiers gelooi is, het hy in die Bolander se vermoë geglo. Met Andile Phehlukwayo, Asif Ali en Farhaan Behardien wat môre in die land aankom, gaan die Blitz beslis ’n force in die toernooi wees.