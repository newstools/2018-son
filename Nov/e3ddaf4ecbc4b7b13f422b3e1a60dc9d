SHOPPERS het Vrydag in hulle massas opgeruk na verskeie malls in die Oos-Kaap om hulle share­ te kry van die Black Friday specials. Party het douvoordag al voor toe deure gestaan in die hoop om eerste hulle hande op afgemerkte items te kry. By die Cleary Park Mall in die Baaise Northerns was dit propvol en aunties met oorlaaide trollies was orals te sien. Sommige shoppers het stil-stil erken dat hulle in die moeilikheid sal kom by die werk as hulle gesien word omdat hulle “afgeboek” is vir die dag. Die bargains was egter te groot om te weerstaan en sommige het sommer al klere vir Kersfees ook gekoop. Die gewildste items was veral kos en babadoeke. Chris Gouws, bestuurder van die Cleary Park Mall, sê dit was nie besonders besig in die oggend nie, maar dat hulle teen Vrydag lunchtyd en nadat mense uit die werk gekom het, die stormloop verwag. “Dis die derde jaar dat ons winkelsentrum Black Friday aanbied. Armoede is groot en mense probeer elke sent spaar,” vertel hy. Volgens hom het die mall Vrydag spesiaal sy deure vroeër oopgemaak. Roldeur Hennie van der Linde, tak­bestuurder van Shoprite in Cleary Park, sê Vrydagoggend het die mense omtrent tougestaan. “Toe ons die elektriese roldeur oopmaak, het die mense ingehardloop. Een meisie het ’n tannie gestamp en gesê: ‘Sorry, Auntie. Ek hardloop vir die Pampers.’ “Ons kry gewoonlik tussen 4 000 en 5 000 mense per dag in die winkel; vandag is dit baie meer.” Jolene Brown (44) van Kwa­Noxolo sê sy het baie specials gevind op kosprodukte, veral eiers en doeke­. “Ons het vroeg al hierheen gekom. Die mense het vanoggend met hulle trollies by Shoprite ingehardloop.” Zen Jordaan (34) van Kleinskool sê Cleary Park Mall is die beste plek om te shop omdat dit veiliger is as ’n ander mall wat nader aan hulle huis geleë is. “Ons het sommer baie suiker, hoender en tjips gekoop vir die hele gesin. Ons gaan nou klere en selfone koop.” Clarina Human (60) van Bloemendal sê sy het baie kaas, botter, jogurt, eiers en toiletpapier op special gekoop. “Ek het amper R600 gespaar. Ons waardeer dit (Black Friday), want die rand is laag en dis net voor Desember.”