ROBERTSON. – Dit sal vir haar die grootste Krismisboks nóg wees. Son het vroeër vanjaar berig oor Edwina Philander (10), ’n gr. 4-leerder van die Laerskool De Villiers, wie se beentjies verlede jaar kort ná Krismis afgesit moes word. Volgens Edwina se ma, Roseline, was Edwina se bene abnormaal toe sy gebore is. Geseil Roseline het nog verduidelik dat die een been veel korter as die ander een was. Die ander been was ook abnormaal en dokters het toe aanbeveel dat albei bene afgesit word. Soos Edwina grootgeword het, het sy al sukkelend op die vloer geseil soos ’n slang. Verlede jaar het dokters met Roseline ’n gesprek gehad en toe aanbeveel dat dit veel beter sou wees dat albei haar bene geamputeer word. “Die dokter het ook baie mooi aan Edwina verduidelik dat sy nou nie meer haar bene gaan hê nie en dat die dokter vir haar nuwe kunsbene sou aanskaf,” vertel Roseline. Volgens haar was Edwina se woorde dié dag in die dokter se spreekkamer dat sy baie graag soos al haar ander maatjies normaal wil loop en speel. Die dag ná die operasie toe Edwina wakker word, was sy nog effe deurmekaar. Haar ma en die dokter het haar toe gesê dat die bene nou af is. “Edwina het haar koppie geskud en daarna met ons ge­smile.” Roseline sê Edwina aanvaar die feit sy nie soos haar maats is nie. Sy sê die goeie nuus is dat Edwina nog voor Kersfees haar kunsbene gaan kry. Met trane in haar oë vertel Roseline dit is vir hulle ’n tyd van groot opgewondenheid. Edwina het fisioterapie by die Tygerberg-hospitaal gekry en wanneer haar kunsbene gereed is, sal sy ook daar leer hoe om daarmee te loop. “Ek gaan sommer vinnig leer loop en dan kan ek ook aan netbal deelneem,” sê Edwina opgewonde. Haar maats is baie trots op haar en kan nie meer wag om saam met haar rond te speel nie. Edwina sê haar droom is om eendag ’n motivering­spreker te word en dan droom sy ook daarvan om ’n mediese dokter te word.