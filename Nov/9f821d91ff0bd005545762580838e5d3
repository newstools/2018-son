NÁ VYF jaar lyk dinge maar tragies vir die leerders van die Primêre Skool Rufane Donkin in Gelvandale, aangesien die bouwerk steeds stilstaan. Gister het die DA se Oos-Kaapse premierskandidaat, Nqaba Bhanga, ­besoek afgelê by drie skole waar bouprojekte sloer. Saam met hom was Edmund van Vuuren, die DA se provinsiale woordvoerder oor onderwys, asook die DA-hoofsweep, Werner Senekal. Bouwerk by Ru­fane Donkin het tot stilstand gekom omdat die implementeringsagente die kontrakteurs nie betaal nie. Van Vuuren sê: “Die (Oos-Kaapse) onderwysdepartement (OKOD) gee nie ál die geld vir die projek op een slag nie. “Dit word gedoen sodat die departement die agente kan betaal. “Die implementeringsagente maak dan die betaling aan die hoofagent, wat die groot kontrakteurs betaal, en dié betaal die kleiner kontrakteurs.” Hy het gesê as die dokumente nie ingedien word nie, is die OKOD nie verplig om die geld uit te betaal nie. In Rufane Donkin se geval was daar nie voldoening aan die EFMS nie. Tog meen Van Vuuren die OKOD maak ’n fout deur nie die verskillende stadiums van die projekte te monitor nie. Rufane Donkin Primêr se implementeringsagent vir die aanbou van 19 klaskamers is die Coega-ontwikkelingskorporasie (CDC). In ’n terugskrywe aan Van Vuu­ren verduidelik die OKOD die algehele projekkoste beloop presies R51 478 926,28. Die CDC skuld hulle nog R287 944 weens die kontrakteur se boetes vir laat voltooiing. “Diensverskaffers het die site weens nie-betaling deur die CDC verlaat en die kontrak is beëindig. “Onderhandelinge oor die kontrak is aan die gang om die kontrakteurs se weg­ganery en boetes uit te sort,” skryf Zama Mnqanqeni, die hoofdirekteur van fisieke hulpbronbestuur by die departement. Niks Heather Theron, Rufane Donkin se skoolhoof, sê die kinders ly daaronder. “Die projek het in Februarie 2013 begin. In 2014 het dit tot stilstand gekom en in 2017 het hulle weer begin. Maar vanaf Desember 2017 gebeur niks nie. “Ons moet die personeel- en eetkamer vir klaskamers gebruik om ál die klasse in te pas. Volgende jaar gaan die probleme selfs groter wees. Ons het aansoek gedoen vir tydelike klas­kamers, maar het nog niks van die onderwysdepartement daaroor gehoor nie.” Dr. Ayanda Vilakazi, ’n woordvoerder van Coega, het laat weet hulle sal eers vandag terugvoer kan gee.