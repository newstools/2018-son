HEIDELBERG. – Die borgtogvoorwaardes van die 61-jarige onderwyser en koshuisvader wat daarvan aangekla word dat hy ’n leerder seksueel aangerand het, is verskerp. Die beskuldigde se prokureur het die hof gevra om sy borgtogvoorwaardes te verslap om hom toe te laat om vanaf 14 Desember tot 4 Januarie by die koshuis tuis te gaan. Dít is volgens hom sodat hy sy vrou kon help inpak, aangesien hulle die perseel teen einde Desember moet ontruim. Ter ondersteuning daarvan om die voorwaardes te verskerp, het die ondersoekbeampte die hof mee­gedeel dat die staat nagelaat het om die hof in te lig dat die misdryf onmiddellik aangemeld moes word en dat dit ’n bylae 5-misdryf is. Hy het ook benadruk daar is ’n sterk saak teen die beskuldigde en die ondersoekbeampte sal nog ’n aansoek vir beslaglegging van sekere eiendom aan die hof rig. Die man het die leerder na bewering op 30 Julie by die skool se koshuis seksueel aangerand. Eindeksamens Volgens die staat is daar nog vele verklarings van ander leerders asook oudleerders wat verkry moet word. Dit sal volgens die ondersoekbeampte nog heelwat tyd in beslag neem omdat van die leerders met hulle eindeksamens besig is. Michael Waweni,’n gemeenskapsaktivis, het ook ’n petisie aan die staat oorhandig ter ondersteuning vir die verskerping van die borgtogvoorwaardes. Landdros Brenda Roodt het benadruk dis nie in belang van geregtigheid dat die beskuldigde in Heidelberg bly nie. Hy is belet om in die landdrosdistrik van dié dorp te wees behalwe as hy in die hof moet verskyn. Die saak is tot 28 Januarie uitgestel. Die verdagte is op eie verantwoordelikheid uit en is in Caledon woonagtig.