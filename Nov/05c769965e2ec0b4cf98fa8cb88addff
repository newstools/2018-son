DIE bende-dikdinge se dae is getel. Bheki Cele, nasionale minister van polisie, het gister belowe die anti-gang unit gaan die bendes sat maak. Sedert dié unit in die lewe geroep is, is verskeie gangsters al opgesluit. Volgens Cele het die eenheid reeds 35 prominente bendeleiers getarget en 266 drug-huise geraid. Van die mans wat opgetel is, is Richard­ Smith, Angelo le Roux, Desmond Swarts, Ebrahim Odendal en Ralph Stanfield. Nog 16 vermeende gangsters is sedert die deployment van die eenheid in hegtenis geneem, en nog 25 is in die cops se visier. Volgens Cele is 61% van die gearresteerdes steeds in aanhouding. Van die arrestasies was 9 vir moord, 6 vir poging tot moord en 45 vir die besit van dwelms. Altesaam 44 vuurwapens, 17 maga­syne en 540 patrone is gekonfiskeer. Daar is ook beslag gelê op 22 kg dagga, 1 kg tik en 3 152 Mandrax-pille. In een geval is ses lede van die Fancy Boys gevang vir die besit van drie vuurwapens. Boonop is dwelms ter waarde van R1 miljoen gekonfiskeer. Sedert Operasie Thunder in Maart vanjaar begin het, is 60 399 mense vir verskillende misdade toegekap. Verminder Tussen 26 September en 3 Oktober – dit wil sê voordat die teenbende-eenheid ontplooi is – is 63 voorvalle van moord en poging tot moord in die probleem­gebiede aangemeld. Binne dae nadat die eenheid op 2 November bekend gestel is, het die getal moorde en poging tot moorde na 28 verminder. Cele het gesê: “Ons kan nie hande gevou sit en toekyk hoe bendes vroue en kinders vermoor nie. Die toename in bendeverwante moorde het by­gedra tot die styging van die misdaadsyfer van die provinsie. “Ons werk met die departement van korrektiewe dienste saam om bendelede binne en buite die gevangenis te monitor. Daar is ook samesprekings om spesiale howe vir bendes op die been te bring.” Genl.maj. André Lincoln, hoof van die teenbende-eenheid, het gesê hulle is hard aan die werk om die misdaad­syfer tydens die feestyd laag te hou. Lincoln het gesê: “Daar is ’n sterk teenwoordigheid van ons lede in die bende-hotspots. Ons het al 22 vuurwapens gekonfiskeer.” Volgens Lynn Philips, ’n teenmisdaad-aktivis, kan sy wel ’n verskil sien sedert die teenbende-eenheid ontplooi is. Michael Jacobs, ’n gemeenskapswerker van Mitchells Plain, het die unit se werk geloof, maar gevra Bambanani moet terugkom. Met hierdie veldtog het die gemeenskap met onder meer die polisie en besighede saamgewerk vir ’n veiliger feestyd. 