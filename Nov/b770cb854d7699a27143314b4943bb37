TWEE vermeende dikdinge van die Junky Funky Kids (JFK) is onlangs aangekeer vir nege moorde. Kapt. FC van Wyk, ’n polisiewoordvoerder, sê dis nadat gevalle van moord en poging tot moord die laaste tyd toegeneem het in die polisiërings­gebied Muizenberg en Steenberg. Van Wyk sê die JFK is uitgesonder nadat inligting in dossiere en bykomende inligting ontleed is. Die JFK word met die 26-tronkbende geaffilieer en een van die main ouens wie se naam herhaaldelik opgeduik het, is dié van Lyle Montego Silver (24), alias Trompie. Silver is na bewering die hit man vir die JFK in Hill View en Muizenberg. Gearresteer Van Wyk sê hy word positief verbind met vier moorde, twee van poging tot moord en ’n sakeroof. Hy is Woensdag gearresteer en het dieselfde dag in die Muizenberg-landdroshof verskyn. Die saak is tot 17 Januarie uitgestel, maar Silver bly steeds in aanhouding. Die ander dikding is Anderson “Bougard” Koeberg (27), wat met vyf moorde verbind word. Een daarvan is dié op ’n eenjarige. Hy was na bewering ook betrokke by 11 pogings tot moord en 1 van kaping. Koeberg het laas Vrydag in die Wynberg- en die Muizenberg-landdroshof verskyn. Hy kom dié Vrydag weer voor, maar bly intussen ook in aanhouding.