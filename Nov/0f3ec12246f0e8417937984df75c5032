WEERMAGVETERANE het oorlog verklaar omdat hulle bang is huise wat vir hulle gebou is, gaan vir ander weermaglede gegee word. Donderdag in Kuilsrivier het ’n geveg uitgebreek tussen veterane van MK, Apla, Azanda en die SAKK aan die een kant en die polisie en Rooimiere aan die ander kant. Dit kom nadat die veterane geweier het om die huise te ontruim wat hulle onwettig beset het. Sewe veterane moes mediese behandeling kry. Hulle is later saam met nog sewe in die selle gegooi. Die groep het Vrydag in die Kuilsrivier-landdroshof op klagte van onwettige besetting verskyn. Almal is op bail van R500 vrygelaat. Die departement van menslike nedersettings het al meer as 10 jaar gelede belowe om 5 000 huise vir weermagveterane te bou. Nou het onenigheid ontstaan omdat sekere lede beweer die huise gaan oorhandig word aan veterane van die Oos-Kaap. Lindelekile Ngqisha, Apla se sekretaris vir projekte en bedrywighede, het aan Son gesê hulle het onlangs ontdek die name op die lys van begunstigdes het die een of ander tyd verander. Volgens Ngqisha is die begunstigdes nie eens veterane nie. Van hulle is glo nou eers 30 jaar oud. Beslis Die ontevredenes het toe besluit om die onvoltooide huise te beset. Ngqisha verduidelik: “Die huise is nie gereed nie, maar ons wil korrupsie voorkom. “Die hof het beslis ons moet maar in die huise bly omdat ons dit nou reeds beset het.” Ngqisha sê nadat die Kaapse hooggeregshof beslis het hulle kan in die huise aanbly, het die sheriff hulle steeds uitgesit. Ntomboxolo Makoba-Somdaka, ’n woordvoerder vir die provinsiale minister van mens­like nedersettings, Bongi­nkosi Madikizela, sê ’n groep Apla-weermaglede het ’n optog gestage en die behuising-site beset. Makoba-Somdaka sê: “Vandat ons hiervan bewus geword het, het die departement die metropolisie en polisie ontplooi om die si­tuasie te monitor. “Die groep is ingelig hulle sal verwyder word as hulle weer die huise beset.” Wat die toekenning van huise betref, sê Makoba-Somdaka die departement doen verskeie checks om seker te maak die potensiële begunstigdes kwalifiseer wel vir huise. Sy voeg by die departement benodig nog inligting voordat hulle kommentaar kan lewer op die Rooimiere wat die veterane van die perseel verwyder het.