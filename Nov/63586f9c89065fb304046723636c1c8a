DIE cops het ’n vermeende dronk bestuurder ná nege maande vasgetrek – nadat hy ’n nege maande oue baba se dood veroorsaak het. Al wat Lee-Ann Louw in haar hart ronddra, is haat vir die vermeende dronk ryer wat haar enigste babadogter laas jaar “vermoor” het. Toe sy Ismail Magerman weer op 6 November vir die eerste keer ná die ongeluk in die Muizenberg-landdroshof sien, wou sy hom vermoor. Magerman het daar tereggestaan op ’n klag van strafbare manslag. Groot tragedies het Louw van Blue Downs in ’n kort tydperk twee keer getref. Die eerste keer was toe haar eerste baba doodgebore is. Daarna het haar tweede babadogter, Chloe (nege maande), in ’n ongeluk gesterf. Louw sê sy is dankbaar die cops het Magerman uiteindelik ná nege maande vasgetrek. Nadat Magerman in Desember 2017 op die Baden Powell-pad teen Louw-hulle se kar vasgery het, het hy van die toneel af weggeloop. Volgens Louw was Magerman en die twee vroue wat saam met hom was, daai aand dikgesuip. Die drie het van ’n paartie af gekom en aan Louw-hulle vertel hulle was na nóg ’n paartie op pad. Louw vertel: “Ons het van my broer af in Ocean View gekom. Op pad huis toe het my baba huilerig geword en ek het haar geborsvoed. “Sy het aan die slaap geraak en ek het ook my oë toegemaak. “Toe ek weer wakker skrik, toe sien ek rooi ligte om my en mense wat ek nie ken nie.” Louw sê teen daardie tyd het sy heeltemal van haar dogtertjie vergeet. Haar man wou weet waar die baba is. Louw probeer onthou: “Ek het na my baba gesoek en haar tussen die voorste en agterste seats gekry. Ek was so seer, ek kon nie eens beweeg om haar op te tel nie. “Ons is na verskillende hospitale. Sy is na die Rooi Kruis-kinderhospitaal. Die volgende dag toe ons haar gaan besoek, het die dokter gesê sy is breindood. “Hy het dit aan ons clear gemaak sy is op life support en dis ál wat haar aan die lewe hou.” Louw sê hulle het toe maar besluit om die life support af te skakel en van haar dogtertjie afskeid te neem. Magerman loop vandag weer hof.