AS DEON Davids die Bulls job kry, kan dit die begin wees van sy pad na Springbok-afrigter. Davids het aan Son gesê hy gaan later die week Pretoria toe vir ’n interview met die Bulls. Dit nadat hy die kortlys gehaal het. Davids is een van drie kandidate om die vakante pos by die voormalige Superrugby-kampioene te vul. Die ander twee is Pote Human en Victor Matfield. Verder het die Kings-afrigter niks verklap nie en gesê hy sal laat weet wat die proses is ná die interview. Volgens gerugte is Davids se kanse baie goed om die job los te slaan en van sy spelers by die Kings voel dit kan moontlik net sy pad wees om eendag ook die Bokke af te rig. Die woelige flank CJ Velleman sê wat ondersteuners soms vergeet, is dat dit hulle werk is. “Dis hoe ons geld maak. Dis ons loopbane. So, as die coach besluit om te gaan, wens ons hom alle sterkte toe, maar natuurlik sal ons almal ook wil hê hy moet bly,” sê hy. Velleman sê daar is amper geen twyfel dat Davids die Bulls sal kan help nie. “Hy is uitstekend vir ons hier in die OP en daarom glo ek hy sal ook uitstekend wees vir die Bulls.” Davids soek egter nog na sy tweede oorwinning met die Kings. Hulle pak Benetton Saterdag in PE.