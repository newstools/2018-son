LIAM Williams is môre in Cardiff in sy 51ste toets opgesaal met die taak om die laaste vesting vir Wallis teen Suid-Afrika te beman. Al het die Rooi Drake se eksperimentele span Tonga laas week met 74-24 afgeslag, het Warren Gatland, afrigter, besluit om terug te val na die beginspan wat die Wallabies die vorige week met 9-6 geklop het. Die enigste speler wat nie daar is nie, is die ervare heelagter Leigh Halfpenny. Hy sukkel tans met harsingskudding. Gedruk Sy plek word ingeneem deur Wil­liams, wat van vleuel na heelagter skuif. Die veelsydige agterspeler van Saracens het laas week twee drieë teen Tonga gedruk. Hy het laas jaar twee keer vir sy land in die nr. 15-trui uitgedraf. Hy was ook die eerste keuse op heelagter in ál drie toetse vir die Britse en Ierse Leeus teen die All Blacks in Nieu-Seeland. George North het van sy beenbesering herstel. Gareth Ans­combe gaan losskakel speel, met Dan Biggar wat van die bank af aangewend word. Gatlin het gister oor sy spankeuse aan Wales Online gesê: “Ons het besluit om die span te beloon wat die job vir ons teen Australië gedoen het. “Leigh gaan dit misloop weens harsingskudding, maar dit bied nou ’n great geleentheid vir Liam op heelagter.” Hy sê die bank het in die laaste drie games goed gevaar; dus gaan hulle môre dieselfde impak van hulle verwag. “Ons moes tawwe calls maak toe ons die span gekies het, maar dit is wat ons graag wil hê. “Die span wat laas week teen Tonga gespeel het, was baie indrukwekkend. “Daar is ’n paar manne wat dit gaan mis en hulle sal uiteraard baie teleurgesteld wees.” Gatlin sê sy span wil die seisoen graag op ’n hoë noot afsluit met ’n spogvertoning teen die Springbokke.