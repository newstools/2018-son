WAT ’n k*k gedagte. Só voel ’n Metrorail-pendelaar nadat werkers van Prasa – Metrorail se moedermaatskappy – haar so erg verneder het dat sy histeries geraak en begin huil het. Bonita Brandl (49) van Parowvallei sê dit het alles gegaan oor ’n knoppie wat ’n nommer 2 moes wegspoel. Sy was Vrydag 10:40 op platform 1 op die Kaapstad-stasie om die toilet te gebruik. Toe sy klaar is, het sy die knoppie gedruk sodat die toilet kan flush. “Maar die toilet het nie reg gewerk nie. Ek het weer die knoppie gedruk sodat dit moet spoel, maar dit wou weer nie reg werk nie.” Sy het haar hande gaan was en vir die skoonmaker gesê die knoppie werk nie. “Twee administratiewe werkers van Prasa was ook in die badkamer en een het gesê ek het nié die knoppie gedruk nie.” Volgens Brandl het die vrou gesê sy sal nié by die toilette uitgaan voordat sy die knoppie gedruk het nie. “Sy het my tot in die toilet gestamp en ek het toe onder duress die knoppie gedruk. Toe werk dit.” Polisie Brandl vertel sy het erg vernederd gevoel en dit was asof die vrou net wou wys sy is baas en sy het die mag om te doen wat sy wil. Sy is daarna na die polisie op platform 1 toe en hulle het saam na Prasa se kantore gegaan, maar kon nie die vroue in die hande kry nie. Brandl het later ’n verklaring by die polisie afgelê. Riana Scott, ’n woordvoerder van Metrorail, sê swak diens moet onder hulle aandag gebring word en Brandl het reg opgetree deur polisie toe te gaan. “Ons vra die publiek ook om sulke sake dadelik by ons diensbestuurders aan te meld vir ondersoek.”