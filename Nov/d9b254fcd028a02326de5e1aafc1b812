MET ’n koppie water in sy hand het hy die vlamme probeer blus. Maar dit was nie genoeg om sy honde, huis of kar te red nie. Igshaan Galant is een van die sowat 60 inwoners van Delft wat dakloos gelaat is nadat ’n brand hulle blyplek vroeg Sondagoggend vernietig het. Die brand het omstreeks 02:00 uitgebreek en vinnig versprei. “Ek het gedink iemand probeer inbreek. Toe ek by die venster uitkyk, toe sien ek net vlamme. “Ek het ’n koppie gevat, dit vol water gemaak en dit by die venster uitgegooi met die gedagte dat dit sal help om die vlamme te blus. Dit het nie.” Galant het nie net sy huis verloor nie, maar ook sy 200 duiwe, 2 volgroeide pit bull-terriërs en 6 puppies. Sy Polo, wat in die jaart geparkeer was, het ook vlam gevat en het heeltemal uitgebrand. “Ek is gelukkig dat ek my huis en kar insure het. Ek weet nie van die ander mense nie, maar ek sal darem ’n geldjie hê om oor te begin,” het hy gesê. Getraumatiseer Vir Ingrid du Preez, wat al 28 jaar in die gebied woon, is dit ook ’n hartseersaak. “Ons is almal nog geskok en getraumatiseer. Dit het so skielik gebeur en ons kon niks red nie.” Du Preez is nie seker wat die brand veroorsaak het nie, maar beweer dit kon by een van die ligpale in die jaart begin het. “Ek weet nie presies hoe dit begin het nie, maar die sterk wind het die vuur vinnig laat versprei. “Dis asof iemand die vuur gevat en dit op elkeen van ons se dak neergesit het. Dit was erg.” Sy het gesê hulle is dankbaar niemand is beseer nie, maar dit sal ’n tydjie vat om alles te herbou. “Ál wat ons kan doen, is om mekaar by te staan en ons plek weer oor te bou.” Theo Layne, ’n woordvoerder van die Stad Kaapstad se brand-en-reddingsdiens, het gesê ag informele strukture en vier huise het uitgebrand. “Niemand is in die voorval beseer nie. Die oorsaak van die brand is nog nie bepaal nie,” het hy gesê.