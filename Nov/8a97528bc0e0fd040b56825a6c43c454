PATRICIA de Lille wil Suid-Afrika weer “goed” maak met haar eie party. Die voormalige Kaapstadse mayor het gister dié aankondiging van “nasionale­ belang” gemaak. Die nuwe party se naam sal eers oor twee weke bekend gemaak word. De Lille sê sy beplan om die DA ’n bloedneus te gee soos sy al telkemale vantevore gedoen het. Sy sê haar fokus sal op bruin en swart mense wees wat steeds weens apartheid uitgesluit word. De Lille sê dit was juis hieroor dat die DA haar die rug gekeer het. Sy vertel: “Oor die afgelope 18 maande is ek deur die vuilste dirty tricks-veldtog om van my ontslae te raak. “Ek het my hele lewe lank vir ’n samelewing geveg wat regverdig is en omgee. “Ek sal nooit rus totdat ek dit bereik nie. “Ek het baklei teen die mag van die apartheid- regime. “Ek het teen die magtige ANC baklei toe ek die korrupte arms deal expose het. “Die aanval op my karakter, reputasie en waardes deur die DA cabal is iets wat ek nog nooit ervaar het nie.” De Lille sê die DA het van die apartheid-era se taktiek gebruik gemaak maak deur ondersoeke met ’n voorafbepaalde uitkoms, vals kriminele klagte en “valse” dokumente. Sy sê dít het haar erg geskok. De Lille verduidelik: “Dit is natuurlik deur kwaadwilligheid en haat gemotiveer. “Ek moes myself vra wat ek ooit gedoen het om die level van haat te verdien. “Die haat was so diep en irrasioneel dat dit onmenslik was. Die DA het my abuse en gebruik. Ek was in ’n abusive­ relationship en die abuser kon nie gerehabiliteer word nie. Gekonsulteer “Ek was daar toe die demokratiese Suid-Afrika onderhandel word en ek was daar toe die grondwet geskryf is. “Ek ken my regte. Ek het vir daai regte geveg.” De Lille sê wat die stig van haar party betref, het sy die afgelope twee weke met haar familie, vriende en mentors daaroor gekonsulteer. Sy sê sy het na duisende mense geluister wat na haar uitgereik het. De Lille sê: “Ek het goed nagedink oor die duisende versoeke wat ek van mense reg oor die Stad ontvang het om voort te gaan om ons land te dien en ’n nuwe party te begin.” Die DA is duidelik baie naar met die aankondiging. Solly Malatsi, die DA se nasionale woordvoerder, het kort hierna ’n verklaring uitgestuur. Malatsi het uitgewei oor hoe die DA die enigste party is wat dit kon regkry om Suid-Afrikaners bymekaar te bring. “Ons is die enigste organisasie wat nie opgegee het op ’n diverse Suid-Afrika in terme van ras, seksualiteit, ouderdom en geloof nie.”