BRANDENDE tyres wat geswaai is, paaie wat beskadig is, gesigte wat swart geverf is... Dís wat van die inwoners van die Northern Areas met gemengde gevoelens gelaat het ná Guy Fawkes Maandagaand. Aan die een kant het ouers geworry dat hulle kinders slagoffers van geweld sal wees. Aan die ander kant was daar diegene wat elke oomblik van Guy Fawkes geniet het. Aangemeld In die oggend is brandende tyres sporadies in paaie geswaai, maar die aand het dinge behoorlik handuit geruk. Daar is aangemeld dat brandende tyres geswaai is in die parkie by Parkside, Kobusweg in Helenvale, Cottrellstraat in Korsten en Highfield- en Phyllisweg in Schauderville. Dit het ook gebrand in Harrington- en Yellowwoodstraat in Arcadia, Gemsbokstraat en St. Adamsrylaan in Gelvandale, William Slammert­rylaan en Mpukostraat in Jacksonville en Catherineweg in Salsoneville. Daar was ook in dele van Standfordweg aksie, wat die verkeer erg ontwrig het. Sekuriteitsmaatskappye, patrollie­groepe en die polisie het hulle hande vol gehad. Kapt. Johan Rheeder, ’n polisiewoordvoerder, sê geen klag van diefstal of roof is gemaak nie. Soos altyd op Guy Fawkes het die fireworks wat geskiet is, troeteldiere verskrik gelaat. Beverley Rademeyer van die Animal Anti-Cruelty League­ in die Baai sê hulle moes heelaand bontstaan. “Daar was Maandagaand baie brande, maar dit het eintlik al in Oktober begin,” sê Rade­meyer. “Ons het crackers afgevat van kinders wat sonder toesig op straat vuurwerk geskiet het.” Hartseer Sy bedank die Bethelsdorp-sektorpolisie vir sy sigbare polisiëring en die verwydering van bande en blus van vure. Rademeyer sê: “Dit maak ’n mens hartseer dat die gemeenskappe waarin dié wreedaardighede plaasvind, nie opstaan teen die handjie­vol boewe wat hulle eie strate vernietig nie.”