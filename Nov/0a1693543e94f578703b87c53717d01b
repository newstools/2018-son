INWONERS van Macassar sê die taxi-diens in die gebied stink. Nou vra ’n groep werkende ma’s vir beter openbare vervoer. Die vroue is veral ontevrede oor drivers wat “net doen wat hulle wil en baie arrogant is”. Uit vrees vir intimidasie wil hulle anoniem bly. ’n Vrou van Bellglen wat daagliks moet taxi vang, sê die stelsel is dat die drivers mense uit die gebied na die taxi-staanplek oorkant Marvin Park moet vervoer. Maar in baie gevalle is die drywers bloot nie lus om hulle op te laai nie. Dit veroorsaak dat hulle laat is vir werk, sê sy. Nog ’n vrou sê die een spesifieke drywer is ’n regte vuilbek wat nie omgee hoe hy voor vroue en jong meisies praat nie. Sy sê as hy voel hy wil onder vroue se klere vloek, doen hy dit sonder om te blik of te bloos. Die vroue sê as hulle by die eienaars of taxi-vereniging kla, is dit soos water van ’n eend se rug. Hulle voel al so sterk oor die saak dat hulle die Wes-Kaapse Padvervoerraad wil inroep om die taxi’s in Macassar op hulle plek te kom sit. Pendelaars het ook al op Facebook hulle besware geopper, maar niks het gebeur nie. Die vroue sê dis hoog tyd dat die MyCiTi busdiens na die Helderberg uitgebrei word. Jakobus Present, voorsitter van die Somerset-Wes-distrik se taxivereniging, sê mense moet hulle klagtes op skrif stel, dan sal dinge ondersoek word. Alle klaers sal ook versoek word om die verhoor by te woon. Hy voeg by intimidasie en afdreiging sal nie geduld word nie. Present sê verder hulle kan nie vir mense voorskryf van watter vervoer hulle gebruik moet maak nie. As taxi-verenigings nie aan klagtes wil aandag gee nie, kan pendelaars die plaaslike Padvervoerraad nader. Bel Leon Oosthuizen by 021 483 0262 of e-pos hom by leon.oosthuizen@westerncape.gov.za.