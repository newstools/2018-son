CHELSEA het sy kans verbrou om boaan die Premier League log te sit. Al sou Chelsea moontlik net ’n oomblik boaan die log wees as hulle ’n oorwinning sou behaal het, het Everton se verdediging ander gedagtes gehad. Chelsea is egter steeds onoorwonne ná sy gelykop uitslag van 0-0 gister op Stamford Bridge. Chelsea sal homself egter skop, want Marcos Alonso en Eden Hazard het albei kanse gehad om die druk op Manchester City en Liverpool te plaas. Chelsea het tot met die laaste skop van die wedstryd steeds ’n kans gehad met meer as vyf minute beseringstyd wat gespeel is. Everton is wel gered deur die dwarslat en taai verdediging. Theo Walcott en Everton se Brasiliaanse ster Richarlison het wel self kanse gehad. Die uitslag sit Chelsea, met 28 punte, nou derde op die log. Everton se baas, Marco Silva, sal egter nie te veel kla oor die punt nie, want dit skuif sy span van elfde op na negende.