FARHAAN Behardien voel omgekrap oor sy span se druk program. Die kaptein van die Cape Town Blitz het dit ná Sondag se nederlaag teen die Paarl Rocks opgehaal. “Ons het ná Saterdag se wedstryd Kaap toe gereis en ure later weer gespeel. “As beroepspelers moet ons dit maar aanvaar en die beste van die situasie maak.” Die Blitz het die wedstryd – wat voor meer as 10 000 mense op Bolandpark in die Paarl gespeel is – met vyf paaltjies verloor. Om dinge te vererger, speel die Blitz vandag op St. Georgepark in Port Elizabeth teen die Nelson Mandela Bay Giants. Die Kapenaars is ná vyf wedstryde met 18 punte bo-aan die punteleer. Die Giants beklee die tweede plek. Opgedoen Die Rocks speel môre teen Durban Heat. Daar heers kommer oor die Rocks se aanvangskolwer Michael Klinger. Hy het in die wedstryd teen die Blitz ’n rugbesering opgedoen. Dit was Sondag duidelik watter uitwerking die Rocks se kaptein, Faf du Plessis, op die span het. Die draaier Bjorn Fortuin (4/15), wat uitstekend geboul het teen die Blitz, het Du Plessis groot lof toegeswaai. “Om Faf aan my sy te kon hê was ’n aanwins. “Hy tel sekere tegniese aspekte van die wedstryd op wat ander nie raaksien nie,” het die bouler gesê. Die Paarliet het voorspel die toestande in Durban en Port Elizabeth gaan baie soortgelyk wees aan dié op Bolandpark.