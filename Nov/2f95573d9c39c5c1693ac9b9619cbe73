DIE polisie in Uitenhage ondersoek ’n klag van moord nadat ’n 90-jarige vrou in haar huis doodgesteek is. Sers. Majola Nkohli, ’n polisiewoordvoerder, sê die vrou se buurvrou het gister 09:00 verby haar huis in Langestraat, Penford, geloop. Sy het agterdogtig geraak toe sy sien die vrou se hek en deur is oop. Steekwond Sy het na die vrou geroep en daarna ingegaan toe niemand antwoord gee nie. Haar liggaam het by die ingang van haar kamer gelê. Nkohli sê die vrou het ’n steekwond aan haar bolyf gehad. Die motief vir die moord is nog onbekend. Haar naam word weerhou totdat haar naasbestaandes van haar dood in kennis gestel is.