’N REEKSVERKRAGTER wat van 2007 tot 2011 in die Oos-Kaap ’n skrikbewind gevoer het, hoor waarskynlik vandag sy lot. Luvuyo Malawana Mananga van NU16 in die township Mda­ntsane is vroeër deur DNS met 11 verkragtingsake verbind. Hy is ook skuldig bevind aan ontvoering, roof met verswarende omstandig­hede en die rig van ’n vuurwapen. Op 19 Mei 2007 het hy ’n 22-jarige vrou in Mda­ntsane verkrag. Die klagte is later teruggetrek omdat sy te bang was. Op 5 Junie 2009 het hy in Oos-Londen ’n 22-jarige vrou wat van die skool af alleen huis toe geloop het, beroof en verkrag. In 2010 het Mananga eers besig geword. Op 19 Januarie het hy naby die Nkqu­bela-hospitaal ’n 24-jarige vrou verkrag wat op pad werk toe was. Net ’n paar dae later, op 23 Januarie 2010, het hy in Quigney ’n 20-jarige vrou verkrag. Sy het by ’n treinstasie geloop terwyl sy op pad werk toe was. Op 22 Mei 2010 het hy en ’n ander beskuldigde deur die nag twee 19-jarige vroue in Oos-Londen om die beurt verkrag. Op 25 Junie 2010 het Mananga ’n 19-jarige vrou met ’n vuurwapen gedreig. Die voorval het naby die Nontyatyambo-kliniek in Mdantsane plaasgevind. Mananga het op 16 Julie 2010 in Mdantsane ’n vrou (37) met ’n vuurwapen gedreig en haar verkrag. Op 2 Augustus 2010 het hy by ’n huis in Mdantsane ingebreek, ’n 19-jarige vrou gedreig en haar gedwing om haar klere uit te trek. Hy het die meisie in die kamer­ verkrag. Op 30 Oktober 2010 het hy ’n 21-jarige vrou in die NU15-stadion in Mdantsane verkrag. Sy was op pad om na die NU13-area te loop. Dit lyk of daar toe ’n break was. Op 29 Julie 2011 het Mananga op ’n 21-jarige vrou toegeslaan. Hy het haar met ’n vuurwapen gedreig en haar na die naaste veld geneem. Sy is agter die Primêre Skool Sophakame in Mdantsane verkrag. Op 4 Augustus 2011 het hy naby die Nkqubela-hospitaal gedreig om ’n 20-jarige vrou dood te maak wat alleen gestap het op ’n voetpad op pad skool toe. Mananga is eers op 16 Augustus vanjaar in die Bhi­sho-hooggeregshof formeel aangekla. Hy het skuld ontken op al die aanklagte teen hom. Op 6 November het die hof hom skuldig bevind aan alle aanklagte. Mananga sal waarskynlik vandag uitvind hoe lank hy in die tjoekie gaan sit vir alles wat hy gedoen het.