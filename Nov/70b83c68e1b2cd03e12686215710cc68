LEANDRA Smeda, ervare speler van Banyana Ba­nyana, wil eens en altyd die Nigerië hoodoo afskud. Smeda is ’n lid van die Suid-Afrikaanse nasionale vrouesokkerspan wat met ’n oefenkamp voorberei vir die Afrikabeker (Afcon)-toernooi in Ghana. Die Afcon is van 17 November tot 1 Desember. Desiree Ellis (afrigter) se span is in groep B geloot saam met die verdedigende kampioen, Nigerië, Kenia en Zambië. Smeda is terug met die SA span nadat sy die Cosafa-toernooi misgeloop het weens verpligtinge met haar klub, Gintra Universitetas, in Litoue. Spook Die boorling van Velddrif reken hulle kan ’n statement maak deur die Super Eagles in hulle openingswedstryd op 18 November te troef. Smeda sê: “Dit spook al geruime tyd by die nasionale span, so ons moet die Nigerië hoodoo breek. “Hulle is ’n gedugte span en baie fisiek, maar ek glo ons kan hulle klop. “Boonop sal dit ons in ’n gunstige posisie plaas om kwalifikasie te verseker.” Smeda meen die senior spelers se ervaring sal ook ’n sleutelrol speel in die veldtog. Sy sê: “Ons sal ook moet verseker dat ons meer doele aanteken. “Dis ál hoe ’n mens wedstryde wen en jou opponente uitskakel.” Die 29-jarige Smeda het ook geskiedenis gemaak toe sy die eerste SA vroue­sokkerspeler geword het wat ’n doel aanteken in ’n Uefa Champions League game. Dit was teen FC Honka Espoo van Finland.