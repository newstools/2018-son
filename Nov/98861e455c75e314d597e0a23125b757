KYK hier, ek soek nie garaamtes in my kas nie ... Maar deur innie huis, ek is hierdie week die p-woord toegesnou. Nee, nie dáái een nie ... Ek praat hier van ’n veel ernstiger een – prejudice! Dis dié dat ek maar op rekord wil gaan voordat die regering dalk uitsprake ten gunste van ’n varkribbetjie ook kriminaliseer saam met haatspraak en rassisme. Dit het alles begin toe ek vir my môtjie gaan ribs koop het. Die take­away-plek om die draai is vinnig en maak ’n surprisingly goeie varkribbetjie. Maar helaas, toe ek uitstiek, sien ek net macon oral oppie menu. Nou ja, koebaai varkribbetjie en hallo pizza van langsaan. Die volgende dag sien ek op my buurt se social group iemand sê daar het ’n “nuwe” eetplek oopgemaak. Ek betreur toe die verlies van ’n lekker varkribbetjie. Die iemand – kom ons noem haar maar Beesribbetjie – sê toe dis beter vir my gesondheid. Wait, what? In elk geval ... Toe loop waag ek mos om te sê die Moslem-gemeenskap sal moet uitstiek en support as die nuwe eie­naar daar agter die voormalige Boereworsgordyn wil survive. Maar kyk, toe is Beesribbetjie nou éérs getrigger. “Ek sien nie hoekom nie-Moslems nie kan support nie,” sak Beesribbetjie af. “Daar sal ribs wees, net nie vark nie.” “Maar ek was juis dáár vir die ribs,” protesteer ek. Ek merk toe verder op dat die menu nou verander om iemand se geloof te akkommodeer. En ek is seker as ’n gelowige sou Beesribbetjie self nie daarvan gehou het as iemand van ’n ander agtergrond die menu vir hom of haar moes voorskryf nie. Ek het nog gedink ek is diplomaties. Toe nie. Want dis hier waar Beesribbetjie toe die p-bom drop. “Dis nie die plek om jou prejudices uit te haal nie. Kontak my asseblief as jy wil weet van halaal. Soms is ’n dieper begrip nodig, nie net ’n oppervlakkige begrip van wat jy dink die issue is nie.” Ouch! Soos ’n goeie nuwe Suid-Afrikaner het ek toe maar vir Beesribbetjie ’n boodskap gestuur. Net ’n eenvoudige “hi?” – om my dieper begrip te begin claim, jy sien. Maar nee, toe word ek net geblue-tick. Ek is maar net ’n dom infidel wat wil verstaan hoe dinge inmekaar steek. Soos hoe dit prejudice is om verby die halaal-plekke te hou as ek ’n pork rib soek.