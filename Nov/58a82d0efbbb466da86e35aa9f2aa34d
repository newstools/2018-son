DIE webwerf goeiehuishouding.co.za lys ook ’n paar dinge wat ouers nie tydens die eksamen moet doen nie. Moenie onrealistiese verwagtinge hê nie Laat jou kinders weet jy verwag van hulle om hard te werk en hulle bes te doen, maar hou jou verwagtinge in ooreenstemming met jou kind se vermoëns. As jou tiener nie van nature goed in wiskunde is nie, gaan niks dit verander nie, al sê jy hy moet “minstens 70% kry”. Moenie oorneem nie Dis belangrik om belangstelling in jou kind se studies te toon, maar hulle moet steeds verantwoordelikheid daarvoor aanvaar. Jou kind moet die werk vir homself doen, nie vir jou nie. Loer gereeld in om te simpatiseer, te ondersteun en eet- of drinkgoed aan te bied. Moenie jou idees oor studiemetodes aan hulle probeer opdwing nie. Moenie ’n negatiewe situasie as motivering gebruik nie Jy dink dalk dit sal jou kind motiveer as jy vir hom sê hy gaan teleurgesteld met sy punte wees of nie universiteitstoelating kry nie. In werklikheid plant jy die saadjie van mislukking in sy kop en dis dalk presies wat hy uiteindelik gaan doen – misluk. Moet hulle nie met ander vergelyk nie Jou kind weet reeds dat sy broer/niggie/ouer ag onderskeidings gekry het. Om hom gedurig daaraan te herinner, sal hom vir seker onbevoeg en ontmoedig laat voel. Hy sal glo sy prestasies sal nooit goed genoeg wees nie. Moenie vir hulle sê om jou trots te maak nie Die vrees om hulle ouers teleur te stel, is ’n groot oorsaak van eksamenstres vir tieners. Jy kan jou kinders laat dink as iets in die eksamen skeefloop of as hulle nie goeie punte in al hul vakke behaal nie, sal jy nie trots op hulle wees nie. Die fokus moet eerder daarop wees dat hulle hulleself moet trots maak.