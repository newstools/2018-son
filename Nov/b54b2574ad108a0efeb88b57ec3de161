DAVID “Oompie” Cupido het oor Suid-Afrika heen ingecash op beleggers se geld. Die Valke se ondersoek na Cupido se 4th Power Investments-besigheid is vertraag oor dit aan die lig gekom het dat hy glo ook beleggers in die Oos-Kaap, Noord-Kaap en ander dele van die Wes-Kaap het. Kapt. Philani Nkwalase, woordvoerder van die Valke, het aan Son bevestig die saak word steeds ondersoek. Nkwalase sê: “Die ondersoek neem tyd oor daar slagoffers gevind is wat in ander provinsies soos die Oos-Kaap, Noord-Kaap en ander stede van die Wes-Kaap woon.” Volgens Christopher Martin, ’n belegger wat ’n eis teen Cupido gewen het, het Cupido hom vertel dat hy miljoene dollars uit sy beleggers gemaak het. Cupido het die geld wat sy beleggers belê het by hom vir forex trading gebruik, sê Martin. Volgens Martin het die Valke op Cupido toegeslaan toe hy $15 000 000 (sowat R215 miljoen) vanuit die buiteland ontvang het. Hy verduidelik: “Ek verstaan toe die geld inkom, toe vat die reserwebank $10 000 000 (R140 miljoen). “Die Valke het toe die res gevries, maar dit agterna weer aan hom teruggegee. “Dit was sy eie woorde aan my. Hy praat so deurmekaar dat jy nie weet of jy kom of gaan nie, want ek weet hy lieg!” Volgens Joanie Visagie, ’n belegger, het sy destyds self ’n vergadering met die Valke gehad. Hulle het toe Cupido se geldsake aan haar bekend gemaak. Visagie vertel: “Wat ek op die bankstate gesien het, was hoe hy by Penny Pinchers en verskeie winkels geswipe het. Hy het ook van die geld na sy vrou se rekening en ander rekeninge oorgeplaas.” Volgens Visagie het die Valke ook aan haar bevestig dat daar geen geld van Cupido in die buiteland is nie. “So, die storie dat daar geld van hom in die Dominion-bank is, is ’n groot leuen,” sê Visagie. Visagie het so ver gegaan as om te sê dis ’n leuen dat die Reserwebank geld gevat het. Sy sê: “Ek was destyds self met die Reserwebank in kontak. “Hulle het in e-posse aan my bevestig dat hulle nie sy geld gevat het nie. Hulle het genoem dat sy besigheid nie geregistreer is nie.” ) Son het weereens probeer om Cupido en sy vrou, Febe, te bel. Die foon het net die hele tyd gelui en na voicemail oorgegaan.