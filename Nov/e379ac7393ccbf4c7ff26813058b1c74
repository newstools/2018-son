BAFANA BAFANA was nog altyd meer blaf as byt. Dis ’n feit dat dit nou hoog tyd is vir die nasionale sokkerspan om weer te begin om meer as net tande te wys vir sy opposisie. Want let’s face it, die span het sedert die geskiedkundige Afrikabeker-sukses van 1996 net agteruit geboer. Maar kom ons maak die glas liewer half vol en klou maar vas aan die laaste glimmer of hope en verwagtinge dat hy wel eendag sal regkom. Daar is ook geen beter geleentheid as wanneer een van die grootste wedstryde van hulle tweede termyn Stuart Baxter, afrigter, en sy Bafana-troepe in die gesig staar nie. Dis ’n moet-wen-2019- Afrikabeker-stryd teen die gedugte Nigerië (15:00 in die FNB-stadion). Dis nou kans vir Bafana Bafana se foreign connect­ions soos Thulani Serero, Percy Tau, (Royale Union) Dino Ndlovu (Zhejiang) en Lebo Mothiba (Strasbourg) om die beste van Afrika te tem. En dis ook nou tyd dat die jong oorsese talent die nodige vonk verskaf om Bafana Bafana se geloofwaardigheid te herstel. Die groot vraag is natuurlik of van die spelers môre die Super Eagles se vlerke kan knip. Daar gaan nie ’n beter geleentheid vir Suid-Afrika wees nie en tuisvoordeel moet dus benut word. Een punt skei Bafana Bafana (ag punte) van die voorloper, Nigerië (9), in groep E. Maksimum punte sal Baxter-hulle een voet voor in volgende jaar se finals in Kameroen gee. Hoe honger en gretig is die Suid-Afrikaners regtig? Suid-Afrika het ook die sielkundige voordeel nadat hy Nigerië in Junie laas jaar in Uyo met 2-0 in die eerste been geklop het. Nog ’n sege sal dalk Mzansi oorreed dat Bafana Bafana ’n nuwe era kan inslaan. Bafana sal moet byt.