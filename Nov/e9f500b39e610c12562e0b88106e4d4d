KERSFEES het vroeg gekom vir tien mans van die Overstrand toe hulle gister vrygespreek is op talle aanklagte wat met perlemoenstropery verband hou. Frank Barends, Christiaan Crous, Donovan Dickson, Jody­ Behr, Johannes Jacobs, Christopher Kapot, Gabriel van Wyk, Henry Spandiel, Walter Delport en Anton Maclean­ is nou vry. Die saak kom al van 2011 af aan. Hulle was in ’n groter groep wat glo deel uitgemaak het van ’n sindikaat. Jare Hulle het tereggestaan op meer as 200 aanklagte, insluitend die besit van perlemoen, rampokkery, korrupsie, die oortreding van die Wet op die Voorkoming van Georganiseerde Misdaad en die Wet op Lewende Mariene Hulpbronne. Deur die jare is van die ander beskuldigdes om verskeie redes ook vrygespreek. Regter Nathan Erasmus het die saak aangehoor. Gister in sy uitspraak het hy gesê die sindikaat se netwerk was wyd en het van Gansbaai en Bredasdorp tot Johannesburg en Ventersburg gestrek. Die betrokkenes het buit van sowat R2,7 miljard gescore. Erasmus het gesê die Wet op Lewende Mariene Hulpbronne is juis geskep om seelewe te bewaar. “Teen die pas waarteen stropers aangaan, sal die volgende generasie nooit ’n perlemoen kan besigtig nie.” Erasmus het bevind die staat was nalatig en het die mans se regte geskend. Barends was vyf jaar in die selle voordat hy op borgtog van R75 000 vrygelaat is. Crous was drie jaar in die mang. Piet Booysen, ’n polisieman, het saam met die mans hof geloop. Net hy is skuldig bevind aan korrupsie. Die mans was gister happy terwyl hulle vir hulle borgtoggeld gewag het. “Vanaand celebrate ons. Vir jare het dié ding soos ’n swaard oor ons kop gehang. Ons het rede om te vier,” het Jacobs gister verduidelik. Maclean het gesê hy is verlig, maar hy het steeds nie werk nie. Hy het voorheen by die departement van openbare werke en vervoer gewerk, maar is afgedank nadat hy in hegtenis geneem is. Behr het op sy beurt gesê hy het geweet die saak gaan só uitdraai omdat die staat deurgaans in die verhoor nalatig was. “Daar was tye toe ons verras is met dokumente in die hof. “Ons persoonlike goed is ook net so onthul. Maar nou kan ons lewe aangaan.” Barends wou geen kommentaar lewer nie.