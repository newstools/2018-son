DIE WP se verlies kan ’n groot wins vir die Kings wees. As die haker Scarra Ntubeni en Paul Treu, die hulpafrigter van die Stormers, voortaan nie van hulle rolle in die Kaap verseker is nie, kan hulle permanent vir die Westelike Provinsie verlore wees. Ntubeni oorweeg die skuif na die Baai, veral nadat Gert Smal, die WP se direkteur van rugby, bevestig het dat hy die 37-jarige haker Schalk Brits vir volgende jaar se Superrugby-veldtog gesign het. Bongi Mbonambi word tans as die Stormers se eerstekeuse-haker beskou. Ramone Samuels is op die krukkelys. Al het Mbonambi hom as die beste haker in die Kaap gevestig, glo baie rugbykenners Ntubeni is ’n meer volmaakte speler. Scarra is tans met vakansie in sy tuisdorp, Phakamisa, buitekant King William’s Town in die Oos-Kaap. Volgens ’n ingeligte bron het Ntubeni met Deon Davids, die Kings se coach, oor ’n moontlike skuif na die Baai gesels. “Scarra wil baie graag net meer game time kry. “Hy is ’n uitstekende haker met great leierseienskappe. “Daar is groot belangstelling in sy dienste in die Baai, maar daar is nog nie ’n ooreenkoms bereik nie.” Ntubeni het sedert 2011 met groot welslae in 64 games­ vir die Streeptruie en 52 keer vir die Stormers uitgedraf. Die woelige haker is vroeg in sy loopbaan reeds uitgesonder as ’n speler met spesiale talente wat vir hoëre dinge beskore is. Die 27-jarige speler was vir lank die eerstekeuse-haker in die Kaap. In 2013 is hy in die Springbok-groep ingesluit op hulle jaareindtoer van Europa. Geteister Hy het egter nie in een toets gespeel nie. In 2016 het hy die SA A-span gehaal wat teen die Saxons van Engeland uitgedraf het. Sedertdien is sy loopbaan erg deur beserings geteister. Hy het hard gewerk om van sy beserings te herstel en het vanjaar weer voortreflike rugby in die Currie Cup-reeks begin speel. Intussen stel die Kings ook belang in die dienste van Treu, hulp­afrigter van die Stormers. Hulle wil Treu inspan om Davids te help om die Kings in Superrugby te slyp. Die voormalige breier van die Blitsbokke is tans in Japan, waar hy as raadgewer vir Japan se nasionale sewesspan dien. Benewens dit, besoek Treu ook verskeie klubs in Japan wat in sy dienste as breier belangstel. Die ondersoek na die onmin in die Stormers se afrigterskorps is nog aan die gang. Daar is kommer dat dit na die voorseisoen kan oorspoel.