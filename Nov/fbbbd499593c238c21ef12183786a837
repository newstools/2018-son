VIR sportmanne kan burn­out en depressie daartoe lei dat hulle hulle eie lewe neem. Dié saak is Maandag op die Internasionale Dag van die Man bespreek. Die akteur Pallance Dladla, kommentator Robert Marawa, grapjas Donovan Go­liath, politieke ontleder Eusebius McKaiser en Craig Wilkinson van die NGO Father A Nation het die bespreking gelei. Die byeenkoms was deel van Carling Black Label se bewusmakingsveldtog “Bold. Brave. Strong.” oor depressie onder mans. Die event is in die Walter Sisulu-saal in Kliptown, Soweto, aangebied. Marawa het ’n beroep op veral sokkerspelers gedoen om openlik oor hulle geestesgesondheid te begin praat. Hy het die land se sokkerbase gevra om die saak van spelers se geestesgesondheid te begin aanpak. “Baie spelers cope nie met die geld wat hulle verdien nie en neem soms swak besluite,” het hy gesê. Die uitgesproke McKaiser het die kwessie van manlikheid benadruk: “Mans moet selfondersoek doen. ’n Graad agter jou naam of om vir Boland of Westelike Provinsie te speel, maak jou nie ’n man nie. Wat saak maak, is om jouself eers lief te hê. Daarna kan jy ander ook liefhê.” Goliath het sportmanne aangemoedig om nie altyd die main ou in die stuk te wil wees nie. “Die realiteit is dat mans ook kan huil oor goed wat hulle raak. “Dis een van die grootste probleme onder mans. Hulle wil nie hartseer wees oor goed wat in hulle ophoop nie. Gaan soek hulp; ons almal is mense.”