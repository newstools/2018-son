’N GROEP fietsryers het gister ’n petisie by die Strand-landdroshof ingehandig wat borgtog vir vier mans teenstaan. Dié vier staan tereg vir die aanranding van Elize Janse van Rensburg twee weke gelede in Gordonsbaaiweg, oorkant die Caltex-vulstasie. Wedren Die saak teen Bren­don­ Kleyn (33), Igsaan Batties (26), Ismail Wantza (22) en Calvyn Abrahams (22) is tot Woensdag 5 Desember uitgestel vir ’n borgtogaansoek. Die verdagtes het Janse van Rensburg glo aangeval terwyl sy vir ’n wedren voorberei het. Die verdagtes het na bewering probeer om haar van haar fiets te beroof, maar kon nie daarin slaag nie. Gebreek Dis omdat een van haar kollegas hulle aangevat het. Janse van Rensburg se selfoon is wel gesteel. Sy het ook talle beserings opgedoen­ in die aanval. Haar bekkenbeen is gebreek en sy sal vir meer as drie maande buite aksie wees. Die verdagtes is meegedeel­ die hof wag vir hulle polisie­rekords en die ondersoek­beampte in die saak is weens ’n familiekrisis nie beskikbaar nie.