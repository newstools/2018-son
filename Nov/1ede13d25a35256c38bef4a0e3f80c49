DIE Amerikaanse WBC-swaargewigbokskampioen, Deontay Wilder, blyk op die agtergrond te wees terwyl die hype oor sy wêreldtitelgeveg teen Tyson Fury op 1 Desember in Los Angeles toeneem. Terwyl daagliks in die Britse media oor Fury se voorbereiding geskryf word, word maar bitter min oor Wilder se voorbereiding gesê. Dit pas Wilder dalk goed dat hy nie nou so in die kollig is nie. Hy het al talle kere gesê hy is ’n man vir die groot oomblik en dat sy vuiste die praatwerk in die kryt sal doen. Wilder kan tereg daarop aanspraak maak dat hy ’n KO-spesialis is, want hy het 39 van sy 40 teenstanders uitgeslaan. Fury het 19 KO’s in sy 27 gevegte tot dusver.