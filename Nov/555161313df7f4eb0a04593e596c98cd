TULBAGH. – ’n Hospitaal se gesloer om aandag aan ’n noodgeval te gee, het ’n baba se lewe gekos. So beweer Chanelle Andreas (25) nadat sy ’n miskraam gehad het. Andreas sê sy moes byna 10 uur wag vir ’n dokter om aandag aan haar te gee. Sy sê sy’t dié nagmerrie op 26 September beleef, maar sy het so depressief gevoel dat sy nou eers die moed bymekaar geskraap het om daaroor te praat. Andreas, wat in daardie stadium twee maande swanger was, is per ambulans na die Ceres-hospitaal geneem oor sy begin bloei het. Sy vertel: “Ek het 23:15 by die hospitaal aangekom en is by observasie gelos. Ek het lank gewag en ’n ander pasiënt het later gaan hulp soek en kom sê ’n suster is op pad. “Niemand het opgedaag nie. ’n Suster het 01:30 daar aangekom. Ek sê toe vir haar ek bloei en het baie pyn en ek vrees ek gaan ’n miskraam kry. “Sy sê toe daar is niks wat hulle nou kan doen nie, want die dokter is besig met ’n klomp mense.” Andreas sê sy het vir haar gesê die drup wat in die ambulans vir haar aangesit is, het leeg geloop. Die suster sê toe sy moet wag totdat die dokter kom en dat sy haar moet gaan skoonmaak, haar lêer trek en in die wagkamer moet wag. Afgespoel “Ek is gereeld badkamer toe om die bloed skoon te maak. Toe ek 07:45 weer soontoe is, het iets in ’n vaal sakkie afgekom. Ek was nie seker wat dit was nie en ek het dit in die toiletpot afgespoel. “Die dokter het my eers 08:30 die oggend kom roep. Ek het vir hom gesê ek dink ek het ’n miskraam gehad. “Hy sê toe dis nie noodwendig die geval nie, maar ná ’n sonartoets het hy bevestig dat dit wel so is.” Sandra Maritz, ’n woordvoerder van die Wes-Kaapse departement van gesondheid, sê: “Observasies is gedoen by die pasiënt se aankoms by die hospitaal en die erns van haar toestand is bepaal. ’n Dokter het aan die pasiënt bevestig sy was ag weke swanger en het ’n onvolledige miskraam gehad.” Andreas hou vol observasies is nie gedoen nie – sy sê ’n verpleegster het haar eers 01:30 kom sien en ook net kom sê sy moet vir die dokter wag. Maritz het ook nie gesê hoe lank dit was voordat die dokter Andreas ondersoek het nie.