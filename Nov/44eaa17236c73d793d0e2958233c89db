DIE legendariese Suid-Afrikaanse krieketspeler Barry Richards het onlangs ’n betreurens­waardige uitlating gemaak. Die 73-jarige voormalige ster-speler sê in ’n dagblad:“Die beheer­liggaam in jou eie land, Krieket Suid-Afrika (KSA), maak asof jy nie bestaan nie.” Dié kritiek teen KSA kom nadat Richards die enigste Suid-Afrikaner is wat die voormalige kaptein van Engeland Graham Gooch se lys van die beste elftal gehaal het. Dis ’n persoonlike lys spelers teen of saam met wie Gooch gespeel het en wat hy as die beste ooit ag. Gooch bestempel Richards as sy gunsteling-kolwer en wat hom betref die mees grasieuse ooit. Richards sê die ouens van KSA is die enigstes wat die prestasies van wit krieketspelers, veral dié voor integrasie, geen erkenning bied nie. Hy sê: “Hulle beskou ons as ‘pale, male and stale’.” Ek wil dit kategories stel: Ek het die grootste respek vir Richards en die bydraes wat hy tot krieket gemaak het, nie net in Suid-Afrika nie, maar ook in wêreldkrieket. Dit is ’n jammerte dat Richards­ so voel, en dit bring my by die punt wat ek graag wil maak: Richards se uit­lating is ’n les aan die Suid-Afrikaanse Rugbyunie (Saru). ’n Les wat hom moet laat wonder hoe swart rugbyspelers wat bydraes voor integrasie gelewer het, ook moet voel. Talle van hulle bydraes word nie eens gemention in die geskiedenis nie. Ek beskou SA Rugby se jongste poging om die geskiedenis 26 jaar ná integrasie te wil regstel as ’n verleentheid en ’n vertrapping van die grafte van swart rugbyspelers. Hy wil die geskiedenis van swart rugby voor 1992 bywerk, en daarvoor vra SA Rugby ook bydraes van die publiek – enige bydraes. Die president van SA Rugby, Mark Alexander, bestempel sy unie se veldtog as ’n poging om die leemte in die verhaal van swart rugby te vul, ’n leemte wat ’n verleentheid is. Alexander erken SA Rugby het die land se geskiedenis van swart rugby die afgelope 26 jaar totaal misken. Hy sê: “Met die Springbok Experience wil ons ’n enkele ver­wysingspunt skep, een waar enigeen die verhaal kan volg wat nooit vertel is nie.” Net dít aan mnr. Alexander, sy bestuur en die CEO, Jurie Roux: Dit was nie nodig dat julle die publiek se hulp op ’n nuus­konferensie hoef te gevra het nie. Dis eenvoudig: Volg die voorbeeld wat KSA gestel het: Sy geskiedenis begin net van integrasie af. SA Rugby is ’n nuwe liggaam met ’n nuwe identiteit, so laat die amptelike geskiedenis van Suid-Afrikaanse rugby van 1992 af begin. Dalk sal die publiek en voor­malige swart spelers julle dan ernstig opneem. En dit sal ook help as julle hulle name reg spel. Die grootste verleentheid op die bekendstelling van sy veldtog om bydraes van die publiek te kry, was toe SA Rugby die legendariese speler Cassiem Jabaar se van “Jabber” gespel het.