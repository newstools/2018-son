DIE pa van ’n vermeende gangster is gister in Mitchells Plain ’n loodpil ingejaag. Riyaaz Hendricks (42), ’n gewese American-bendelid, is naby Oval North Hoërskool in Beacon Valley koelbloedig doodgeskiet. Die voorval het Woensdag omstreeks 12:30 in Wimbledon-straat gebeur en Hendricks is op die toneel dood verklaar. Hendricks was na verneem word die afgelope week in Hanover Park nadat daar verlede week ’n skietery by sy huis in Beacon Valley was. Hy het Woensdag teruggekeer en is toe meters van sy huis af geskiet. Volgens Micheal Jacobs, ’n gemeenskapsleier in Mitchells­ Plain, was dit die afgelope twee weke stil in Mitchells Plain. Inwoners vrees egter nou dat daar weer wraakaanvalle gaan opvlam. Daar was vyf bendeverwante moorde nog onlangs in Lentegeur, Beacon Valley en New Woodlands. Die skietery was tussen die Fancy Boys, JCY-bende, Dixie Boys en Junior Mafia-bende. Die minister van gemeenskapspolisiëring, Alan Winde, het belowe om verskeie hotspot-polisiestasies op die Kaapse Vlakte oor die bendegeweld te besoek. Hy het verlede week Lavender Hill en Steenberg gaan besoek en Mitchells Plain is ook op sy lysie. Die minister het verlede week ’n pilot-projek bekend gestel om van die onwettige vuurwapens ontslae te raak. Inwoners kan die nommer 078 330 9333 skakel om inligting bekend te maak oor onwettige vuurwapens. ’n Beloning van R10 000 is uitgeloof vir inligting wat lei tot vuurwapens wat gekonfiskeer word. Volgens sers. Noloyiso Rwexana, ’n polisiewoordvoerder, is niemand nog gearresteer nie en word ’n moordsaak ondersoek.