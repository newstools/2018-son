LEINSTER sal moet lig-loop! Dié waarskuwing kom van die Southern Kings-senter Harlon Klaasen. Dié twee Pro14-spanne pak mekaar Sondag in die Madibaz-stadion. Harlon meen die Kings kan heelwat beter vaar as in hulle onlangse nederlaag teen die Scarlets. “Ons het net-net verloor. Daarom voel ek die span speel met elke game beter en ek is seker teen Leinster gaan ons nóg beter wees,” sê hy. Harlon was beseer in die wedstryd teen die Scarlets en het uitgesit tydens gister se oefening, maar hy sê hy sal gereed wees vir Sondag. “Ek het net my heup ’n bietjie beseer. Dis regtig niks ernstigs nie. Ek behoort gereed te wees.” Harlon is tans goed op dreef. Met Berton Klaasen, sy sentermaat, lyk hulle na ’n goeie kombinasie. Volgens Harlon is dit Berton wat hom so aanmoedig. “Hy is eintlik die rede waarom ek so goed doen. Hy help my met alles en probeer ook almal in die span motiveer. “Berton het my baie gehelp vandat ek hier gekom het. Dis ook die rede waarom ons in die middelveld so lekker kliek.” Harlon is nie skaam vir ’n gaping nie. Hy is blitsvinnig vir ’n senter. “Ek het in die verlede ’n bietjie atletiek gedoen. Dis maar seker die rede waarom ek die gap vat as hy daar is,” sê hy laggend. Intussen het Tertius Kruger, die Kings se nuwe senter, in Harlon se plek ge­oefen. Hy’t skaflik vertoon. “Kompetisie is goed vir die span. Dit help ons ook groei. Ons probeer almal die span verbeter,” sê Harlon.