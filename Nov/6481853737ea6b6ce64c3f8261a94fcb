TEEN die tyd dat die Eerste Wêreldoorlog ten einde geloop het, was Catherine Blu­genhout al ses jaar oud. Op 106 is dié Suid-Afrikaanse ouma se gesondheid nog baie goed. Boonop het sy ’n klomp mense in haar lewe wat baie vir haar omgee. Die afgelope Sondag het Vivian Meyer en sy vrou, Daphne, ouma Catherine se viering selfs meer spesiaal gemaak. Die Meyers het vir haar ’n partytjie gereël in Eureka Estate in Elsiesrivier. Dit was voorwaar ’n dag vol vrolikheid. Rdl. Beverley van Reenen het selfs ’n mooi koek vir die geselligheid gebak om ouma Catherine hierdie uitsonder­like mylpaal in haar lewe te help vier. Sowat 60 mense het die partytjie bygewoon. Ouma Catherine se man, George Blugenhout, het op 28 November 1986 afgesterf. Die egpaar het 10 kinders in die lewe gebring. Twee van hulle is reeds oorlede. Verder spog ouma Cathe­rine met 45 kleinkinders, 25 agterkleinkinders, 20 agter­agterkleinkinders en sowaar nog tweetjies van die volgende geslag. Mense het heerlik saam gekuier en selfs heerliker gesmul aan al die lekkernye.