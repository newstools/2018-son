DIE legacy van die ontslape Leicester City-eienaar gaan beslis voortleef. Vichai Srivaddhanaprabha se skielike dood in ’n helikopter­ongeluk verlede naweek het die Engelse Premierliga in rou gedompel. Srivaddhanaprabha (60) het kultus-status verwerf sedert hy Leicester City gekoop het. Die Foxes het onder sy eienaarskap in die 2015-’16-seisoen die eerste keer in hulle bestaan van 134 jaar die Premier­liga gewen. Die boorling van Thailand het ook baie vir die gemeenskap van Leicester gedoen. Sy 33-jarige seun, Aiyawatt, sê sy pa se goeie werk sal nie stop noudat hy as eienaar van die Foxes oorgeneem het nie. Sensitiwiteit “Ek wil almal uit die diepte van my hart bedank vir die oorweldigende ondersteuning,” het hy in ’n verklaring gesê. “Dankie ook aan die Leicester-polisie en -nooddienste. “Hulle vinnige reaksie Saterdag het baie mense veilig gehou. Hulle professionaliteit en sensitiwiteit het die laaste paar dae draaglik gemaak. “Wat met my pa gebeur het, het my net laat besef hoe baie hy vir ander mense oor die wêreld heen beteken het. “Ek is verskriklik trots om so ’n besonderse pa te hê. Ek het ’n groot missie en nalatenskap van hom gekry om voort te sit. En dis presies wat ek gaan doen.”