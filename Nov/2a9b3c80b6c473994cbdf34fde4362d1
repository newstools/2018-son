DAAR’S niks beter as ’n lekker los, ligte somerrok as die son tieng daar buite sê nie. Die heerlike sonskyndae loer vir ons en ek het by die winkels ingeloer om vir julle van die beste, dog goedkoop, somerrokke te wys. Kyk, as jy trendy wil wees, moet jy so gou moontlik vir jou ’n hele paar button-down-linnerokke aanskaf. Ons weet mos jy sal moet diep in jou sak krap vir ordentlike linne, maar op die winkelrakke by mrp.com en The Fix is daar ’n goedkoper alternatiewe materiaal genaamd viscose. Hy is net so lig en koel soos linne. Die beste van ’n somerrok is dat jy absoluut enige skoene daarby kan dra. Vir ’n casual look kan jy ’n paar flip flops of ’n sandaal dra en jy kan selfs wegkom met ’n paar plat tekkies vir gemak. As jy die aand uitgaan, kan jy net ’n paar gemaklike blokhakke daarby aantrek. 