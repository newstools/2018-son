Liewe Antie Mona EK IS nie baie trots op my verlede nie, maar ek is trots daarop dat ek bo my omstandighede kon uitstyg. Antie, ek het nie ’n maklike kinderlewe gehad nie. Toe ek jonger was, was ek baie rebels. My ouers kon glad nie met my huishou nie. Toe hulle skei, het dinge vererger. My wêreld het uitmekaar geval en ek het met verkeerde vriende deurmekaar geraak. So het ek tik leer ken. Ek het dit vreeslik geniet. Die ou van die jaart waar ons uitgehang het, het my behoorlik met tik bederf. En toe ek hooked was en nie meer vir my sakkie kon betaal nie, het ek besef hoekom hy so vriendelik was met my. Antie, ek moes hom seks gee vir tik. Ek het dit gedoen, en ek is vandag nog skaam daaroor. Die ergste is, dit het nie by hom opgehou nie. Toe hy genoeg gehad het van my, het hy sy vriende begin oornooi om met my seks te hê. Dan het hy altyd net daar gesit en gekyk hoe die manne my opklim. Agterna het hy my uitgeskel as ’n jintoe en ’n n****r. Daarna het hy sy hande vir my begin lig. Fool wat ek was, het ek gedink dis omdat hierdie man lief is vir my. Totdat ek in die hospitaal geëindig en besef het ek is besig om my lewe weg te gooi. Ek het weggebreek van daardie rowwe dinge en besluit om my lewe te verander. Met die hulp van my familie kon ek by ’n staats-rehab inkom en ’n ommekeer in my omstandighede gemaak. Antie, ek het toe die wonderlikste man ontmoet. Hy het my met respek behandel en was ’n ware gentleman. Ek was vanuit die staanspoor met hom eerlik oor my verlede. Hy het gesê dis nie vir hom ’n issue nie. Ons het getrou, maar skaars ’n jaar ná ons troue het hy verander. Hy het begin drink en wanneer hy dan dronk was, moes ek hoor van my verlede. Hy het my van die lelikste goed uitgeskel, Antie. Ek moes hoor dat my man nie meer langs ’n jintoe kan slaap nie en dat ek al baie p**le in my gehad het. Hy het my mentally so geabuse dat ek ons eerste kind verloor het. Toe skel hy my uit dat ek weens my gehoer van destyds nie ’n kind kan kry nie. Ek was seergemaak en wou selfmoord pleeg. Iets in my het my nog altyd gekeer. Vandag, jare later, is my man nog altyd so rou met my. Hy jol rond en gee nie om of ek daarvan weet nie. Hy sê omdat ek in die verlede so rond geseks het, kan ek nie vir hom sê wat om te doen nie. Ek kan nie anders as om te dink dat dit my straf is vir al die dinge wat ek in die verlede verkeerd gedoen het nie. Wat moet ek doen? –D van CY, WhatsApp Moet vir géén oomblik glo die behandeling wat jy nou al so lank van jou man kry, is jou verdiende loon nie. Dit is nie! ’n Mens is nooit te sleg om goed te wees nie en jy kon daarin slaag om jou lewe om te keer. Hy het geen, géén rede om jou verlede so in jou gesig te gooi en jou te behandel asof jy ’n ou stuk vadoek is nie. Jy verdien meer as dit wat jy tans deurmaak en dit is tyd dat jy dit begin glo. As hierdie man jou nie kan waardeer vir die juweel van ’n mens wat jy is nie, is dit tyd dat jy jou huwelik in oënskou moet neem. Ja, Antie sê altyd ek is nie ’n voorstander van skei nie, maar niemand kan van jou expect om in hierdie absolute hel van ’n huwelik te bly nie.