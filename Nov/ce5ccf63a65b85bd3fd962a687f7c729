YOANN Huget betwyfel dit geensins nie dat Frankryk die beste rugbyspanne in die wêreld kan klop. Die 31-jarige buite-agter­speler glo Frankryk se agter­spelers is beter as dié van Suid-Afrika. So, daar is dus geen rede waarom hulle nie die Bokke Saterdag in Parys kan klop nie, reken Huget. Sedert Jacques Brunel in Desember as afrigter oorgeneem het, het Frankryk ag toetse gespeel en net twee gewen. Die oorwinnings was oor Italië en Engeland in die Ses­nasies-reeks. Die Hane wil sake nou graag regstel in hul volgende drie toetse. Dís teen Suid-Afrika, Argentinië en Fidji. Huget se laaste toets vir Frankryk was ’n jaar gelede. Die Bokke het die Hane toe met 18-17 in die Stade de France in Parys geklop. Hy sê aan AP: “Suid-Afrika en Engeland het nie spelers soos Teddy (Thomas), Basta (Mathieu Bastareaud) of Max (Maxime Medard), wat ’n groot verskil in ’n game kan maak nie. “Ons moet selfvertroue uit ons sterk punte put. As ons dit doen, is ek oortuig daarvan dat ons sal wen.” Frankryk het sy laaste vyf toetse teen Suid-Afrika verloor.