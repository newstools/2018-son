DIE Mamelodi Sundowns-breier, Pitso Mosimane, sê die beker in die Telkom Knock­out was nie hulle s’n om te wen nie. Dít nadat Baroka FC Mosimane se Brazilians Saterdag in die Peter Mokaba-stadion met 2-0 geklop het. Sundowns het Chippa met 1-0 uitgeskop om dié ronde te bereik, maar nou sal die PSL–kampioen meer tyd hê om sy titel te verdedig. Mosimane het ná die wedstryd aan SuperSportgesê hy het geen probleem gehad met die strafdoel wat in die eerste helfte aan Baroka toegeken is nie. Die doel het Baroka op die pad gesit en die span duidelik meer woema gegee om te soek na ’n tweede. “Dié was nooit ons game nie. Ons het goed gespeel, maar dit het nooit regtig gelyk asof ons ’n doel sou aan­teken nie,” reken Mosimane. “Baroka het ’n penalty en ’n deflected goal gekry. Ons kan niks daaraan doen nie. Ons moet dit aanvaar en aanbeweeg,” sê hy. Volgens Mosimane is sy span nie waar hy moet wees nie. “Kyk, ons sukkel selfs in die PSL en mense moet verstaan ons gaan nie elke wedstryd wen nie. Dit is net sokker. Sodra ons op dreef kom in die liga, sal dit weer beter gaan.” Mosimane se span is steeds onoorwonne in die PSL en het twee wedstryde minder as die voorloper, Wits, gespeel. Sundowns is ook net 6 punte agter Wits, wat tans 20 ligapunte het. Mosimane moet nou sy span gereed kry om Free State Stars oor twee dae op Loftus te verwelkom. En om sy sake nog verder te werk, kom Orlando Pirates ook op 10 November ’n draai maak op Loftus. ’n Besige tyd wag dus op Mosimane se span – en as hulle dié twee wedstryde wen, kan hulle bo-aan die PSL-puntelys eindig.