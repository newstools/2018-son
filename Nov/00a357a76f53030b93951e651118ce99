NIGERIË se reputasie is op die spel. Dis juis waarom Bafana Bafana hulle kan voorberei vir oorlog, aangesien die span van Wes-Afrika in Saterdag se stryd in die FNB-stadion beslis nie weer met ’n slap riem gevang sal wil word nie. Dít vir kwalifisering vir volgende jaar se Afrikabeker. Dis veral Nigerië se voormalige speler Jay-Jay Okocha wat daarvan oortuig is dat sy span sy besigheid op die veld sal kan doen. “Die nederlaag teen Bafana Bafana in die eerste been is lankal overdue,” het Okocha dit duidelik gemaak. “Soms het ’n span ’n wake-up call nodig om beter te word vir die toekoms. “Dit was ’n welverdiende sege vir Bafana Bafana in Uyo, maar ons het lesse geleer,” het Okocha by­gevoeg. Die voormalige Premierliga- en Bundesliga-sterspeler reken die druk is nou meer op Bafana Bafana omdat hulle kwalifisering vir volgende jaar se finals in Kameroen van Saterdag se uitslag afhang. Selfs ’n punt vir Nigerië sal hom steeds in ’n gunstige posisie plaas. Nigerië pak groep E se slaansak, die Seychelle, in sy laaste groepwedstryd. “Maar ek is seker die spelers het ook ’n punt om te bewys,” verduidelik Okocha verder. “Ek is seker die spelers wil die job sommer Saterdag doen. “So, hulle gaan om verskeie redes gemotiveerd wees.” Nigerië se voor­bereiding is sommer behoorlik ontsenu met beserings aan talle sleutelspelers. Dis ook juis waarom Stuart­ Baxter en sy troepe teen ’n new look Nigerië gaan uitdraf. Net vier spelers wat in die eerste been se nederlaag van 0-2 teen Bafana Bafana in Uyo in aksie was, is Saterdag beskikbaar vir die besoekers. Die vier spelers is William Ekong, Wilfred Ndindi, Oghenekaro Etebo en Arsenal se Alex Iwobi. Dis veral laasgenoemde wat fyn dopgehou moet word – in Nigerië se enjinkamer. Iwobi, wat drie seisoene gelede gesukkel het om sy voete by die Gunners te vind, is ’n openbaring sedert Arsenal Unai Emery aangestel het om Arsène Wenger op te volg. Baxter-hulle kan verseker wees Nigerië se aanvalle gaan deur Iwobi gechannel word. Die 22-jarige Iwobi se fisieke spel en oog vir doele sal beslis ’n bedreiging vir die tuisspan inhou.