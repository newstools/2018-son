CASTER Semenya, Suid-Afrika se 800 m-wêreldkam­pioen, het nie die kortlys van vyf atlete gehaal waaruit die Internasionale Assosiasie van Atletiekfederasies (IAAF) se vroue-atleet van die jaar vir 2018 gekies gaan word nie. Die groep van vyf vroue is vroeër die week deur die IAAF bekend gemaak, met Semenya nie lid van die uitgesoekte groepie nie. Vroeër die maand is Semenya op plaaslike vlak met drie toekennings vereer – sportster van die jaar en sportvrou van die jaar sowel as die People’s Choice Award. Dit was ’n besonder goeie jaar vir die Suid-Afrikaanse atletiekster. Sy het bo en behalwe haar wêreld­titel ook die IAAF Diamond League­ se 800 m-titel gewen. As deel van haar vele titels het sy die 800 m en 1 500 m op die Statebondspele en Gold Coast gewen, sowel as die 800 en 400 op die Afrika-kampioenskappe. Sy het ook verskeie rekords verbeter, waaronder die 400 m en 1 500 m SA rekord én die 800 m en 1 000 m Afrika-rekord. Semenya en Atletiek Suid-Afrika beveg die voorstel in die hof vir arbitrasie vir sport. Haar verhoor sal in Februarie plaasvind en die voorstel sal dan waarskynlik op 26 Maart in werking tree. Die vyf vroue is: Dina Asher-Smith (Brittanje), Beatrice Chepkoech (Kenia), Caterine Ibarguen (Colombo), Shaunae Miller-Uibo (Bahamas) en Nafissatou Thiam (België) – Sport24