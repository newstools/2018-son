NÓG ’n mosie van wantroue lê voor vir Mongameli Bobani (UDM), burgemeester van die Nelson Mandelabaai-metro. Dit sal na verwagting op die volgende raadsvergadering teen hom gebring word. Dis omdat die ACDP en Cope vir Bobani van korrupsie beskuldig. Dié partye sê hulle gaan sake­ nie net daar laat nie. In ’n ope brief aan die ANC, EFF, AIC en UDF vra die ACDP-raadslid Lance Grootboom die ANC om die Metro van moontlike verleentheid te red voordat Bobani ge­arresteer word. Die ACDP en Cope het op 2 November op ’n raadsvergadering in Despatch ’n dringende mosie van wantroue teen Bobani gebring en gevra dat hy uit sy pos ontslaan moet word. Raadslid Siyasanga Sijadu van Cope het dit gesekondeer. Die meeste raadslede het egter teen die mosie gestem. Dis ná bewerings dat Bobani onge­oorloof betrokke was by ’n maatskappy, Heerkos Projects (HP). Na bewering het HP voordeel getrek uit die projekte van multimiljoene rande van die geïntegreerde openbare vervoer­stelsel (IPTS). Kapt. Henk Fourie van die Valke se prioriteitsmisdaadeenheid beweer in ’n affidavit dat honderdduisende rande in Bobani se bankrekening inbetaal is. Grootboom sê: “Die ACDP het besluit om ’n tweede mosie van wantroue te bring omdat dit die Metro se geloof­waardigheid sal skaad as ons burgemeester ge­arresteer moet word. “Dit sal lyk asof ons Metro wanfunksioneel is.” The Herald het vroeër dié week berig dat die Valke ’n nuwe saak van bedrog teen Bobani ondersoek­. Dis omdat hy na bewering die Wet op Munisipale Stelsels oortree het. Hersieningsaansoek Grootboom sê: “(In die berig) word beweer dat Bobani ’n Absa-bestuurder beïnvloed het om nie ’n borgakte uit te reik nie. “Die (gewese) stads­bestuurder Johann Mettler het dié borgakte aangevra om voor te berei vir ’n hersieningsaansoek in die arbeidshof teen ’n munisipale beampte in die regsdepartement. “As Bobani dit gedoen het, was dit om ’n senior bestuurder te beskerm – een wat van korrupsie beskuldig word.” Hy meen as die Metro ’n slegte reputasie het, sal dit beleggers afskrik. Grootboom sê: “Ál die partye wat in die raad verteenwoordig word, is veronderstel om in die beste belang van die in­woners van ons Metro op te tree, nie in hulle eie nie. “Die ACDP vra die partye in die huidige koalisie daarom om te verhinder dat die metro verneder word, deur Bobani as burge­meester te verwyder totdat die bewerings teen hom opgeklaar is.”