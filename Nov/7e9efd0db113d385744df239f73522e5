ANDREW Snyders van Mitchells Plain is in die wolke daaroor dat hy binnekort die eerste keer in George gaan wees. Snyders sê hy kan nie wag om die vriendelike mense van die Suid-Kaap te ontmoet nie. “Ek gaan van my gunsteling-gospelliedere sing. “Die Here is goed en getrou; daarom moet ons met ’n dankbare hart juig en jubel.” Andrew verklap hy gaan onder meer sy lied “It Was Love” sing. Dit gaan oor die Here se dood aan die kruis. “Dit was nie ons sondes wat die Here aan die kruis gehou het nie; dit was sy liefde vir ons.” Verlede jaar het Andrew aan The Voice South Africa deelgeneem. Hy sê dit was ’n ongelooflike ervaring. “Op die show het ek baie geleer van verhoogoptredes en oor hoe ’n mens jou stem reg gebruik.” Gospel fans kan hulle dus regmaak vir ’n konsert wat die asem gaan wegslaan. Andrew gaan ook op 1 Desember in Westridge Gardens op die DStv Mitchells Plain Festival optree. Maar eers gaan hy in George draai. Die Thanksgiving Gospel Concert vind op Sondag 11 November by Eagles Nest Ministries International plaas. Die mense wat die verhoog met hom gaan deel, sluit in Carlo Abrahams, Glyneshia Flores, Cheswin Ruiters van Worcester en Remalia Esau van Ceres en Dan Lukas van Beaufort-Wes. Die konsert begin 16:00 en ’n kaartjie kos R60.