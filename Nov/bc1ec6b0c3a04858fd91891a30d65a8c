PHIL Mickelson is $9 miljoen ryker nadat hy Tiger Woods in ’n naelbytstryd in Las Vegas onder spreiligte geklop het. Die tweestryd, wat wêreldwyd deur derduisende fans dopgehou en The Match gedoop is, was ’n naelbytstryd van begin tot einde. Die wedstryd was bestem vir 18 putjies, maar kon eers op die 22ste ’n wenner oplewer. Mickelson (48) het die sege beklink toe hy met ’n sethou van 1,2 m geslaag het. Woods (42) het op die 17de putjie met ’n chip-hou geslaag om te verhoed dat Mickelson wen. Woods het oomblikke later self ’n sethou van 3 m verbrou wat hom die oorwinning kon besorg het op die eerste ekstra putjie. Dit het gelei tot ’n sudden death play-off op die 85 m-strook tot by die gat waar Mickelson net-net sy neus voor gekry het. Dit was dramatiese laaste oomblikke. – BBC