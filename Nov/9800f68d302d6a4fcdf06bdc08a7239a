’N KAAPSE leerder is in ’n kritieke, maar stabiele toestand nadat hy twee keer in die nek gesteek is. News24 berig die Wes-Kaapse Onderwysdepartement (WKOD) het die steekvoorval bevestig. Dié lem-voorval was een van drie gewelddadige aanvalle waarby leerders van Delft betrokke was. Jessica Shelver, WKOD-woordvoerder, sê ’n gr. 9-leerder van die Hoërskool Voorbrug in Delft is Vrydag twee keer in die nek gesteek. Dié voorval het net ná 08:00 gebeur. “Daar word beweer die oortreder het ná die voorval weggehardloop, maar ons is ingelig dat hy tans in polisie-aanhouding is. “Die onderwysers en leerders is erg deur die voorval getraumatiseer en het berading van ’n sielkundige ontvang,” sê Shelver. Volgens haar word daar beweer dat twee leerders by die aanval betrokke was. Dissiplinêre stappe gaan teen albei van hulle gedoen word, sê sy. Albei dié leerders is ook in gr. 9. Ondersoek Sers. Noloyiso Rwexana, ’n polisiewoordvoerder, sê twee 17-jariges word tans deur die polisie “geprosesseer”. Die polisie ondersoek ook ’n saak van poging tot moord. In ’n ander voorval, ook in Delft, is twee leerders van die Rosendaal Sekondêre Skool brutaal aangerand toe hulle op pad skool toe was, berig News24. “ ’n Gr. 9-leerder is twee keer met ’n skêr in die kop gesteek en ’n gr. 10-leerder is met ’n baksteen deur die gesig geslaan,” sê Shelver. Sy sê die oortreders is nie bekend aan die personeel van die skool nie. “Die polisie is oor die voorval ingelig en het ingestem om hulle sigbaarheid by die skool op te skerp,” voeg Shelver by. Dit het by die Laerskool Dikeledi Makapan gebeur, berig News24. Die verdagte (17) het die seuntjie glo vermoor ná ’n stryery met die slagoffertjie se ouer suster.