DIE bendes het weer baljaar met hulle vuurwapens in Helenvale. Vier vermeende bende­lede is beseer in twee afsonderlike skietvoorvalle in dié area in die Baaise noorde­like gebiede. Die skietery het Woensdag omstreeks 11:00 begin toe ’n 26-jarige klaer winkel toe gestap het. Kol. Priscilla Naidu, polisiewoordvoerder, sê drie mans het die man van agter genader op die hoek van Reneckeweg en Bramlin Markmanstraat. Twee van die verdagtes is bekend aan hom. “Die mans het op hom geskiet en hy is in die skouer getref. “Daar word beweer die verdagtes is van die 16 Honde-bende, maar die slagoffer se bendeverwantskap is in dié stadium nog onbekend,” verduidelik Naidu. ’n Saak van poging tot moord word deur die polisie ondersoek. Dieselfde aand is drie mense in nóg ’n bendeverwante skietery beseer. Naidu sê omstreeks 19:30 het die slagoffers, 18, 19 en 32 jaar oud, in ’n stegie tussen Kobus- en Voisinweg geloop. Drie verdagtes het hulle toe van agter genader, waarna skote op die victims gevuur­ is. “Die slagoffers, na bewering lede van die Nice Time Boys-bende is, is ál drie beseer. Die verdagtes is in dié stadium nog onbekend. “Die provinsiale bende-ondersoekeenheid ondersoek drie sake van poging tot moord,” het Naidu laat weet.