FREE State Stars sien deesdae net stars! Die span se situasie was so ondraaglik dat die afrigter, die 59-jarige buitelander Luc Eymael, onlangs in die pad gesteek is. Die Belg het laas seisoen Stars se eerste groot sukses, die Nedbank Cup, na die klub gebring. Maar dis die Ea Lla Koto – soos die span genoem word – se peil in die liga wat die grootkoppe bekommerd het. Stars het nie een van sy laaste vyf wedstryde in die liga gewen nie. Die ironie is dat hulle die agste posisie beklee en daarom nie regtig in die relegasie-moeras is nie. Ommeswaai Tog moes Eymael die val vat. Ondanks die onstuimigheid wat tans in Bethlehem heers, reken Eleazar Rodgers, Stars se Kaapse speler, die eenheid in die span kan hulle ’n ommeswaai help bewerkstellig. “Al sukkel ons om op die wenpad te kom, is die spelers se vertroue ongelooflik,” het dié boorling van Kuilsrivier uitgewys. “Die spelers glo in mekaar se vermoë. Jy kan dit op die oefenveld sien. Dis net jammer dinge val nie op match days in plek nie.” Volgens Rodgers, wat twee assists het, wil hy sy rekening open om sy opposisie weer sterre te laat sien.