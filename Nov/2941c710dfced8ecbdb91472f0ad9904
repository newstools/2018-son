DIS nie ’n uitgemaakte saak wie die wenner van die Wêreldbeker-rugbytoernooi (WB) volgende jaar in Japan gaan wees nie. Ná hulle puik vertonings die naweek het Ierland, Engeland, Frankryk en selfs Skotland­ gewys hulle kan enige dag enige span van die Suidelike Halfrond klop. Die Iere het Saterdag ’n skitterende sege van 16-9 oor die All Blacks in Dublin behaal. Daarmee het hulle gewys dat Steve Hansen (afrigter) se span nie meer die oor­weldigende gunsteling is om die skouspel te wen nie. Suid-Afrika was nie heeltemal oortuigend in sy sege van 26-20 oor Skotland op Murrayfield nie. Ten spyte daarvan het Rassie Erasmus (afrigter) se span genoeg gedoen om as ’n ernstige aanspraakmaker op die WB geag te word. Embrose Papier moes lank wag vir sy geleentheid, maar die 21-jarige van Clanwilliam het in sy eerste keer in die beginspan die toets in die nr. 9-trui geslaag. Dié oud-leerder van die Hoërskool Garsfontein het sy geleentheid met albei hande aangegryp en uit­stekend gekombineer met sy Blou Bul-spanmaat, Handré Pollard. Papier het nie net met sy flink diens en taktiese skoppe beïndruk nie, maar boonop ’n groot rol gespeel in die Bokke se eerste drie. Hy behoort Saterdag weer ’n kans agter die Bokke se oond gebied te word teen Wallis in Cardiff. Wallis het Tonga Saterdag met 74-24 afgeslag. Die laaste keer dat Wallis en Suid-Afrika teen mekaar gespeel het, was Erasmus se eerste toets as afrigter. Die Rooi Drake het die toets in Washington DC met 22-20 gewen. Pieter-Steph du Toit het die Bokke toe die eerste keer aangevoer. Van die spelers wat tans in Europa toer, was net Jesse Kriel benewens Du Toit toe in die beginspan. André Esterhuizen, Elton Jantjies, Ivan van Zyl, Wilco Louw, Steven Kitshoff, Thomas du Toit, Sikhumbuzo Notshe en Papier was op die plaasvervangerbank. Die kaptein, Siya Kolisi, is vir ’n kopstamp teen ’n Skotse speler uitgewys. Kolisi word dalk in elk geval dié naweek ’n blaaskans gebied. Jaareindtoer Dit beteken Notshe en Warren Whiteley kan weer oorweeg word. Die ander spelers in die groep wat nog nie op dié jaareindtoer gespeel het nie, is Gio Aplon, Sergeal Petersen, Schalk Brits, Trevor Nyakane en Lionel Ma- poe.