HAAI, Sonlanders! Joshua van Maasbankervlei is in ’n Stephen King-riller verdiep toe twee speurders wat hy glad nie ken nie, aan sy deur kom klop. ’n Foto van sy ma is op ’n moordtoneel gevind. Vis hulle net, of weet hulle regtig wat sy aandeel daaraan was dat Lodewyk Schultz gekry het wat hom toekom? Geniet nou die slothoofstuk van CHRISTO MEYER se jongste skryfstuk, Die Raaisel Rondom die Foto. JOSHUA se planne is agter­mekaar. Hy gaan vanaand toeslaan. Hy weet Dina is lief daarvoor om saans met ’n glas wyn op die agterstoep te sit. Hy kan nie wag om haar gesigsuitdrukking te sien as hy skielik voor haar staan nie. Daar gaan nie kans wees om te gil of om hulp te roep nie. Hy gaan soos blits op haar toesak. As sy dink die moord op haar man was erg, het hy nuus vir haar. Hierdie gaan tien keer erger wees. Hy wil haar deur dieselfde hel laat gaan as sy ma toe Lodewyk haar in sy studentedae van haar onskuld beroof het. Hy wil hê sy moet hom smeek om op te hou. Voordat hy enige iets doen, gaan hy haar alles vertel soos sy ma dit op haar sterfbed met hom gedeel het. Sy moet weet watter monster sy as huweliksmaat gehad het. Die blote gedagte daaraan stuur ’n warm gevoel deur sy lyf. Hy sien uit daarna om homself aan haar op te dwing. Hy is bly hy het nog nie weer van daai twee dom speurders gehoor nie. Hulle al twee is meer bek as binnegoed. Hulle het seker agtergekom hulle het die kat aan die stert beet. Dalk is dit beter so, want sy wraaklus het geen perke nie. Hy sal nie skroom om hulle ook van kant te maak nie. Anders as in Lodewyk se geval gaan hy nie vanaand enige gereedskap nodig hê nie. Hy gaan Dina met sy kaal hande vermorsel. Sodra hy genoeg gehad het van haar, gaan hy sy sterk hande om haar nek vou en haar doodwurg. Dan wil hy haar iewers gaan dump waar niemand haar ooit sal kry nie ... Die ouetehuis waar Lodewyk se ma versorg word, is ’n hele ent uit die dorp. Hendriks en Kleynhans het op ’n kol verdwaal en moes by ’n groep skoolkinders stilhou om aanwysings te vra. Uiteindelik ry hulle by ’n grondpad in. Hulle hou voor ’n wit gebou met hoë mure stil, klim uit en verduidelik die doel van hulle besoek aan ’n verpleegster. “Mevrou Schultz het jare laas besoekers gehad. Ek weet nie hoe sy gaan reageer nie.” Loretta Schultz sit kop onderstebo op ’n bankie naby ’n goed versorgde tuin. Sy het ’n helderkleurige blommerok en ’n pienk trui aan. Sy kyk vinnig op toe sy hoor sy het besoekers. “Sulke aantreklike mans,” sê sy met ’n glimlag. “Het julle spesiaal vir my kom kuier? Ek voel sommer weer van voor af jonk.” Kleyn­hans en Hen­driks kyk onseker na mekaar. Hendriks gaan langs die bejaarde vrou sit en wys haar die foto. “Ken Mevrou miskien dié persoon?” Loretta se gesig verkleur. Haar glim­lag verdwyn. Sy kyk seker ’n volle minuut en ’n half voordat sy antwoord. “Dis ... Dis mos Marynatjie, dan nie? Ek onthou haar goed. Wat was haar van nou weer?” Sy dink diep. “Zuurvogel,” kom Kleynhans tot haar redding. “Ditsem. Maryna Zuurvogel.” “Kan Mevrou ons iets van Maryna vertel?” “Maryna was ’n gawe mens. Altyd so behulpsaam. Lief vir glimlag. Sy is hier anderkant in Piketberg gebore. “Haar ouers het swaargekry. Toe gaan soek sy werk in die Kaap. Dis hoe sy by ons beland het.” “Mevrou se seun, Lodewyk ... Hoe was sy houding teenoor Maryna?” Loretta kyk vlugtig om haar. Dis asof sy bang is dit bereik die verkeerde ore. “Ek ... Ek het nooit met enige iemand daaroor gepraat nie, behalwe met my man. “Dis hoekom hy sy eie lewe geneem het. Dit was ’n sensitiewe saak. Hy was bang dit bring skande oor die familie. “Ons was skatryk en Maryna het uit ’n arm gesin gekom.” “Ons is van die polisie, Mevrou. Met ons kan u maar praat.” “Jy sien, Lodewyk was een van daardie wilde studente. Lief vir partytjies. Hy het hom deur niemand laat voorsê nie. “Toe Maryna op ’n dag ophou glimlag, het ek vermoed Lodewyk verkeer onwelvoeglik met haar. “Ek het geglo dit was sonder haar toestemming. “Ek het hulle nooit betrap nie, daarom het ek hom nooit gekonfronteer nie, maar ek het wel my vermoede met my man gedeel. Toe ons agtergekom Maryna tel skielik gewig op, het ek geweet iets is fout. “Ek is ’n vrou. Ek weet hierdie goed. Ongelukkig kon my man dit nie hanteer nie. “Hy was bang die waarheid kom op die lappe. Hy het homself aan ’n boom opgehang. Kort daarna het Maryna net verdwyn. “Ek weet tot vandag toe nie wat van haar geword het nie. Ek het haar nooit weer gesien nie.” Met die terugry is die atmosfeer gespanne. Eers toe hulle by ’n garage stilhou om petrol in te gooi, sak Hendriks af: “Jy was reg, Kleynhans. Daar was ’n geknyp oor die kleurgrens. “Dis eintlik hartseer as ’n mens mooi daaroor dink.” “Sersant was ook reg toe Sersant gesê het Lodewyk se dood was ’n haatmoord. “Joshua moes seker gedink het as hy wraak neem, gaan dit die opgekropte pyn verminder.” “Ja, Kleynhans. Slim het nou sy baas gevang en die raaisel rondom die foto is opgelos.” Toe die speurders by Dina Schultz se woning opdaag, is hulle verbaas om Joshua ook daar aan te tref. Hy staan met sy arms in die lug teen ’n muur terwyl Dina ’n vuurwapen op hom rig. “Wat het hier gebeur?” wil Hendriks weet. “Joshua het hier opgedaag met die doel om my ook leed aan te doen, Sersant. Maar ek was voor­bereid. Ek het ’n voorgevoel gehad dat hy gaan kom. Toe verras ek hom.” “Sit liewer daai skietding neer voordat iemand seerkry. Ons sal dit hiervandaan hanteer.” Hulle lees Joshua se regte voor, boei hom en lei hom na buite. Hy is so mak soos ’n lammetjie, soos iemand in ’n dwaal. Dis asof hy nie seker is waar hy hom bevind of hoe hy daar beland het nie. “Kleynhans, kom ek gaan koop vir jou ’n bier,” bied Hendriks aan die middag nadat Joshua sy eerste hofverskyning gemaak het. “As dit nie vir jou was nie, weet ek nie hoe ek die saak sou benader het nie. Jou kleurkonneksie het die deurslag gegee.” “Kan ek liewer ’n whisky kry, Sersant?” Toe hulle in die kroeg kom, wink Hendriks die kroegman nader. “Gee­ dié man ’n Bell’s.”