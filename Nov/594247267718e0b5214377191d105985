ZAAKIR Bantom wil die land se tweede Benni McCarthy word. Dié 13-jarige, belowende sokkerspeler van Bonte­heuwel speel al van vierjarige ouderdom af sokker. Nou is sy span genooi om uit te draf in volgende jaar se Manchester Cup in Engeland. Verskillende sokker­spanne van oor die wêreld gaan volgende jaar aan die toernooi deelneem. Die gr. 7-leerder van die Laerskool Nerina speel die afgelope twee jaar vir FN Rangers in Maitland. Hy het voorheen vir Everton gespeel. Zaakir is een van sy klub se o. 13-spelers wat gekies is om aan die buitelandse toernooi deel te neem. Speelvlak Volgens hulle afrigter, Arre­shaat Daniels, het die legendariese McCarthy baie gemeen­skapswerk onder jong agtergeblewe sokkerspelers gedoen. Dit was ook hy wat hulle in verbinding gebring het met die organiseerders van die toernooi. Die spelers berei reeds hard voor. “Die o. 13- en o. 14-span wat aan die toernooi gaan deelneem, oefen twee keer per week en speel naweke vriendskaplike wedstryde om hulle speelvlak op peil te kry.” Zaakir se trotse ma, Hajiera, sê hulle benodig R35 000 om hulle seun Engeland toe te stuur. “Ons samel op die oomblik geld in vir sy vlieg­kaartjie en ander koste. “Ek is in die wolke van blydskap dat my seun in sy sport vorder. “In die toekoms kan dit vir hom deure oopmaak. “Ek het my ander seun in die bendeskietery verloor; daarom wil ek graag hê my kind moet iets van sy lewe maak.” Enige iemand wat geld kan bydra sodat Zaakir die gesogte toernooi kan meemaak, kan Hajiera by 084 429 4384 kontak.