GRIEKSE argeoloë het die oorblyfsels van die verlore stad Tenea ontdek, het die Griekse ministerie van kultuur dié week aangekondig. Tenea was net uit ou geskrifte bekend, maar dis nou in die suidelike Peloponnesos-streek uitgegrawe. Die stad is glo deur Trojaanse gevangenes gebou. Uitgrawings van September tot Oktober het huise, erdewerk, grafte en munte uit die vierde eeu voor Christus blootgelê. Elena Korka, hoofargeoloog, het aan CNN gesê dis merkwaardig dat oorblyfsels van die stad, geplaveide paaie en argitektoniese strukture gevind is. “Ons het bewyse van lewe en dood gevind. Dis net ’n fraksie van die plek se geskiedenis.” Sy het aan AP gesê dit lyk of die inwoners ryk was.