EEN persoon is dood en twee ernstig beseer in ’n grusame ongeluk wat gister naby Khayelitsha plaasgevind het. Die ongeluk het omstreeks 10:00 op Baden Powell-weg, tussen Oscar Mpeta- en Mew-weg, gebeur. ’n Volkswagen Amarok- en Nissan-bakkie het teen mekaar vasgejaag. Een persoon is op die toneel oorlede. Twee ander is ernstig beseer. Dit is nog onduidelik wat presies verkeerd geloop het en wat die oorsaak van die ongeluk was. Die nooddienste het ure lank op die toneel gesukkel om die twee passasiers wat in een van die opgefrommelde voertuie vasgekeer was, te bevry. Die twee beseerdes is met die ambulans na die hospitaal geneem. Die pad was ure lank vir verkeer gesluit.