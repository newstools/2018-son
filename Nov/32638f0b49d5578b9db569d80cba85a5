DIE vier mans wat van die moord op baba Zahnia Woodward aangekla word, sal Donderdag hulle lot weet. Zahnia is op 30 Desember 2016 in die kop geskiet terwyl sy op haar pa, Bradley Robyn, se skoot gesit het. Die skietery het in Carna­tionweg in Ocean View gebeur. Christopher September, Larry Johnson, Morné May en Taswill Kriel staan tereg vir die moord. Larry se wit Golf is in die drive-by shooting gebruik. Hy het gesê September het dié dag die kar gebruik. September het gesê Larry het hom gebel en gesê hy moet die kar Houtbaai toe neem. Hy ken glo nie die mense na wie hy die kar geneem het nie. Liezel Herbst, die staatsaanklaer, het gister gesê as Larry en September nie die skieters is nie, moet hulle weet wie dit is. Vreemd “Dit word nie betwis dat die kar Larry s’n is nie. Ook is dit ’n algemene feit dat September altyd die kar bestuur het.” Regter Robert Henney het met Herbst saamgestem en gesê Larry en September se gedrag ná die skietery was vreemd. “Ek glo nie vir een oomblik dat Larry sonder rede sy kar net so wou laat wegmaak nie.” Net een getuie plaas May en Kriel op die toneel. Die staat se saak teen hulle is op omstan­digheidsbewyse gebaseer. Afgesien hiervan het May en Kriel self ook nie ’n goeie saak opgesit nie, het regter Henney gesê. “Hulle getuienis was deurspek met leuens. Dit was baie pateties.” Larry se ma, Mirriam, loop saam met hom hof. Sy het glo gereël dat die Golf weggemaak moet word. Sy word van regsverydeling aangekla. Herbst het gesê Mirriam was ’n swak getuie. “Sy was ook nie eerlik nie.” Hierin het Henney ook met haar saamgestem. “Ek glo nie sy het eers dae later van die skietery uitgevind nie. Haar huis in Ocean View is dan dieselfde dag weens die skietery aan die brand gesteek. Daai kar se enjin was nog warm toe sy opdrag gegee het dat dit geskuif moet word.” Weergawes Hy het gesê hy glo Simoney Kindo se weergawe dat Mirriam en Larry haar opdrag gegee het om mense te kry om die kar te laat verdwyn. Adv. Koos Smith, Larry se lawyer, wou van die hof weet of sy kliënt skuldig is aan moord net omdat sy kar gebruik is. “Dit beteken tog nie hy is die skieter omdat sy kar opgemerk is nie.” Smith het gesê die hof het ses weergawes van een skietvoorval gehoor. “Ons sit met dié penarie: Watter weer­gawe gaan die hof glo?” Volgens hom is nie een hiervan geloofwaardig nie. Henney sal Donderdag uitspraak lewer.