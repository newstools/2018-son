DIE website goedvoel.co.za gee drie wenke oor hoe jy fris en gesond kan lyk. Glimlag. ’n Breë smile laat jou mooier en meer approachable lyk. Glimlag is jou beste wapen wanneer jy lelik voel. Jy kan hoe mooi gegrimeer wees, soos ’n supermodel lyk en in olyfolie bad, maar as jy die hele dag dikbek is, gaan min mense in jou rigting kyk. En om alles te kroon, is ’n glimlag heeltemal gratis! Embrace ovulasie. Wanneer ’n vrou ovuleer, is sy op haar vrugbaarste – en daarom ook op haar mooiste. Dit het met die mens se biologie te doen. Haar middeltjie word kleiner sodat haar kurwes beklemtoon word. Studies het getoon gedurende hierdie tyd lyk ’n vrou se borste selfs meer simmetries. Dis ook die tyd wanneer ’n vrou meer selfversekerd, spontaan en positief voel. Tydens ovulasie laat die hoë estrogeenvlakke ’n vrou beter voel; daarom doen sy baie meer moeite met haar voorkoms. En meer estrogeen beteken jou vel is gladder, want dit laat olie­produksie afneem. Dit be­teken jy het minder puisies. Estrogeen is ook verantwoordelik vir ’n blink haredos. Oefen. Wanneer jy oefen, verbeter jou bloedsirkulasie. Hoe beter die sirkulasie, hoe meer suurstof en voedingstowwe kan by jou vel uitkom. Dit gee jou rooi wange en ’n gloeiende gelaat. Sweet laat ook jou porieë oopgaan, waarna aanpaksel daarin makliker weggeskrop kan word. Moenie bekommerd wees as jy nie dadelik ná ’n drafsessie soos ’n supermodel lyk nie. Gaan stort direk ná oefening en was jou gesig. Kort voor lank sal die komplimente begin instroom.