DIE Northbay Hope Foundation, ’n organisasie sonder winsbejag, het laas week sy eerste kantoor in Arcadia in die Baaise noordelike gebiede oopgemaak. Die area word gekenmerk deur hoë misdaadvlakke, geweld en armoede. Alles het begin toe die gemeenskap op 1 Desember 2017 onder die leierskap van Wade Hart en Dolores Peterson ’n openbare vergadering gehou en vrede bewerkstellig het onder verskeie groepe. Uitdagings “Van toe af het die stigting se doel meer relevant geword omdat daar ’n behoefte was aan die teenwoordigheid van so ’n organisasie in die gemeenskap. “Die stigting is op 13 Maart formeel gestig,” sê Morné du Plessis, tesourier en kantoor-administrateur by die North­bay Hope Foundation. Die stigting en sy lede betaal alles uit hulle eie sak – selfs vir die gemeenskapsprojekte wat hulle aanbied. Du Plessis sê die grootste maatskaplike uitdagings waarmee die stigting werk, is gangsterism, alkoholisme, dwelm-misbruik, tienerswangerskappe, geweld, verkragting, werkloosheid en omgewingskwessies. “In areas waar misdaad volop is, is dit moeilik om waarde te leer. “Gemeenskapsondersteuning kon dikwels van buite die area af.” Die nuwe kantoor sal die jeug egter help deur dié probleme aan te pak. Daar word ’n diens aan ouers gebied waardeur hulle hulle kinders in ’n veilige omgewing kan los. Deur gestruktureerde opleidingsprogramme kan die stigting geletterdheids- en opvoedkundige probleme in die gemeenskap oplos. ’n Voedingsprojek is ook begin. So kan mense weekliks ’n warm bord kos geniet. Dit word in Arcadia, Arcadia-Noord, Thembisa en Riemvasmaak aangebied. Du Plessis verduidelik daar is vier pilare waarvolgens hulle werk. Die eerste een behels humanitêre en primêre gesondheidsorg. Die tweede pilaar is gemeenskapsbeveiliging en maatskaplike welsyn. Die derde pilaar fokus op opvoedkunde en vaardigheidsontwikkeling. Die vierde pilaar berus op sport, ontspanning, kuns en kultuur.