ROBERTSON. – Marco Jones (18), ’n matrikulant van die Sekondêre Skool Langeberg, se droom is om ’n beroepsrugbyspeler te word. Marco, wat al van kleins af ’n liefde vir rugby ontwikkel het, se pa, Mario, was net 38 toe hy oorlede is. Marco sê hy kan sy pa onthou, hoewel hy maar nog baie klein was. Hy spog: “Mense sê my pa was ’n baie goeie rugbyspeler wat uitgeblink het op die veld.” Marco se mammie, Jacky, sê sy is baie trots daarop dat haar seun in haar oorlede man se voetspore volg. Marco het Boland op laerskool en onlangs op hoërskool in die Cravenweek verteenwoordig. Hy het ook ’n paar jaar gelede al as ’n agterspeler by die dorp se rugbyklub aangesluit. Marco spog met vele trofeë, sertifikate en medaljes in die sport waarvoor hy so lief is. Hy sê: “Ek droom regtig daarvan om ’n beroepspeler te word en my land eendag te verteen­woordig.” Goed Marco sê hy besef dit sal harde werk en deursettingsvermoë vereis om sy drome te verwesenlik. Wat die matriekeindeksamen betref, sê Marco, gaan dit sommer baie goed. Hy kan nie wag om sy finale uitslae te kry nie. Hy sê hy is nog elke dag in die gym nadat hy geswot het. Dis ’n streng fiksheidsroetine van oefening, gesond eet en genoeg slaap. Nou hoop en bid hy dat sy droom waar word.