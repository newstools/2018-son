DIE Amerikaanse swaargewigbokser Deontay Wilder is teen 8-13 book­ies se gunsteling om Tyson Fury op 1 Desember te klop. Die twee grotes pak mekaar dan in Los Angeles om Wilder se WBC-titel. Wilder is by die meeste bookies die 8-13-gunsteling, terwyl ander agentskappe hom as 4-6 aangee. Nadat Fury in ’n onlangse onderhoud openhartig oor sy fisieke en geestelike toestand die afgelope twee jaar gepraat het, het die meeste bookies sy wedsyfers van 6-4 na 5-4 afgedraai – ’n teken dat steun vir die Brit besig is om toe te neem. Fury sal die 40ste teenstander wees wat teen Wilder in die bokskryt klim – en uiteraard kan hy straks ook die Amerikaner se strafste teenstander tot dusver wees. Dit is egter duidelik dat Fury nie veel van Wilder dink nie. Nadat hy sy gevegte ontleed het, sê hy: “Dis eintlik maar net Wilder se laaste ses gevegte wat noemenswaardig is.” Fury sê sy beste jare lê nog voor. Hy sê hy is nou op die regte pad nadat hy ná sy sege oor Wladimir Klitschko in 2015 kokaïen begin gebruik en ’n allemintige 100 biere per week gedrink het.