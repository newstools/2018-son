ONMIN in die Arsenal-sokkerkamp is die perfekte rede vir Liverpool om die naweek in die Emirates-stadion in Londen so ’n bietjie pyn te gaan uitdeel. Arsenal-ondersteuners is kwaai upset oor die nuus dat een van die klub se jare lange servants, Aaron Ramsey, nie ’n nuwe kontrak gaan kry nie. Sky Sports berig ’n nuwe langtermyn-kontrak deur die klub se base was gereed vir Ramsey om te teken. Ramsey moes toe deur sy agent hoor die kontrak is intussen opgeskeur sonder dat enige verduideliking gegee is. Soos sake nou staan, sal Ramsey aan die einde van die huidige seisoen ’n nuwe klub moet soek. Dit is nou as hy nie al in Januarie deur ’n ander span opgeraap word nie. Die Walliese speler is al sedert 2008 ’n Gunner. Hy het al 59 doele in 341 wedstryde vir die klub van Londen aangeteken. Hy het ook drie FA Cup- titels (2014, 2015 en 2017) saam met Arsenal gewen. Ramsey het ook in onlangse wedstryde vir die Gunners uitgeblink en kan met goeie rede uit die veld geslaan wees oor hy nie ’n nuwe kontrak gaan kry nie. Hy het laas week aan ’n Engelse koerant gesê: “Ek hoop maar iemand sal my kom sê hoekom ek nie ’n nuwe kontrak gaan kry nie.”