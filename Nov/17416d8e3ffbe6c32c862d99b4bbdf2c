IS HY Dan the man – of trek iemand anders die nuwe Kaapse burgemeester se toutjies? Son op Sondag het betroubaar verneem Dan Plato, wat Dinsdag amptelik die leisels by Patricia de Lille oorvat, het g’n seggenskap gehad oor die samestelling van sy burgemeesterskomitee nie. Plato ontken dié storie heftig. Maar ons bron hou dik en sê Plato is niks anders as ’n seremo­niële kettingdraer met geen invloed nie. Die bron vertel: “Daar is net ’n lys met name in Plato se hand gedruk en gesê: ‘Hier is jou nuwe mayco.’ Plato het hom tot die DA-leier, Mmusi Maimane, gewend, maar dáár het hy ook voor dooiemansdeur gestaan. “Die mayco is klaar saamgestel en géén van die name is Plato se keuse nie.” Hy het net ’n paar werkers van sy vorige portefeulje as LUR vir gemeenskapsveiligheid oorgebring na die burgemeesterskantoor. “Die DA kan maar stry soos hy wil, maar dít is hoe dinge afgespeel het. Daar gaan nog ’n moerse klomp mense uit die party bedank.” Plato sê op sy beurt dié gerugte is glad nie waar nie. “Ek het aan my koukus gesê dié stories moet nou ophou. “Sulke stories word deur koukuslede versprei wat onenigheid wil veroorsaak, maar ek verwerp dit met die minagting wat dit verdien.” Daar word intussen druk bespiegel oor die samestelling van Plato se mayco. Een naam wat in die hoed gegooi is om Brett Herron in die burgemeesterskomitee se portefeulje vir vervoer en stedelike ontwikkeling te vervang, is dié van Angus McKenzie. Herron het Vrydag as mayco-lid bedank. Eerlik McKenzie sê by navraag dis vir hom nuus dat hy dalk tot in die topstrukture van die stadsraad bevorder gaan word. “Ek is eerlik wanneer ek sê ek weet nie hiervan nie. Maar ek is bereid om die DA in enige hoe­danigheid te dien as dit die wil van die party is.” Hy sê sy enigste doel is om Kaapse gemeenskappe te dien so goed as wat hy kan. Intussen het Patricia de Lille in haar laaste persverklaring as Kaapstad se burgemeester laat val dat die Stad byna R6 miljoen aan die regsfirma Bowmans betaal het vir die ondersoek na beweerde ongerymdhede binne die Stad Kaapstad. Hieroor sê McKenzie: “Dit is belangrik dat sulke ondersoeke van stapel gestuur word om korrupsie te stuit en ’n skoon regering te verseker. McKenzie het erken die huidige onderburgemeester van Kaapstad – en waarnemende burgemeester totdat Plato oorneem – Ian Neilson, se naam is ook in die Bowman-verslag genoem. McKenzie sê hoewel daar nie ’n voorstel was dat Neilson strafregtelik ondersoek hoef te word nie, het Bowmans wel voorgestel die speaker, Dirk Smit, moet die onderburgemeester van nader bekyk. Son op Sondag het Smit se kantoor reeds Donderdag genader om kommentaar oor hoe sy ondersoek na Neilson vorder. Maar daar was nog geen reaksie van Smit of die Stad Kaapstad se kommunikasieafdeling nie.