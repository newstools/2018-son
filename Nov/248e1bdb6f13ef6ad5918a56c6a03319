UITSIG se gemeenskap gaan appelleer teen ’n hofbevel dat die Sekondêre Skool Uitzig moet sluit. Verlede Vrydag het die Wes-Kaapse minister van onderwys, Debbie Schäfer, aangekondig die hof het verlede Vrydag besluit die skool moet toemaak. Die skool se beheerliggaam, ouers en kinders veg al langer as twee jaar dat die skool in Ravensmead moet oop bly. ’n Vergadering is Dinsdagaand by die skool gehou en ’n verslag is ontvang oor die hof se uitspraak. Malvern de Bruyn, Cosatu se provinsiale sekretaris, sê die gemeenskap was hoogs die moer in oor die verslag wat Schäfer oor die hofsaak uitgereik het oor die skool wat moet sluit. “Die gemeenskap is kwaad oor die verslag omdat leuens en onkunde oor die uitdagings van die skool versprei word. “Sy het in 2015 aangekondig die skool sluit en ouers het hulle kinders uit die skool gehaal. Daar was geen gesprekke met die skool se beheerliggaam nie.” Volgens De Bruyn is geld van die skool deur Schäfer gesny. “Dit het veroorsaak dat die skool onveilig was.” De Bruyn sê geregtigheid het nie gewen nie en die hele gemeenskap van Uitsig wil hê die skool moet oop bly. De Bruyn sê die skool sal dus oop bly en nuwe leerlinge wat vir volgende jaar wil registreer, is welkom. Nog ’n vergadering word volgende Donderdag by die skool gehou.