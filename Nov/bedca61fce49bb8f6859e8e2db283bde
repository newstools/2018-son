JUAN Manuel Leguizamón gaan in sy laaste internasionale wedstryd die kans kry om teen sy ou span te begin. Dié veteraan-flank sal Saterdag saam met die Britse Barbarians teen Argentinië uitdraf. Rassie Erasmus, Springbok- afrigter en afrigter van die Barba­rians vir die naweek se wedstryd, het bevestig die flank sal in die beginspan wees. Erasmus is vroeër vanjaar genooi­ om die Baabaas vir die Twickenham-wedstryd af te rig. Al wemel die Baabaas van Springbok-spelers, het Erasmus belowe om darem van die ander lande se manne voorkeur in sy beginspan te gee. “Toe ons die span saamstel, wou ons nie 17 Springbokke kies nie,” het Erasmus gesê. Gedien Die hele ding rondom die Barbarians is om al die kulture saam te bring en dít is waarom hulle sulke goeie ondersteuning geniet. “Dit is great om iemand soos Leguizamón, met al sy ervaring, op die veld te hê. Hy gaan beslis die wedstryd begin. “Hy is 35 en ons moet dankie sê vir die wyse waarop hy sy land en rugby gedien het. Dit is wonderlik om hom in die span te hê.” Erasmus het belowe hy gaan voortbou op die Baabaas se tradisie van opwindende en aanvallende rugby. “Ons gaan beslis met ’n spesifieke speelstyl vorendag probeer kom, maar dit sal nie ’n styl wees wat met enige land vergelyk kan word nie. Ons wil die mense entertain, genot verskaf en ook mededingende rugby teen Argentinië speel.” Intussen het Eben Etzebeth, wat hom aan die Baabaas se span moes onttrek, besluit om as ’n mascot en waterdraer aan te bly. “Hy wou hier wees. Hy wil deel van alles wees en die opwinding voel,” het Erasmus verduidelik. Blaser “Hy is waarskynlik die grootste mascot in die wêreld en het op sy eie koste besluit om saam met die span te wees. “Hy wou bitter graag vir ons speel.” Die Baabaas en die Poemas gaan mekaar om die Killik Cup pak, terwyl die wedstryd ook die skeidsregter John Lacey se laaste as blaser op topvlak gaan wees.