DIE vermeende perly kingpin Julian Brown sukkel om sy legal fees te betaal. Brown (32) se regspan het Vrydag ’n aansoek in die Baaise hooggeregshof gebring dat sy borgtog-geld van R800 000 verminder word. Dis sodat hy ’n deel daarvan kan gebruik om sy regskoste – waarvan ’n groot bedrag nog uitstaande is – te betaal. Brown staan saam met Eugene Victor (33) en Brandon Turner (38) tereg op ’n rits perlemoenverwante aanklagte. Alwyn Griebenow, opdraggewende prokureur, het Vrydag getuig die saak teen Brown en sy twee medebeskuldigdes is reeds geruime tyd op die hofrol. Hy sê weens die groot volume getuienis wat gelewer is, is koste aangegaan. Griebenow sê omdat die saak so lank aankom, kon hy ook nie ander sake aanvat nie. Volgens Griebenow vra Brown vir ’n vermindering van die borgtog­geld oor hy (Griebenow) sy advokaat ook nog moet betaal. Hy sê Brown vra die hof om net ’n porsie van die R800 000 beskikbaar te maak. Griebenow sê destyds toe Brown op borgtog vrygelaat is, het die ondersoek­beampte in die saak per abuis sy paspoort ook aan hom teruggegee. Volgens Griebenow kon Brown van daardie geleentheid gebruik gemaak het om die land te verlaat. Hy het egter die paspoort aan die ondersoekbeampte teruggegee. Griebenow getuig Brown was nog nooit regtig laat vir sy hofverrigtinge nie. Volgens hom het die staat ook nog nooit aangedui dat Brown by die saak inmeng nie. Regter Mandela Makaula en adv. Martin le Roux, staatsaanklaer, het daarop gesê hulle het nog nooit gehoor van ’n geval waar ’n hof versoek word om ’n beskuldigde se bail-geld te reduce nie. Hierop sê Griebenow dat art. 63 van die Strafproseswet daarvoor voorsiening maak. Volgens Griebenow is dit algemene praktyk en het hy die hof verwys na ’n soortgelyke aansoek wat in Kimberley gebring is. Volgens Griebenow het Brown die R800 000 by vriende en familie geleen. Griebenow sê dit is nie ’n opbrengs uit misdadige aktiwiteite, soos die bate­beslagleggingseenheid beweer, nie. Hy sê Brown repay tans die familie en vriende met die geld wat hy maak uit sy konstruksiemaatskappy. Griebenow sê die verdediging en staat was destyds verbaas toe ’n landdros in die hof die borgtog op R800 000 vasgestel het. Le Roux het die hof daaraan herinner die landdros het destyds gesê as Brown ’n Ferrari van R1 miljoen kan bekostig, kan hy borgtog-geld van R800 000 ook afford. Griebenow sê toe dis die hoogte bedrag borgtog-geld waarvan hy weet wat enige landdroshof nog ooit vasgestel het. Hy het ook na Morné Blignaut verwys – wat vroeër op ’n rits perlemoenverwante klagte skuldig bevind en gevonnis is – wat destyds bail van R250 000 gekry het. Die saak is uitgestel tot 30 November.