LEINSTER se angel het nog meer gif gekry met die voormalige Argentynse ster Felipe Contepomi as agterlynafrigter. En daarom wag ’n yslike taak op die Southern Kings Sondag in die Madibaz-sta­dion. Contepomi is vinnig besig om groot sukses te behaal. ’n Bewys daarvan is dat Leinster tot dusver in dié seisoen se Pro14-kompetisie die minste drieë afgestaan het. Contepomi sê hy wil seker maak sy span word die beste in die wêreld. Dit lyk reeds asof hy ná net ’n paar maande op die job beslis in die regte rigting beweeg. “Ek is hier om alles te gee wat ek kan. “My enigste doelwit is om Leinster te help om die beste span ter wêreld te word,” sê hy. As dit die houding is waarmee Leinster die Kings gaan aanpak, is daar nie regtig hoop vir die Baaise span nie. Leinster het in sy vorige ontmoeting met die Kings met ’n verswakte span gespeel en boonop steeds maklik gewen. In dié kragmeting in Februarie het Leinster ’n wegholsege van 64-7 behaal. Leinster gee tans die pas aan met 29 ligapunte ná sewe stryde. Hy was nog net een keer aan die verloorkant. Die vooruitsigte vir die Kings-breier, Deon Davids, lyk dus allermins roos­kleurig. Contepomi kry gereeld die beste uit sy spelers en dit lyk ook nie asof ’n verswakte span hom juis van stryk bring nie. “Dit is uitdagend, want jy wil dieselfde standaarde en oefenvlakke handhaaf. “Ek beskou dit meer as ’n goeie geleentheid, eerder as om vir iets bang te wees. Ek wil die spelers sien ontwikkel en die span se diepte verder help uitbrei,” sê hy.