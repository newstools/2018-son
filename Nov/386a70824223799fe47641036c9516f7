HY HET al as agjarige sy passie vir musiek besef – en vandag spog past. Daniel Wabanie (34) van Bethelsdorp met sy eie CD’s. Dié pastoor en sy musiekgroep, die Barrier Breakers, is welbekend in die Baaise noordelike gebiede. Die groep bestaan uit talentvolle sangers en musikante wat Wabanie op die CD genaamd God Kan Vir Ons Alles Doen Volume 2 ondersteun. Hulle is almal pastoorskinders wat sowat vier jaar gelede besluit het om as ’n groep saam musiek te maak. Hulle liefde vir die Here lei hulle en hulle wil graag die boodskap van geloof en hoop uitstuur. Die groep bestaan uit ses ander sangers, twee klawerbordspelers, ’n kitaarspeler en ’n baskitaarspeler. “Ek het nooit gedink ek gaan dit so ver maak nie,” sê Wabanie verbaas terwyl hy Son op Sondag meer vertel oor sy CD launch vandag. “Barrier Breakers is soos baanbrekers. Ons betrek veral die jeug van die noordelike gebiede, Uitenhage en Despatch. Ons fokus veral of Afrikaanse musiek en ek sal ons musiek klassifiseer as Pinkstermusiek.” Wabanie, wat professioneel al tien jaar in die musiekbedryf is, sê dit het hulle so drie maande geneem om die CD op te neem. Uitstaan Van die liedjies is bekende kerkgesange, maar ander het hy self geskryf. Die liedjies wat vir hom uitstaan, is “God Kan Vir Ons Alles Doen” en “Hy Lê die Fondasie”. Past. Marcus Pitie het die CD opgeneem. In 2017 het die musiekgroep dorpe en stede plat getoer en ook ’n DVD uitgereik. Hulle het veral in die kleiner Karoodorpe shows gedoen. Wabanie se doel met die toer was om jong, opkomende musikante ’n platform te gee vir hulle musiek en om hulle tips te gee om hulle eie CD’s te record. “Daar is baie talent in die klein dorpies en ek wil hulle graag help,” vertel Wabanie. Daniel Wabanie and the Barrier Breakers tree vandag 16:00 op in die New Season Ministry-kerk in Sanctor. Gaskunstenaars van so ver as Kaapstad en Bloemfontein gaan ook daar wees. Onder hulle is past. Roland Miggels, past. Gerald Julies en Damien Leukes. Plaaslike kunstenaars sluit in Delivia Sampies, Zeldine Frolick, Elsimio Smit, Kayla Vrolik en Laureta Pitie. Kaartjies is R60 by die deur. Die CD sal ook teen R80 te koop wees. Belangstellendes kan 084 399 5296 skakel vir meer inligting.