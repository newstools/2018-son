DIE Weskus was vandeesweek in rep en roer toe betogers behoorlik amok gemaak het. Die betogings is onder die vaandel van ontevredenheid oor dienslewering en behuising gedoen. Maar toe word ’n vakansieoord en ’n kliniek ook aan die brand gesteek. Regoor die land is gewelddadige betogings deesdae aan die orde van die dag. En die eerste goed wat in vlamme opgaan, is broodnodige dienste soos klinieke. Om nie eens te praat van besighede wat ook gestroop word nie. So gaan dit hier om die ontevredenheid te lug oor die gebrek aan dienste, of ’n geleentheid vir opportunistiese kroeks om te roof en te plunder. In die geval van Diazville in Saldanha, sal daar nou ’n nuwe kliniek gebou moet word. En bitter gou gaan die einste mense wat die plek afgebrand het, kla dat hulle nie gratis mediese geriewe in hulle area het nie. Daar is nie gedink aan die lêers en convenience van pasiënte wat hulle besonderhede van vooraf sal moet invul nie. Die gedagte van “ons kan maar afbrand, ons gaan niks oorkom nie”, moet in die kiem gesmoor word. Geld wat vir ander projekte begroot is, moet nou gebruik word om hierdie tipe skade te herstel. Diegene wat hulle aan dié walglike dade skuldig maak, sal once and for all met die gereg te doen moet kry. Dinge kan nie so aangaan nie. Jy kan nie net ’n ding wil demand en as jy nie jou sin kry nie, brand jy die gebou af nie. Dít terwyl hardwerkende en honest Suid-Afrikaners elke dag wind en weer moet trotseer om te gaan werk vir dit wat hulle wil hê.