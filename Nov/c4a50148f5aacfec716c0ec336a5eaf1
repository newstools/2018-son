STEVE Smith, David Warner en Cameron Bancroft sal hulle straf ten volle uitdien. Dis ná sprake vroeër dié week dat die straf wat hulle verlede jaar vir balpeutery opgelê is, verlig sal word. Die krieketgemeenskap was hoogs ontsteld toe dié drie Australiese spelers in ’n toets teen Suid-Afrika op Nuweland in Kaapstad uitgevang is. Smith en Warner is vir 12 maande en Bancroft vir 9 maande van die spel geskors. Krieket Australië (KA) het besluit hulle moet dit ten volle uitdien. Dit beteken Bancroft kan in Januarie vir plaaslike en inter­nasionale krieket oorweeg word en Smith en Warner eers einde Maart. Earl Eddings, tussentydse voorsitter van KA, voel dit plaas onnodige druk op die spelers en span om die drie gouer beskikbaar te stel. Sedert Justin Langer as afrigter by Darren Lehmann oorgeneem het, het die Aussies net 5 van hulle 21 inter­nasionale wedstryde in die drie formate gewen. Drie is teen Zimbabwe, een teen Engeland en een teen Suid-Afrika. – cricinfo