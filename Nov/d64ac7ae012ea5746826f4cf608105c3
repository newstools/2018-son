JOSÉ Mourinho se vloeksaak is gister deur die FA, beheerliggaam vir Engelse sokker, uitgegooi. Die Manchester United-bestuurder sal dus môre sy posisie langs die kantlyn vir die wedstryd teen Bournemouth inneem. Die FA voer in sy verslag aan daar kan nie bewys word Mourinho het gevloek nie. Die voorval het glo ná United se wedstryd teen Newcas­tle United gebeur. Mourinho het in een van die TV-kameras gepraat terwyl­ hy terug­gestap het na sy spelers se kleedkamer. Vroeër is daar wyd berig die United-baas het in Portugees die woorde “f*ck off, you sons of b*tches” ge­uiter. Die wedstryd teen Newcastle is in ’n uiters intense atmosfeer gespeel. Mourinho se span moes wen, anders sou hy gefire word. United het met 3-2 gewen nadat Newcastle vroeg met 2-0 voorgeloop het. Die druk op Mourinho het intussen nog nie juis verminder nie. Die Red Devils se wedstryd teen Bournemouth skop môre 14:30 af.