“JY KAN nie die wet breek net omdat jy gefrustreerd is nie.” Só sê Angus McKenzie, DA-wyksraadslid, nadat betogers ’n subraad 5-vergadering in Bonteheuwel ontwrig het. Son het gister berig die metropolisie is ingespan om aktiviste van die Bonteheuwel Shutdown-veldtog uit te smyt. Henrietta Abrahams, ’n organiseerder van dié groep, het gister gesê sy gaan ’n saak teen die metro cops maak omdat sy beseer is. Sy het beweer ’n metropolisieman het haar geskop en met pepper spray gespuit. ’n Video waarin McKenzie glimlag en vir die betogers waai terwyl hulle uitgesit word, doen nou die ronde. McKenzie het gesê hy het net ge-smile en gewaai in reaksie op die vloekwoorde wat hy van Abrahams verduur het. Hy het gesê subraad 5 het besluit om klagte van intimidasie, aanranding, crimen injuria en ontvoering teen die betogers te lê. Rou “Daai vrou het my allerhande dinge genoem. Sy het gesê ek is ’n narsistiese vark. In plaas van daarop reageer, het ek net gesmile en gewaai.” Abrahams het gesê sy is nie verbaas dat McKenzie ’n saak teen haar gaan maak nie, want dis nie die eerste keer nie. Sy het bygevoeg sy is nie spyt dat sy McKenzie uitgevloek het nie, want “somtyds moet jy rou wees om jou punt oor te dra. Die subraad het weer gewys hy kan nie vertrou word nie. “Hulle neem nie ons griewe ernstig op nie. Ons sal voortgaan om te veg vir ons mense se brood-en-botter-kwessies.” Hulle eis dat die subraad kyk na kwessies soos hoë watertariewe en titelaktes. 