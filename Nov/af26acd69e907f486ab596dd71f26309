DIE ANC is erg omgekrap oor ’n amptenaar van die Stad Kaapstad aangestel is “nog voordat die pos geadverteer of onderhoude met kandidate gevoer is”. Op ’n vertroulike spesiale raadsvergadering van die Stad Woensdag is besluit om wangedrag deur Richard­ Bosman, die uitvoerende direkteur vir veilig­heid en sekuriteit, te ondersoek. Die ANC-koukusleier, Xolani Sotashe, sê Lungelo Mbandazayo, die stads­bestuurder, het ’n klagte van die publiek ontvang waarin ernstige be­weringe teen Bosman gemaak word. Sotashe voer aan: “Van die be­werings bevestig inligting wat ons ook het, en dít is dat vooraf bepaal is dat Robbie Robberts as die direkteur van wets­toepassing aangestel moet word – dít nog voordat die pos ge­adverteer is. “Dis eintlik Robberts wat die Stad opdrag gegee het om die pos te skep. “Hy het ook sy eie salarisskaal bepaal.” Sotashe voeg by hy het emails tussen Bosman en Robberts in die vergadering voorgelees. Die burgemeester van Kaapstad, Dan Plato, het toe “shit, shit, shit” ná die vergadering gesê, vertel Sotashe. Hy sê: “Ons as ANC het nie bespiegel nie; ons het net emails voorgelees. “Bosman is die fall guy in dié storie. JP Smith moet ook geskors en ondersoek word, want hy word in die emails genoem. “Ons gaan strafregtelike klagte teen hom maak.” Charlotte Heyns van die ANC sê: “Ons gaan aan die LUR vir plaaslike re­gering skryf, want die speaker sit al van 2015 met dié inligting, maar het niks daarmee gedoen nie.” Die speaker, Dirk Smit, sê die vergadering kan nie in die openbaar bespreek word nie omdat die agenda daarvan vertroulik is. Smit sê: “Raadslede wat vertroulike sake openlik bespreek, oortree die gedragskode vir raadslede en hulle sal aangekla word. Verslag “Ek kan wel bevestig dat die stadsbestuurder gemagtig is om binne sewe dae ’n onafhanklike onder­soeker aan te stel om beweerde wangedrag van ’n amptenaar te ondersoek. “Die stadsbestuurder moet op die raadsvergadering in Januarie verslag daarvan doen.” Smith het aan News24 gesê hy verwelkom die onder­soek, want dit sal Bosman die geleentheid bied om sy naam skoon te kry. Hy sê: “Die pos is drie keer geadverteer. Ek kan ook nie ondersoek word nie, want ek het niks met werwing te doen nie.”