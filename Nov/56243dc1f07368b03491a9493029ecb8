DIS ’n ope vraag oor wie in die amperse uitvoerende burgemeester van Kaapstad, Dan Plato, se burgemeesterskomitee sal dien. Brett Herron, voormalige mayco-lid vir vervoer en stedelike ontwikkeling, het Donderdag in sy bedankingsbrief voorspel dat die ou brigade ’n comeback sal maak. Herron sê: “Ek vermoed dat ons in die volgende paar dae selfs die comeback sal sien van sommige ou Nasionale Party-lede, wat steeds lede van die koukus is en beloon sal word vir die rol wat hulle die laaste paar maande gespeel het. “Maar ondanks ál die windowdressing vermoed ek die oorwegende wit top-struktuur sal dieselfde bly.” Herlewing ’n Ingeligte sê DA-lede soos Marian­ Nieuwoudt, Angus McKenzie, JP Smith, Xanthea Limberg en Felicity Purchase behoort Dan Plato se mayco te haal. Die ingeligte sê: “Veral Marian behoort beloon te word, want sy was die een wat die mosie van wantroue teen Patricia de Lille (wat onlangs as die burgemeester van Kaapstad bedank het) gebring het.” Luidens gerugte sou die her­lewing van De Lille se destydse Onafhanklike Demokrate (OD) gister op ’n geheime vergadering in Clanwilliam bespreek word. Dié gerugte het die ronde begin doen oor die OD steeds by die Onafhanklike Verkiesingskommissie (OVK) op nasionale vlak as ’n politieke party geregistreer is. ’n Werker in die OVK se kantore in Pretoria het dit aan Son op Sondag bevestig. Die werker sê: “Die OD kan volgende jaar aan die nasionale verkiesings deelneem, maar dan sal die party ’n registrasiefooi van R200 000 daarvoor moet betaal. Liegstorie “Dít, of die party sal R45 000 moet opdok vir elke provinsie waarin hy wil meeding.” Hieroor sê ’n ingeligte egter: “Dis ’n liegstorie: Daar is geen planne om die OD te laat herleef nie. “Dis eintlik ’n storie wat die DA versprei, want hulle wil te kenne gee dat as die OD weer tot stand kom, sal dit in die verkiesing net ongeveer 2% van die stemme trek. “Maar ’n internal survey van die DA het bevind dat as die OD herleef, dié party 17% tot 20% van stemme in die Wes-Kaap sal wen. “Dít sal van so ’n party die kingmaker in die provinsie maak, en die DA uit die kussings lig.”