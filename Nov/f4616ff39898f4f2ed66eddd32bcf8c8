EDDIE Jones, coach van Engeland, glo Australië probeer hulle om die bos lei met wolhaarstories rondom die fiksheid van die bobaas-baljagter David Pocock. Engeland gaan Saterdag sake teen Australië uitspook in die Cook Cup op Twickenham. Pocock het die veld laas week in die tweede helfte in die Wallabies se sege oor Italië weens ’n seer nek verlaat. Hy het nie Maandag geoefen nie. Jones glo egter dat sy eweknie van die Wallabies, Michael Cheika, besig is met ’n doelbewuste veldtog om Engeland om die bos te lei oor die agsteman se besering. Jones het aan die Sydney Morning Herald gesê: “Ek hoor dit elke keer wanneer ons teen Australië speel. “Pocock gaan nie fiks wees nie. “Toe ek dit hoor, toe dink ek hier gaan ons al weer. Soos die merry-go-rounds by die Royal Easter Show. Dis effe soos dit. Ons dink nie eens daaroor nie.” Beginspan Die Wallabies kla die 30-jarige Pocock – wat as een van die beste baljagters ter wêreld beskou word – is die teiken van neck rolls. Cheika wil graag hê sy balgapser moet meer beskerming van die skeidsregters by die afbreekpunte kry. Intussen behoort Engeland sy kaptein, Owen Farrell, weer in die beginspan te verwelkom nadat hy in laas week se oorwinning van 35-15 oor Japan van die bank aangewend is. Will Genia, deurwinterde skrumskakel van Australië, het Farrell as “world-class” beskryf. “Hy is aggressief en probeer altyd om in jou gesig te speel. Hy is nie net fisiek nie, hy praat ook baie en bestuur die game goed,” meen Genia.