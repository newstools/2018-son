SATERDAG is die gevalle adv. Pete Mihalik op ’n begrafnisdiens in die Kaapse middestad onthou. Talle familielede, vriende en kollegas het die diens in die St. Mary-katedraal in Roelandstraat bygewoon. En dan was daar vermeende dikding gangsters. Sommige het openlik bulletproof vests aangehad. Heel sinister was Ralph Stanfield een van die draers van die peperduur matte black doodskis toe dit by die katedraal ingedra is. Mihalik se dogter, Cassidy, het ’n huldeblyk aan haar pa gelewer. Gewemel Sy het gesê haar pa het ’n arrogante en selfsugtige fasade voorgehou, maar hulle ken hom as ’n man met ’n oop hand wat vir mense omgegee het. Die kerkperseel het gewemel van cops en die body­guards van dikdinge, en dit is onduidelik of haar agjarige broer dit bygewoon het. Mihalik se pa, adv. Janos Mihalik, was daar en het voor in die kerk gaan sit saam met die res van die naaste familielede. Ander rouklaers het ingesluit Colin Booysen, die broer van Jerome “Donkie” Booysen, en Ashley Shields. Nafiz Modack het ’n kort maar dramatiese verskyning gemaak, omring van oppassers. Hy het met ’n trop wagte by die kerk opgedaag, ingegaan en toe weer uitgegaan waar hy Stanfield gegroet het. Modack het toe in sy kar geklim en is vort. Dis nie duidelik waarom hy so vinnig daar weg is nie. Adv. William Booth en regter Siraj Desai was daar, asook Cheryl le Roux, Ernie “Lastig” Solomons se suster, saam met haar dogter Faye. Bruce Hendricks, Mihalik se prokureur-kollega, en Ross McKernan, Mihalik se beste vriend, het ook die laaste eer gaan betoon. Ná die diens het rouklaers op die trappe van die kerk bymekaargekom terwyl die doodskis die kerk verlaat het op sy laaste reis. Gerugte doen die rondte dat hy op ’n hit list was. Sizwe Biyela, Nkosinathi Khumalo en Vuyile Maliti, wat hom aan die polisie oorgegee het, het verlede week in die Kaapse landdroshof verskyn. Al drie word aangekla van moord en poging tot moord. Die aanklag van poging tot moord volg nadat Mihalik se seun in die gesig gewond is.