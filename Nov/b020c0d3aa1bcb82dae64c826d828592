TWEE jong, suksesvolle mans is Vrydag in ’n gru-ongeluk op Liesbeek Parkway dood. Dié nuus oor die dood van Willy Yav van Gaboen en Jude Baban­dakana Bakongo van die Demokratiese Republiek van die Kongo is op Jeunes Patriotes Congolais se Facebook-blad gedeel. Son het gister berig die jong, talentvolle danseres Percy-leigh Sago is Vrydag in dieselfde ongeluk dood. Die voorval het gebeur toe die bestuurder van die motor in ’n brugpilaar van die N2 vasgejaag het. Die silwer Audi was opgefrommel. Die insittendes is op slag dood. Bakongo was volgens sy webwerf ’n sagteware-ontwikkelaar en entrepreneur in tegnologie, wat tussen Johannesburg en Durban gewerk het. Voordat hy ’n loopbaan as ’n sagteware-konsultant begin het, het hy luidens sy webwerf vir van die voorste maatskappye in die land gewerk. Vriende van die twee mans het hulle medelye op sosiale netwerke gedeel. Guerrero Dongibe skryf op Facebook: “Mag julle siele in vrede rus, broers. “Ons het ’n paar weke gelede nog gepraat en vandag is julle weg. Ek kan dit steeds nie glo nie.”