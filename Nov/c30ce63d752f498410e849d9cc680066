DIE Stormers maak gereed om ’n nuwe jersey sponsor aan te kondig, maar daar word steeds gesloer met die ondersoek van hulle hulp­afrigter Paul Treu. Son verneem BLK (Be­yond Limits Known) gaan in Desember as die nuwe jersey sponsor aangekondig word. Die Stormers het dié seisoen in plaaslik vervaardigde truie gespeel, wat baie swak onder ondersteuners verkoop het. Die Westelike Provinsie- Rugbyunie (WPRU) se jare lange partnership met adidas is in 2017 beëindig. Dit blyk ook dat die WPRU en Treu se paaie gaan skei, met die moontlikheid nou sterk dat Robbie Fleck volgende jaar die Stormers se afrigter in die Superrugby-reeks sal bly. Treu het in September sy griewe in ’n dokument van 26 bladsye aan die WPRU se bestuur oorhandig. Hy het in die griefskrif aangevoer Fleck en die hulpafrigter Paul Feeney (van Nieu-Seeland) ondermyn hom. Treu het ook uit ’n vergadering gestap waarin redes verskaf moes word oor hoekom die Stormers tweede laaste in die Suid-Afrikaanse konferensie van Superrugby geëindig het. Die WPRU het Treu se klagtes aan ’n onafhank­like ondersoeker gegee, wat glo eers volgende week sy bevindinge kan maak. Intussen het Fleck al met ’n oefengroep van 32 spelers begin voorberei vir volgende jaar se kompetisie. Die groep sluit die 13 spelers uit wat saam met die Springbokke op die jaareindtoer in Europa was. Son het voorheen berig Treu weier om saam met Fleck en Feeney te werk. Die Stormers kon net 6 van hulle 16 wedstryde in vanjaar se Superrugby-kompetisie wen.