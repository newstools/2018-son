DAAR was groot paniek en drama toe met vyf kinders hospitaal toe gerush moes word nadat hulle pille vir ski­sofrenie gedrink het. Die voorval het Maandagmiddag in Ravensmead gebeur. Die man aan wie die pille behoort, Mark Blows (36), sê hy ly aan skisofrenie en die kinders, tussen 6 en 14 jaar oud, het sy pille kom vat. “Die pille is op my kas in die kamer en hulle het dit afgehaal en gedrink,” sê Blows. Een van die seuns bly in dieselfde huis as Blows. “Later het hulle gesê hulle is vakerig. Een van die kinders het ook gesê hy het hoofpyn.” Die klong is toe huis toe, waar hy by sy ma complain het oor ’n kopseer. Die ma het lont geruik en is dadelik na Blows se huis om te hoor wat gebeur het. Daarna is met al die kinders hospitaal toe gerush vir onmiddellike behandeling. Foto’s van die kinders in hospitaalbeddens met buise in hulle arms en neus het oral in die sosiale media versprei – met ’n boodskap wat beweer ’n man het hulle elk twee pille gegee om te drink en dat almal in ’n kritieke toestand in die Tygerberg-hospitaal is. Blows het aan Son ontken hy het die pille vir die kinders gegee om te drink. Son het hom gevra hoekom hy dan toegelaat het dat die kinders sy pille drink. Hy het net gesê die kinders het dit self kom haal. ’n Inwoner sê die pille is baie sterk en hy vermoed Blows was in ’n daze toe die kinders die pille vat. Seermaak “Jy weet nie presies wat om jou aangaan wanneer jy dié pille vat nie.” ’n Buurvrou sê sy glo nie Blows sou die pille vir die kinders gee nie. “Hy is dan so lief vir al die kinders. So, vir wat sal hy hulle dan nou wil seermaak?” sê sy. Sy voeg by een van die laities wat die pille gedrink het, het na bewering al vir Blows gevra oor die pille en wat dit aan hom doen. “Ek weet nie waarom hy sou vra oor die pille nie, maar nou is die laitie en sy vriende in die hospitaal. Ek hoop maar hulle gaan orrait wees,” vertel die buurvrou. Die ouers was gister nog almal by die hospitaal by hulle kinders. ’n Woordvoerder van die hospitaal, Laticia Pienaar, sê die kinders is almal in ’n stabiele toestand. Sers. Noloyiso Rwexana, polisiewoordvoerder, het bevestig ’n saak van aanranding met die doel om ernstig te beseer is in Ravensmead se polisiekantoor geopen nadat vyf kinders pille gedrink het wat hulle van ’n verdagte gekry het. “Die ondersoek gaan voort. Niemand is in hegtenis geneem nie,” sê sy.