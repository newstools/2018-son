DIE manne en vroue in blou van die cop shop in Ladi­smith is weer die top-brasse in die hele Wes-Kaap. Dié eer het SAPS Ladismith te beurt geval op die Wes-Kaapse Polisiediens se jaarlikse prestasietoekenningsaand. Dit is gehou in Century City, Kaapstad. Eden was bo uit die 16 clusters (150 stasies), met Oudtshoorn en Ladismith se gemeenskapsdienssentrum wat die beste gevaar het. Lede, senior bestuurders en reserviste het erkenning gekry vir hulle uitstekende diens. Ladismith se cops het teen Vredendal meegeding in die afdeling sigbare polisiëringsgroep van die jaar. Die kersie op die koek is die 1 000 arrestasies deur kapt. Henry Edwards en sy manne van die misdaadvoorkomingseenheid. Dwelmverwante Dit het die beoordelaars se aandag getrek. “Ons manne het nie net 1 000 arrestasies gemaak nie; hulle het ook die meeste dwelmverwante arrestasies in die hele Eden gemaak. Ons verdra nie smokkelaars nie; ons rook hulle uit,” het AO Jannie Cedras, woordvoerder, gespog. In arrestasies vir een van die grootste rooftogte die afgelope jaar, in Van Wyksdorp, is vuurwapens gevind wat verbind is met misdade in die groter Kaapstad. Sers. Glanville Barry se skof het ook ’n prys verower. Dit kom nadat beslag gelê is op 1,4 ton perlemoen van R6,7 miljoen. Verlede jaar was Ladismith ook die stasie van die jaar en lt.kol. Jacobus Marthinus bevelvoerder van die jaar. Hy’t almal gelukgewens met hulle provinsiale prestasies.