BO-KAAPSE inwoners, oud en jonk, het gister met die polisie gebots toe hulle wou keer dat ’n hyskraan in die area ingaan. Hulle sê hulle is moeg van privaat ontwikkeling wat die rates in hulle woonstelle en huise ten hemele laat opskiet. Die cops het skokgranate gebruik om die mense uiteen te jaag toe hulle ’n mense-ketting gevorm het om toegang te voorkom. Die hyskraan het uiteindelik omgedraai – maar nie voordat die polisie vier mense vir openbare geweld gearresteer het nie. Toegestaan Dié voorval kom net ’n dag nadat die grondwetlike hof beslis het betogers mag vreedsaam betoog sonder om die owerhede in te lig. Groundup.org.za berig die hooggeregshof het laas week ’n weerhoudingsbevel toegestaan wat inwoners keer om met die bouery en spesifiek die hyskraan in te meng. Tog kla Shafwaan Laubscher, woordvoerder van die Bo-Kaap Civic and Ratepayers Association, oor die polisie se geweld. “Die polisie het ons tien minute gegee om uiteen te gaan. Ons het geweier. Hulle het toe die ou mense uit die pad gestoot en skokgranate gegooi,” sê hy. ’n Polisiewoordvoerder, sers. Noloyiso Rwexana, sê vier mense, ’n vrou en drie mans tussen 22 en 43 jaar oud, is gearresteer.