EEN van Son op Sondag se rubriekskrywers, Ernest Loth van die Paarl, is ’n gesamentlike wenner van die Neville Alexander-prestige-eerbewys vir die bevordering van Afrikaans. Loth deel dié eer met Suzie Matlhola van Johannesburg. Die twee se pryse van R10 000 elk is onlangs op ? glansgeselligheid by die Oor­logs­museum in Bloemfontein oorhandig. Prof. Elvis Saal, raads­voor­sitter van die Afrikaanse Taalmuseum en -monu­ment (ATM), het die oorhandiging gedoen. Loth is die wenner in die kate­gorie “Iemand wat sy/haar tyd en lewe daaraan wy of gewy het om Afrikaans toeganklik te maak vir almal”. Hy is nie net ’n Afrikaans-onderwyser by die Hoërskool Klein Neder­burg in die Paarl nie, maar ook ? skrywer, regisseur, dramaturg, beoordelaar, motivering­spreker en skilder wat Afrikaans op alle vlakke en oral bevorder. Sy dramas Eendag Is Daar (’n Sprokie vir Grootmense) en Donker land is opgeneem in verskeie Afrikaans-skoolhandboeke en word gereeld opgevoer. Die munisipaliteit het Loth in 2017 daarvoor vereer dat sy matrikulante ’n 100%- slaagsyfer in Afrikaans behaal het. Loth sê: “Ek is só opgewonde oor Afrikaans en die nut daarvan. “Daar is nog soveel­ Afrikaanse dramas en draaiboeke wat ek wil aanpak; dis net ? kwessie van tyd en geld.” Die kollega wat hom vir die eerbewys genomineer het, Zhuale Sha, sê Loth is nóú betrokke by die gemeenskap, onder meer by die plaaslike radiostasie KC, waar hy ’n aan­bieder en programvervaar­diger is. Sha sê: “Sy programme fokus onder meer op die regte van vroue op plase, MIV/vigs en gestremdes en om Afrikaans te benut as ’n medium van bemagtiging.” Matlhola is die wenner in die kategorie “Iemand wat Afrikaans as ’n medium gebruik om same­horigheid en nasiebou te bevorder”. Die ATKV, waarby sy sedert 1988 betrokke is, het haar genomineer omdat sy so lief vir Afrikaans is en haar altyd beywer daarvoor om nie-moedertaalsprekers dit te leer praat. Die direkteur van die ATM, Michael­ Jonas sê dié pryse is ’n poging om die onbesonge helde van Afrikaans te vereer en om taal­projekte te bevorder. Neville Alexander (1936-2012) was ’n bekroonde taalkundige, opvoedkundige en akademikus wat hom sterk vir veeltaligheid en moeder­taalonderrig beywer het. Hy was ook ? anti-apartheids­aktivis wat 10 jaar op Robbeneiland aangehou is.