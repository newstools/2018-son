HOE nader hy aan sy matriekjaar gekom het, hoe meer het hy besef hoe belangrik dit is om skool klaar te maak. Só vertel Vuyolwethu Wabani (18), ’n matrikulant van die Hoërskool Harold Cressy in Kaapstad. Hy was een van die duisende matrieks wat Vrydag fisiese wetenskap geskryf het. Vuyolwethu sê: “Die werk wat ek oor die jare ingesit het, het my voor­berei vir dié eksamen.” Hy sê hy is opgewonde oor die toekoms en wil baie graag met goeie punte slaag. “Ek weet nog nie wat ek wil doen nie, maar ek sien uit na die volgende stap in my lewe,” sê Vuyol­wethu. Kyle Godfrey (18) van Bonteheuwel sê hy voel bevoorreg dat hy die matriekeindeksamen kan skryf. Kyle sê: “Ek weet daar is baie ander mense wat nie dié geleentheid het of gehad het nie. “Dis waarom ek so hard werk om seker te maak ek gooi nie dié geleentheid weg nie.” Kyle reken sy matrieksertifikaat is die sleutel tot baie deure. Hy sê: “Dit gaan my lewe verander en ek beskou dit as my way om ’n verskil in die wêreld te maak.” 