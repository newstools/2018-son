SCHALK Brits se keuse in die Bokke se groep vir Saterdag se toets teen Frankryk in Parys behoort ’n no-brainer te wees. Malcolm Marx en Mbonambi het tot dusver lelik met hulle lynstaan-ingooie geflop. Dit het die Bokke veral laas week op Twickenham in die hartverskeurende nederlaag van 11-12 teen Engeland duur te staan gekom. En as Rassie Erasmus, die Bokke se breier, ernstig genoeg was om die Bokke se probleme in die lynstane vinnig op te los, hoef hy nie verder as Brits te kyk vir ’n quick fix nie. Rassie het die 37-jarige haker oorreed om ’n comeback uit retirement te maak. Die enigste aksie wat die deurwinterde haker tot dusver sedert sy terugkeer onder Rassie as breier gesien het, is toe hy in Junie in die Bokke se nederlaag van 10-25 teen Engeland op Nuweland van die bank af aangewend is. Sedertdien het hy hoofsaaklik net die rol as player coach­ vervul. Saterdag sou die ideale geleentheid gewees het om Brits ’n kans te gee, al was dit dan van die bank af. Die coach gaan egter met Marx en Mbonambi teen die Hane in die Stade de France volhard. Al het Rassie dit oorweeg om sy kaptein, Siya Kolisi, ’n blaaskans te gee, sal Kolisi die Bokke Saterdag vir die tiende keer aanvoer. Die span wat vandag bekend gemaak word, behoort min of meer dieselfde te bly. Franco Mostert is weer beskikbaar en sal ’n nuwe slotkombinasie met Pieter-Steph du Toit in die enjinkamer vorm. Du Toit sal dus van nr. 4- na nr. 5-slot moet skuif. Eben Etzebeth het laas week ’n besering opgedoen. As hy betyds herstel, kan óf hy óf RG Snyman die slotposisie van die bank dek. Faf de Klerk en Willie le Roux, wat ook laas week nie beskikbaar was nie, sal Ivan van Zyl en Damian Willemse op onderskeidelik skrumskakel en heel­agter vervang. Willemse is heeltemal weggelaat uit die groep, al het hy laas week goed vertoon. Cheslin Kolbe, Vincent Koch en Francois Louw is die nuwe gesigte op die bank. Koch vervang Wilco Louw om die vaskopstut-posisie te dek.