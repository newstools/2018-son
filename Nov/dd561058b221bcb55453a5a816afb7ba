STAN Christodoulou, Suid-Afrika en waarskynlik die wêreld se beste boksskeidsregter, is vir sy jare lange diens­te vereer. By die 13de jaarlikse SA Sport-toekenningsgeleentheid in Bloemfontein is die Steve Tshwete Life Achievement Award aan hom toegeken. Christodoulou (72), ’n legende in die sport, het in sy toespraak gesê hy het 55 jaar gelede die eerste keer as ’n beoordelaar opgetree. Hy was daardie dag by al nege gevegte betrokke in ’n toernooi in die Sakhile township naby Standerton. Daardie dag het hy nooit kon droom dat hy Suid-Afrikaanse boks 29 jaar lank as ’n administrateur sou lei nie. Hy sou ook nie kon dink dat hy eendag in 242 wêreldtitelgevegte as skeidsregter sou optree nie. Hy was ook al die derde man in die kryt saam met onder andere Marvelous Marvin Hagler, Roberto Durán, Tommy Hearns, Alexis Argüello en Gennady Golovkin. Christodoulou sê van die hoogtepunte van sy roem­ryke loopbaan was nie die skerp ligte van Las Vegas nie, maar die tye wat hy in ’n Suid-Afrikaanse kryt deurgebring het in Johannesburg, Pretoria, Durban, Soweto, KwaThema, Atteridgeville, Natalspruit en Daveyton. Hy sê hy was bevoorreg om die kryt te deel met Enoch “Schoolboy” Nhlapo, Elijah “Tap Tap” Makhathini en Gerrie Coetzee.