’N JONG vrou wat glo teen haar dronk pa opgestaan het om haar jonger sussie te beskerm, is in die rug geskiet. Die 19-jarige vrou van Bonteheuwel het die skietvoorval oorleef. Volgens ’n familielid het hulle die vrou kort ná die skietery in die daghospitaal in Bonteheuwel besoek. Sy is daarna na die Groote Schuur-hospitaal in Observatory oorgeplaas en in­tussen ontslaan. “Sy het ons vertel haar pa het dronk by die huis aangekom. Hy het toe haar jonger sussie (16) lelik uitgevloek. ’n Stryery het tussen (die pa en ouer dogter) uitgebreek.” Die pa het na bewering sy vuurwapen uitgepluk en wild begin skiet. Die jonger kinders, onder wie die 16-jarige suster en ’n 10-jarige seuntjie, het saam met die ouer suster op die vlug geslaan. “Soos wat sy (die ouer suster) uit die jaart gehardloop het, is sy in die rug geskiet.” Die bullet het haar ruggraat gemis, maar in haar bors beland. Nie die ouer suster of die pa was gister by die huis toe Son daar aankom nie. Die pa is na bewering die brood­winner in die huis en moet alleen vir sy drie kinders sorg. Sy vrou is ’n jaar gelede oorlede. Hy is na wat verneem word ’n veldwagter. Die voorval het die bure geskok. ’n Inwoner wat nie hulle­ naam genoem wil hê nie, het gesê die pa is dieselfde aand in hegtenis geneem, maar weer laat gaan. Die dogter wou nie Son se vrae beantwoord nie. Sy het gister uitgevaar: “Julle is besig en gaan agter stories aan. Gaan soek ander plek om geld te maak!” Sers. Noloyiso Rwexana, ’n polisiewoordvoerder, het gister bevestig ’n saak van poging tot moord is ná ’n skietery geopen. Volgens die polisie het ’n dwaalkoeël die dogter getref terwyl sy op pad was huis toe. “Niemand is nog in hegtenis geneem nie. Ons volg alle leidrade op.” Teen druktyd het die pa se werkgewer nog nie op Son se navrae gereageer nie.