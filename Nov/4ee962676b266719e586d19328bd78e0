DIE week is klaar weer bloedig in Mitchells Plain nadat ses mense in afsonderlike voorvalle vermoor is. In die jongste voorval is ’n 34-jarige man in Tafelsig Dinsdagaand in Lemoenshoeksingel in die kop geskiet. Hy het voor ’n huis gestaan toe ’n man in ’n wit Peugeot verskeie skote op hom skiet. Die cops het gou gespeel en die verdagte en motor ’n paar strate verder gevind. Hulle het die motor deursoek en ’n 9 mm-Z88-pistool daarin gekry. Die 25-jarige verdagte is gearresteer en sal binnekort hof loop op aanklag van moord en onwettige besit van ’n vuurwapen en tik. Dit volg kort nadat ’n vermeende gewese Dixie Boy Dinsdagmiddag in New Woodlands ernstig gewond is. Hy is in die maag geskiet en is tans in ’n ernstige toestand in die hospitaal. In Tradouwstraat het ’n 22-jarige man sy kleinboet (17) doodgesteek. Dié voorval het omstreeks 18:10 gebeur toe die broers stry gekry het. Die een broer het die ander een in die nek gesteek. Die 17-jarige seun is op die toneel dood. Sy broer is later gearresteer. Igshaan Jacobs (18) is vroeg Dinsdagoggend in Lentegeur vol lood gepomp. Jacobs het omstreeks 04:00 van sy girlfriend af gekom. Hy is ses keer getref terwyl hy besig was om ’n oop veld by Rosemarystraat oor te steek. Paramedici het hom op die toneel gestabiliseer en toe hospitaal toe geneem. Sy wonde was egter te ernstig en hy het later in die hospitaal beswyk. Maandagmiddag is ene Ouboet (18) in Lentegeur doodgeskiet en Sondag is Moegamat Waggie (40), ook ’n vermeende Dixie Boy, in New Woodlands afgehaal. Sondag is Taariq Hofft (20) in Beacon Valley vol gate geskiet. Hy is in die hospitaal dood. Volgens Byron de Villiers, woordvoerder van die Lentegeur-polisiëringsforum, is dit nog te vroeg om te bespiegel of die skietery oor die bendes se terrority of oor weerwraak gaan. De Villiers sê: “Dit was eers die Fancy Boys en die JCY-bende wat op mekaar geskiet het en nou is dit weer die Junior Mafia-bende en die Dixie Boys. “Die skietery is meestal in Lentegeur en New Woodlands.” Volgens De Villiers hoop hy die eenheid teen bendes sal help om die nuutste vlaag van skietery stop te sit.