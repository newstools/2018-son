POLITICI in Mzansi is as aan. Hulle het ’n houding van mense wat gans te lank mag het. Dit is soos jou partner wat nie meer ’n effort maak nie, want julle is dan al so lank saam en practically getroud. Hulle sit in ’n gemaksone asof daar nie in 2019 ’n verkiesing is nie. Miskien ly hulle aan crisis fatigue, of issit early Krismis blues wat strike? Politici vat ons for granted. Die DA weet nie meer watter kant toe met antie Pat nie. Daar gaat sy al wee’ en stoomroller ’n politieke party. Sy gaan veg for the good of the country. Hmmm. Ek wonder watter slogan die DA vir sy verkiesingsveldtog gaan inspan as teenvoeter? Another one bites the dust? Met die ANC en EFF gaan dit nie beter nie. Die EFF maak asof Pravin Gordhan, minister van openbare ondernemings, ook ’n Gupta-lakei is. Dit terwyl al hoe meer bewyse na vore kom dat hulle ook bakhand en blinkbek by die VBS Mutual Bank-vleispotte gestaan en ’n lang sous geskep het. Ek is verbaas ’n bietjie bling is nie op daai rooi berets of op die soom van hulle overalls geborduur nie. Hulle lap deesdae so baie stories aan, ek weet nie meer of hulle motto van “die workers’ cause” meer fly nie. Die president het dié week die nuushooftrekke oorheers oor sy Bosasa-geld, wat hy gaan terugbetaal. ’n Halfmiljoen, hô. Dit was glo vir sy verkiesingsveldtog, maar hy het nada daarvan geweet nie, sê hy. En toe die kabinetskommeling. Ek weet nie hoe die president sy “new dawn” vir die verkiesing gaan Mr. Min nie, want die beat klink dieselfde. Dis soos om die afgesaagde deuntjie van Boney M. se “Little Drummer Boy” op Krismis te hoor. Hierdie Zondo-kommissie oor staatskaping capture nie meer ons geesdrif om korrupsie uit te roei nie. Ons is moeg van al die leuens, die opvreet van ons drome vir geregtigheid en ’n beter lewe. Kan iemand asseblief net die bleddie mates vir orange overalls neem en die tailor kry om te beginne stik?! As ons die skuldiges net met dieselfde dringendheid jag soos ons Vrydag die sales op Black Friday gejaag het, kan ons ten minste met iets in die hande wegstap. Op die oomblik is dit net ’n gejaag na wind. Dis tyd dat die massas hierdie politieke partye ’n wake-up call gee. Ons wil nie net op #BlackFriday, Valentines Day en voor elections voel ons maak saak nie. Ons wil meer hoor as die geykte beloftes van huise, water, jobs waarmee Piet Promises elke election smous. Ons soek delivery! Kry jy soms die gevoel jy word nie kop toe gevat nie? Ek het dié week so begin voel toe ek lees hoe Momentum met Denise Ganas mors oor die uitbetaling van haar man se polis. Ons aanvaar hy het wetend of onwetend nie sy toestand verklaar nie. Maar diabetes het nie die man vermoor nie. Dit was bullets. Aanvanklik sou hulle net die R50 000 se premies teruggee en toe onderneem hulle (onder openbare druk) om wel die R2,4 miljoen uit te betaal. Ons baklei deesdae vir alles. Die ekonomie lê in die drein, ons moet nou meer vir huisverbande betaal en dan smokkel politici nog met ons koppe. Kyk hoe word daar dié Krismis kospakkies en hampers aangedraai. Hulle dink mos ons stemme is for sale. #HouVerby. LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder­werpe waaroor hulle gesels.