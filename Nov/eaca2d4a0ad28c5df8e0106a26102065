HY IS ’n ou besem. Maar hy vee skoon. Dit is hoe die nuwe-ou Kaapse mayor, Dan Plato, gister ná sy verkiesing in die raad na homself verwys het. Opposisiepartye meen daar is niks nuuts aan Plato nie nadat hy gister in CA 1 geklim het. Plato, wat die ketting vat van Patricia de Lille, wat laas week bedank het, was ook van 2009 tot 2011 die mayor. Hy het gister gesê nadat hy die ketting gekry het, gaan hy deur die stad toer om te hoor wat inwoners se nood is. Volgens Plato is dit belangrik om eerste na die belange van Kapenaars om te sien. Plato het gesê hy is bly oor die herinstelling van die bende-eenheid, waarvoor hy en die premier, Helen Zille, sedert 2012 veg. “Ek sal die eerste een wees wat beroepe doen vir herinstelling as dit weer remove word.” Anwar Adams van Democratic Independent (DI) het gesê Plato het niks nuuts in sy speech genoem nie. “Daar was niks verfrissends nie. Die belangrike aspekte is nie aangeroer nie. “Niks is gesê oor die stakende MyCiTi-buswerkers wat nie weet waarvandaan hulle volgende bord kos gaan kom nie. Niks is oor die haweloses genoem nie. Hy sê hy is pro-poor.” Mzuvukile Nikelo van die DA het gesê: “Dis ’n plesier om jou te verwelkom as die Stad se nuwe mayor en daar is blydskap.” Die ANC-hoofsweep in die raad, Thandi Makasi, het gedurende die inhuldiging uit die opposisiebank gegil: “Julle kon beter gekies het!” Xolani Sotashe, die ANC-leier in die raad, het gesê dié party reject Plato se verkiesing as burgemeester. Volgens Sotashe sal Kapenaars nooit vergeet dat die DA die voormalige mayor die sondebok van die waterkrisis gemaak het nie. “Dit was baie oneerlik van die DA om te sê De Lille is uitsluitlik verantwoordelik vir die waterkrisis.” Grant Haskin van die ACDP het gesê Plato werk nou met ’n DA-raad wat in “strydende faksies” verdeel is. Volgens Haskin soek die Stad altyd ’n sondebok om onder die bus te stoot as sy administrasie skeefloop. Uitslag Marian Nieuwoudt van die DA het beweer dié party is nie verdeeld nie. Volgens haar is die uitslag van gister se verkiesing, toe Plato as die mayor verkies is, ’n bewys daarvan. Plato het 146 stemme gekry teenoor Sotashe se 53 en Haskin se 3. Altesaam ses raadslede het buite stemming gebly of hulle stembrief bederf. 