TONI Braxton (51) gaan voor die kansel staan nog voordat die jaar om is. Die superster het in The Wendy Williams Show gesê haar verloofde, die rapper Birdman (49), is haastig om te trou. Sy sê daar was aanvanklik ’n datum, maar toe het drama tussen haar familie en die filming van haar familie se show, Braxton Family Va­l­ues, veroorsaak dat sy maar haar groot dag eenkant toe skuif. Toni het aan antie Wendy vertel: “Ons het amper ’n datum gehad. Wel, ons het twee datums gehad, maar ons het die show gefilm en ons het deur ietwat van ’n moei­like tyd gegaan. “En ek het gedink die troue gaan ’n goeie ding wees om ál die susters bymekaar te bring. “Maar ongelukkig kon ek toe nie ons almal bymekaarbring nie. “Ek het toe besluit die troue is nie ’n goeie idee nie, want dit het my verhouding begin opmors.” Toni vertel haar berk het aan haar ’n ultimatum gestel oor hulle troudatum. “Hy het gesê: ‘Komaan, Michelle, my tweede naam, maak nou ’n datum vas.’ Hy het gesê ons moet trou voordat die jaar om is. “So, ek het net ’n paar weke om alles te reël.” Die tweetjies was 17 jaar tjommies voordat hulle begin date het. So, ek dink hulle kan nou maar trou en klaarkry.