WATTER manne die beste veelsydige krieketspelers vir Suid-Afrika in die korter weergawes van die spel is, laat die afrigter, Ottis Gibson, steeds kopkrap. Die Proteas sluit Saterdag hulle besoek aan Australië af met ’n T20-wedstryd teen Australië in Carrara, Queensland. Dié wedstryd het nie veel om die lyf nie en die Proteas se kamp het reeds aangedui die ingesteldheid sal wees om die wedstryd te geniet en met vryheid te speel. Tog sal die rol van die veelsydige spelers met die oog op die samestelling van die groep vir volgende jaar se Wêreldbekertoernooi in Engeland en Wallis in die kollig wees, al is dit nie ’n ODI nie. Deurmekaar In die eendaagse reeks teen Australië wat die Proteas met 2-1 gewen het, het Dwaine Pretorius effens onverwags na vore getree. Pretorius is vir dié reeks nader getrek nadat Wiaan Mulder sy enkel beseer het. Mulder en Andile Phehlukwayo was as veelsydige spelers voor in die wedloop om vir die Wêreldbekergroep gekies te word, maar Pretorius se goeie vertonings teen Australië het die kaarte deurmekaar gekrap. Phehlukwayo het net in die eerste ODI gespeel waarna Pretorius vir die ander twee verkies is. Pretorius is verrassend ook voor Chris Morris speelkans gegee. Morris is weer fiks ná ’n rugbesering en sal nou sy staal in die T20-wedstryd moet wys. Tabraiz Shamsi en Farhaan Behardien sal ook dan speelkans kry.