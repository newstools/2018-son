TERWYL Liverpool sweet oor Sadio Mané se beskikbaarheid vir vandag se kritieke Cham­pions League-stryd teen Paris Saint-Germain, sweet dié Franse kampioenspan oor twee van sy sterspelers – Neymar en Kylian Mbappé. Die Reds (ses punte) beklee tans die tweede posisie in groep C, terwyl PSG in sy nek blaas met vyf punte. PSG weet alte goed net ’n sege sal sy kwalifikasie vir die ronde van die laaste 16 spanne ver­seker, terwyl Jürgen Klopp, bestuurder, se Merseysiders kan doen met ’n gelykop uitslag. Maar met so baie op die spel, wil PSG beslis voordeel trek uit sy tuisveld. Dis ook omdat daar verwag word dat die verrassingspakket in die groep, Napoli, dalk net te sterk sal wees vir Red Star Belgrade in Napels. In dié prestigeryke kompetisie kan enigiets egter gebeur. Die Britse dagblad Evening Standard berig Mané het ’n raaiselagtige siekte. Neymar het sy spierbesering opgedoen gedurende Brasilië se sege van 1-0 oor Kameroen, terwyl Mbappé sy skouer in Frankryk se sege van 1-0 oor Uruguay beseer het. Seer Thomas Tuchel, PSG se afrigter, sê hy bly hoop die duo sal betyds herstel. “Daar is ’n moontlikheid, maar ons sal sien,” sê hy. Klopp sê sy verdediger Joe Gomez, wat Saterdag se Premierliga-stryd teen Watford met ’n seer enkel uitgesit het, sal wel beskikbaar wees om PSG vandag in Parys aan te durf. – Teamtalk.com