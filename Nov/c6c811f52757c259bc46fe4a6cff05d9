’N OU van Avian Park in Worcester is gister skuldig bevind aan die moord op klein Marilyn, sy girlfriend se vierjarige meisiekind. Hy het die meisietjie met ’n baksteen geslaan en op haar gespring. Dié monster, Byron Maans, het op drie aanklagte in die Wes-Kaapse rondgaande hooggeregshof in Worcester­ tereggestaan. Die klagte sluit Marilyn se moord in. Hy is ook aangekla van die aanranding van Marilyn en haar ma, Frangeline Moses, omdat hy gereeld die kind geslaan en die ma abuse het. Maans is op 27 Januarie in hegtenis geneem nadat Marilyn dood in sy arms gekry is. Moses en Maans se ma het Marilyn en Gerty (8), Marilyn se suster, in Maans se sorg gelaat. Die vroue was glo net vir ’n uur weg. By hulle terugkoms was Marilyn kaal in Maans se arms. Haar lyfie was slap en haar oë het botstil in haar kop gestaan. Gerty het gesien hoe haar stiefpa haar suster doodslaan en het haar ma hiervan vertel. Maans het vir Moses gelieg en gesê Marilyn is deur ’n fiets getrap. Moses het ’n polisie-vên gestop en hulp gevra om haar kind hospitaal toe te neem. By Marilyn se aankoms by die hospitaal is sy dood verklaar. Maans is gister op alle aanklagte skuldig bevind. Hy word vandag in die rondgaande hooggeregshof gevonnis.