WIE gaan bereid wees om Deon Davids as die South­ern Kings se afrigter te vervang? Davids is Maandag as een van drie kandidate bevestig vir die vakante pos by die Bulls. Luidens ’n verklaring Maandag sê die Kings egter hulle het nog geen navrae van die Bulls ontvang oor hulle afrigter nie. Indien Davids wel die werk as die Bulls se afrigter kry, sal die OP-rugbyunie iemand moet kry om sy goeie werk voort te sit. Davids het sover met baie min, baie goeie werk gedoen – en dis waarom die Bulls na hom kyk as afrigter. Die voorma-lige Springbok-stut en OP-breier Rob Kempson, wat uithelp by die Kings, het ook aan Son gesê dat waar die Kings op die oomblik is, daar beslis ’n verbetering is. Hy het verder gesê as die regte mense aangestel word, kan die span nog baie beter presteer. Die Kings het sover die seisoen gesukkel om hulle voorspeler-afrigter te vervang. Barend Pieterse is aan die begin van die seisoen Japan toe, en as Davids loop, moet hy ook nog vervang word. Dit kan ’n tameletjie word. Davids het sover Pieterse se werk gedoen. So, watter afrigter sal wil inkom en ’n ander man se werk ook nog doen? Die Kings se huidige vertonings toon ook dat die span besig is om te groei. En daarom is dit veilig om te sê dat waar die span op die oomblik is, dit die gesondste is wat die franchise die laaste jare was. Ook in terme van ’n borgskap en spelers het dinge verbeter. Dis egter ’n jammerte om te sê, maar as Davids loop, kan al sy bouwerk tot dusver by die Kings in duie stort.