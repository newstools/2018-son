AZHAR Ali, een van Pakistan se beste kolwers, het eendagkrieket gelos. Die 33-jarige Ali sê hy wil nou net op toetskrieket fokus. Ali is in Januarie deur die Pakistanse span gedrop toe hy nie in die kitsformaat teen Nieu-Seeland kon perform nie. Hy het ’n powere 12 lopies in drie wedstryde aangeteken. Hy is boonop vir ’n nulletjie in een van die stryde uitgeboul. In die toets-arena is Ali egter ’n bobaas-kolwer. Hy het die afgelope twee jaar een keer meer as 300 lopies in ’n kolfbeurt aangeteken én twee keer meer as 200 lopies. Ali sê: “Ek voel die tyd is reg om nou my uittrede uit eendagkrieket aan te kondig. “Ek kan nou meer op my loopbaan as ’n toetsspeler begin konsentreer en sodoende ook Pakistan langer dien.” Ali het in 53 eendagwedstryde altesame 1 845 lopies aangeteken teen ’n gemiddeld van 36.90. Groot eer Hy het 3 honderdtalle en 12 vyftigtalle aangeteken. “Dit is vir my ’n groot eer om my land in 53 wedstryde en 31 daarvan as kaptein te kon verteenwoordig. “Ek kan spog met goeie herinneringe en het ’n span vol talent gelei. “Ek wil my nou voltyds aan toetskrieket verbind en my land so lank as moontlik dien. Dit beteken dat ek my spelpeil bestendig sal moet hou,” het hy bygevoeg. Ali sê hy gaan wel nog op plaaslike vlak eendag- en T20-krieket speel. Daar word verwag dat Ali in Pakistan se toetsreeks teen die Proteas in Suid-Afrika sal speel. Die Proteas gaan Pakistan in drie toetse pak. Die lande gaan ook in vyf eendag- en drie T20-wedstryde teen mekaar speel. – AFP