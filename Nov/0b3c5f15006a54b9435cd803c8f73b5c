VYF dapper brandweermanne van Nelson Mandelabaai het in hulle aftyd die brande in die Suid-Kaap geblus en lewens gered. Daarom het die stad se burgemeester, Mongameli Bobani, gister ’n spesiale ontbyt vir dié vyf brandvegters aangebied, om hulle te bedank vir die goeie job wat hulle gedoen het. Verlede week het verwoestende brande die Suidkus oorgeneem en honderde mense moes hulle tuiste ontruim. Die brande was só erg dat rookwolke selfs tot in die Baai gesien is. Die vyf betrokke brandblussers het brande gaan doodslaan in veral Stormsrivier, naby die garage langs die hoofpad. Hulle is Gordon Isaacs, Dennis Transell, Melvin le Roux, Amosi Damaua en Mzwanele Yilani. André de Ridder, hoof van brand- en nooddienste in die Metro, sê die brande het verlede Dinsdag uitgebreek. “Die Sarah Baartman-munisipaliteit het ons vir bystand gevra, maar met die sterk winde in die Baai moes ons ’n balans vind tussen die twee. “Ons kon slegs een voertuig na Stormsrivier uitstuur. Ons is ook onderbeman en ons het nooddienswerkers wat van diens af was, gevra om te help. Hulle het uit hul eie gesê hulle sal gaan help en hulle het 14 uur aanmekaar of lánger gewerk,” sê De Ridder trots. Transell sê dit was moeilik om met hulle groot trok die bosserige terrein te trotseer. “Ons moes ons brandslange reg hê en het langer as 16 uur so aangegaan,” sê hy. Yilani sê dis sy eerste ervaring met só ’n groot brand. Hy’t voor hy ingegaan het eers sy ma gebel. “Ek’t vir haar gesê: ‘Mamma, ek gaan uit na die brand en julle moet vir my bid’. Ons het dit reggekry om die brand te stop.” Litho Suka, burgemeesterskomiteelid vir veiligheid en sekuriteit, het sy waardering teenoor die helde uitgespreek. Hy het bygevoeg hy gaan ’n vriendelik besoek by die brandweerdepartement aflê. Suka het beloof om na die departement se uitdagings te kyk en in te gryp binne die begroting, waar moontlik. Bobani het vir hulle gesê: “Julle het julle families agtergelaat en nie geweet of julle sal terugkom nie. Hou so aan – julle is ons helde. As julle nie daar was nie, kon die brand dalk na ons Metro versprei het.”