DIE organiseerders van volgende jaar se Wêreldbeker­rugbytoernooi in Japan het ’n omstrede maar interessante besluit geneem. Al die spanlede en ander mense wat in September 2019 by hierdie skouspel betrokke gaan wees, is luidens berigte gevra om hulle tatoes te bedek terwyl hulle in die land is – veral wanneer hulle in die openbaar is. Ek het dié besluit eers met ’n knippie sout gevat, maar later besef die Japannese is ernstig. Die reël is glo nie onder­handelbaar nie. As dit verontagsaam word, kan die oortreder ’n boete opgelê word. So, waarom die bohaai? In Japan word tatoes ge­assosieer met die Yakuza. Dis die vurige plaaslike Mafia, oftewel gangsters. Die Yakuza het ’n slegte reputasie en is berug vir hulle genadeloosheid. Inwoners is uiteraard bang vir dié groep. Dis waarom die organiseerders van die Wêreldbeker-toernooi spelers en ondersteuners met tatoes vra om nie in openbare plekke, soos in gimnasiums of by swembaddens, hulle tatoes te ontbloot nie. Dis dus ’n kwessie van respek vir Japan se kultuur. Ek is groot­gemaak met die idee dat tatoes met bendes verbind word. Daar is en was ’n tradisie by bendes. Dit het in my gemeenskap bekend gestaan as “stoeka”. Wanneer jy stoeka vat, het dit met ’n ritueel gepaard gegaan. In sommige gevalle moes die persoon onder dwang stoeka vat. Elke gang het ’n motto en embleem wat eie is aan hulle. Van dit is sim­bole; ander gebruik net ’n nommer. Die nommers-gangs is van die grootstes en wreedstes in veral ons tronke. Ek moet eintlik baie versigtig wees oor wat ek oor die nommers skryf. Dis ’n kultuur op sy eie. Daar is ’n hiërargie en wat jy oor die nommers­kultuur sê, kan verkeerd opgevat word. Die nommer-bendes is van die gevaarlikstes. Dis hoekom ek baie swaar sluk aan die nuwe kultuur van recreational tatoes. Ek het nie en sal nooit ’n tatoe op my lyf laat teken nie. Noem my maar uit die oude doos. Ek het wel geen beswaar teen enigeen wat dié kunswerk op hulle lyf wil laat aanbring nie. Dis deesdae ’n fash­ion statement. Akteurs en top-sportmanne het daarvan. As ’n mens na van die rugbyspelers se tatoes kyk, sal talle spelers by die Wêreld­beker-toernooi hulle lyf moet bedek. Juis daarom het die organiseerders van volgende jaar se toernooi hulle attent gemaak op dié sensitiewe kwessie. En die spanne het hulle daartoe verbind om die gasheerland se wense te respekteer. Sonny Bill Williams, wat sommer baie tatoes het, het volgens ’n Britse koerant gesê hy sal voldoen aan die versoek en die kunswerke op sy lyf toemaak. Dis baie nederig van dié sportman en wys hy respekteer sy medemens. Het ek al van plan verander oor ’n tatoe vir my? Ag nee wat! In my volgende lewe.