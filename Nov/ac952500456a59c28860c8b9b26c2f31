TWEE oorwinnings uit drie is nie slegte syfers in die eerste Mzansi Superliga nie. Dit plaas die Nelson Mandela Bay Giants tans in die tweede plek ná Vrydag se wegholoorwinning van nege paaltjies oor die span van Durban Heat. Die Giants, wat vandag met die Tshwane Spartans op Centurion kragte meet, het danksy Jon-Jon Smuts (62*) en Marco Marais (42) die tuisspan in Durban behoorlik laat les opsê. Smuts het net 52 balle vir sy blitsige bydrae benodig, terwyl Marais as aanvangskolwer saam met Smuts 38 balle getrotseer het. Teen die einde het die Engelse kolwer Ben Duckett (21, 16 b) seker gemaak die skamele teiken van 128 lopies is afgeweer met nog 15 balle tot die Giants se beskikking. Vandag se teenstanders kon sover net een van sy drie wedstryde wen. Met die bal het Junior Dala (2/16) en Chris Morris (2/29) vir die Giants uitgeblink. Hoewel dit nog vroeg in die reeks is, spog Duckett met die beste gemiddeld in die Giants se kolflys. Die gemiddeld van 59.50 (met ’n beste van 75 lopies) is danksy een onoorwonne kolfbeurt wat sy gemiddeld ’n stewige hupstoot gee. Smuts (35.00) en Heino Kuhn (34.5) se totale is in die middel 30, terwyl die res nog hulle stemme sal wil dikmaak, aangesien niemand ’n gemiddeld van meer as 14 lopies per boulbeurt het nie. Smuts en Morris (vier paaltjies elk) het sover die meeste paaltjies laat kantel. Dis egter Dala (6.00) wat die mees ekonomiese boulsyfers het, al kan hy tans nog net drie paaltjies agter sy naam skryf. Die Spartans spog met AB de Villiers en Dean Elgar in hulle geledere wat die pap dik kan aanmaak as die geleentheid hom sou voordoen. De Villiers se vermoëns kan ’n wedstryd binne ’n paar balle swaai. – Sportredaksie Begintyd: 11:00 op SABC 3. Vrydag se verkorte telkaart is: DURBAN HEAT 127/6 (20 bb): Albie Morkel 28* (beseer), Vernon Philander 26, Khaya Zondo 26; Dala 2/16, Morris 2/29. NELSON MANDELA BAY GIANTS 131/1 (17.3 bb): Smuts 62*, Marais 42, Duckett 21*.