DIE twee senior weermagoffisiere wat teregstaan op klagte dat hulle die Oudtshoorn­polisiestasie wou opblaas, het gister in die Oudtshoorn-streekhof uiteindelik weer verhoordatums gekry. Brig.genl. Xolani Mankayi en kol. Nkhabu Nthejane, albei voormalige bevelvoerders van die Infanterieskool in Oudtshoorn, het na bewering in Mei 2016 soldate in gepantserde voertuie na die Oudtshoorn-polisiestasie laat opruk. Oorlede Daar het hulle glo gedreig om die stasie op te blaas as sowat 35 soldate wat by ’n kuierplek in Bongolethu in hegtenis geneem is, nie dadelik vrygelaat word nie. Die saak was al in ’n gevorderde stadium van verhoor toe streeklanddros Mark van Wyngaardt in November verlede jaar oorlede is. Dit is daarna as ’n nuwe saak op die hofrol geplaas. Die saak is vanjaar verskeie kere uitgestel weens onder meer vertoë wat die twee tot die staat gerig het. Streeklanddros Retha Pretorius het die saak vir ’n week se verhoor – van 8 tot 12 April 2019 – uitgestel.