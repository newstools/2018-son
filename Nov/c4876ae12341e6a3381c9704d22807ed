MARO Itoje het Saterdag op Twickenham in Londen ’n appeltjie met die Springbokke te skil. Die 24-jarige Itoje het vanjaar in drie toetse op slot teen die Bokke in Suid-Afrika gespeel. Itoje was in twee van daardie toetse aan die verloorkant. Hy beskou dus Saterdag se game as ’n gulde geleentheid om sake reg te stel. Die staatmaker van Saracens is gemaklik op slot en op flank. Hy vervul dus ’n soortgelyke rol aan dié wat Pieter-Steph du Toit vir die Bokke speel. Hy het gister op Engeland se amptelike website gesê: “Dís die soort challenge waarvan ek hou. In Suid-Afrika het ons waarskynlik nie ons beste voet voor gesit nie. Ons het nou ’n kans om te wys waartoe ons regtig in staat is.” Itoje sê hy het oor die jare al saam met baie Suid-Afrikaners vir Saracens gespeel. Hy het dus ’n goeie insig in SA spelers se benadering. “Dit maak nie saak of jy teen die SA o. 20-span of die senior span speel nie, hulle bied altyd ’n geweldige fisieke uitdaging.” Eddie Jones, Engeland se coach, gaan Itoje na verwagting in die nr. 7-trui inspan. Met die Rose wat sonder die beseerde Vunipola-broers sal moet klaarkom, gaan Itoje en sy spanmaats meer verantwoordelikheid op hulle skouers moet dra. “Met Billy en Mako wat nie speel nie, sal die hele pak moet step up, sê Jones. “Ons sal beslis met meer intensiteit moet speel.”