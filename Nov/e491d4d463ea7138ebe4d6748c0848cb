DIE Capitec gunman sê hy hou vir niemand ’n gevaar in nie. Beven Abrahams, ’n eks-cop, is Maandag in die Bellville-landdroshof ná meer as ’n maand in die tjoekie uiteindelik op R4 000 bail vrygelaat. Abrahams het gister in ’n eksklusiewe onderhoud met Son gesê hy is nie gevaarlik nie en die cops ruk die saak uit verband. Verset Hy het groot drama veroorsaak toe hy homself op 19 September hostage gehou het in Capitec Bank in Voortrekkerweg, Bellville. Abrahams staan in die hof tereg op klagte van die onwettige besit van ’n vuurwapen en ammunisie, verset teen arrestasie­ en die rig van ’n vuurwapen. Hy sê hy was sterk bedwelm toe hy dié dag na die bank gery en die mensehulpbronne-afdeling besoek het. Abrahams verduidelik ál wat hy wou uitvind, is of sy eks-meisie, wat hom glo R30 000 skuld, op 27 September by die bank sou begin werk. Volgens Abrahams skuld die eks hom al geruime tyd die geld en bly sy hom belieg. “Al wat ek wou weet, is of sy regtig daar gaan werk.” Abrahams sê al kan hy nie veel van die voorval onthou nie, is hy 100% seker hy het nie Capitec se werkers gegunpoint nie. Volgens hom het hy nie eens geweet hy het die gun by hom gehad nie. Hy probeer onthou: “Nadat ek met hulle gepraat het, het ek gesien die polisie daag daar op. “Dinge het begin handuit ruk en ek het gepanic. “Die polisie wou my arresteer en dis toe ek die gun uit my sy ruk en teen my kop druk.” Oopmaak Abrahams sê hy kon sy ore nie glo toe hy gedurende sy borgtogaansoek hoor hy het ’n vuurwapen op ’n kolonel gerig nie. Hy vertel verder: “Ek het my oë toegehou. Toe ek dit weer oopmaak, was daar niemand in die boardroom nie. Alles is ’n blatante leuen.” Judy Joseph, Abrahams se suster, sê hulle is verlig hy het bail gekry. Sy verduidelik hulle gaan nou op sy geestestoestand fokus. “Natuurlik is ons baie bly om hom by ons te hê. Nou kan ons saam ons mammie se afsterwe verwerk. “Hy het volgende week ’n afspraak by die sielkundige en sal dan ’n afspraak vir die psigiater kry. “Ek het hom gister (Woensdag) dokter toe geneem en hy het sy voorskrif vir die anti-depressante wat hy gebruik.” Abrahams sal op 4 Desember weer in die hof verskyn.