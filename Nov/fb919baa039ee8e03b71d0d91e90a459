SY TREK bokshandskoene aan en maak gereed. Dis nou vir die DA wat antie Pat ’n uitklophou wil gee. Patricia de Lille het gister amptelik as die Kaap se mayor­ bedank. Terselfdertyd sommer ook as ’n lid van die DA. Maar die fight is glad nie uit haar uit nie. Sy is nog lank nie klaar met die DA nie. Gister het sy haar goedjies in haar office gepak en toe opgemerk: “Dis nog nie verby voordat ek die uitklophou gee nie.” Sy sê verder die speaker, Dirk Smit, het Dinsdagaand vir die media gelieg toe hy ’n mediaverklaring uitgestuur het wat lui dat sy haar bedanking­sbrief ingedien het. “Smit sing nou vir sy supper, want die DA het hom gesê om in Desember uit sy pos te klim,” voeg sy by. De Lille het gister die media buite die Kaapse hooggeregshof toegespreek waar haar lawyers­ dokumente ingedien het in verband met die twee verslae wat die regsfirma Bowman Gilfillan uitgereik het. Een van die verslae se aanbevelings is dat De Lille en die mayco-lid belas met vervoer, Brett Herron, strafregtelik aangekla word. De Lille sê sy het nie tyd vir die “Dramatiese Alliansie­” nie. “Die DA kan doen wat hulle wil, want hulle is ’n klomp drama queens,” sê sy. “Hulle soek net drama. Daar’s geen substansie nie. “Hulle maak alle soort beweringe sonder enige bewyse.” Herron sê hy verwelkom Smit se besluit om hom by die polisie aan te kla. Hy sê: “Ek is ’n bietjie verbaas oor die speaker (Smit) se haas om op te tree, veral omdat die verslag dit nie duidelik maak watter oortreding ek gepleeg het nie.” De Lille sê verder sy is nie oortuig met die verslae wat deur Bowman Gilfillan opgestel is nie en daarom nader sy die hooggeregshof in dié verband. De Lille voeg by: “Ek het ook bewyse wat daarop dui dat Bowman Gilfillan met politici saamgesweer het. “Soos julle alreeds weet, die Stad het meer as R5 miljoen aan Bowman Gilfilllan betaal (vir die ondersoeke). “Hulle het regtig die mense se geld opgevreet.” Volgens De Lille het sy verskeie aanbiedinge van mense wat saam met haar wil werk, maar sy het hulle almal van die hand gewys. Sy vra dat die media en die publiek haar die volgende twee weke gee om deeglik oor haar toekoms te dink. Hulle sê hulle is moeg van die DA se viktimisering en rassisme.