HIER waar ek in Johannesburg sit, maak ek baie staat op Facebook om op die hoogte te bly van gebeure in die Kaap. Die afgelope week het twee gebeure my opgeval: die een was die protesoptrede van die beweging #TotalShutdown; die ander een was die matriekafskeidspartytjies wat op talle plekke gehou is. Dit moes lankal gebeur het, soos wat #TotalShutdown doen, dat gemeenskappe van veral die Kaapse Vlakte plak moes vasmaak oor die mishandeling deur koelbloedige bendes en gewetenlose dwelmhandelaars waaraan hulle al hoe lank nou al blootgestel word. En dan kan jy nie eens op die polisie of die owerhede staatmaak om jou te beskerm nie. Hierdie proteste was die inwoners se manier om rug styf te maak. Dit was natuurlik ook goed om te sien hoe iemand soos die bekende aktrise Jill Levenberg aan die gebeurtenis deelgeneem het. Dié suster is van Kensington en woon steeds daar – ongeag die fame wat sy nou geniet as Mymoena in Suidooster en Ellen in Ellen: The Ellen Pakkies Story. Dis hoeka op haar Facebook-blad dat ek gesien het hoe die polisie hulle soos skollies rondruk en pluk en uitmekaar skiet. Skielik was daar toe sommer talle polisielede, het Jill geskryf, soos wat ’n mens nooit in gebiede soos Kensington, Bonteheuwel of Manenberg sien nie. Oor die matriekafskeidspartytjies wil ek sê dit is altyd lekker om te sien as ons mense opgewonde is oor gebeurtenisse in die gemeenskap. Sien, soos die #TotalShutdown-proteste uitgewys het, is daar die meeste van die tyd so baie stres oor maatskaplike onaangenaamhede. As dit nie bendes is nie, is dit tik; as dit nie tik is nie, is dit die gesukkel om dag ná dag van hand na mond te lewe – en so kan jy aangaan met die lys. Die matriekafskeid, soos Krismis en Nuwejaar en die klopsekarnaval en by die see gaan kamp en mall toe gaan en Clarence Ford-hulle se jazz by Tietiesbaai en die geboorte van ’n baba (beplan of onbeplan), bring tydelike ver­ligting, gee hoop en laat ’n mens kans sien om voort te gaan met die lewe en die uitdagings by die horings te pak. Maar dis ongelukkig alles, die meeste van die tyd, van korte duur. So, ek kyk toe die afgelope week op Facebook hoe almal by wie daar ’n matriekkind in die gesin is, in rep en roer is om voor te berei vir die groot aand. Dis nou alles van die dúúr klere (wat baie keer net op daai dag gedra word), die afshow-kar, die tafel by die huis vooraf en, natuurlik, die after-paartie. En ek kyk so en ek wonder of dit werklik alles die moeite werd is. Moet my nou nie verkeerd verstaan nie, kanala: Dat ek dit vir die kinders gun, is gewis. In baie gesinne is dit baie keer die éérste kind wat matriek gehaal het. Ja, dis waar. Ons is mos steeds dikwels – moenie stry nie! – agter in die lyn wanneer dit kom by dinge wat werklik saak maak. Maar verbeel jou ons sit ál daai moeite en energie wat ons in die matriekafskeid belê, in dinge soos om seker te maak jou kind slaag actually die matriekeindeksamen, gaan actually verder leer en help actually om hul gemeenskappe in vertoonvensters vir uitnemendheid te bou. Sal daai nou nie kwaai wees nie? Of het ons deesdae só gewoond geraak aan, soos hulle in Engels sê, “setting the bar low”? Dit is op DStv se kanaal 145.