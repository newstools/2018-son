DIE Cape of Good Hope SPCA het Maandag op Guy Fawkes-dag deurnag gewerk om te verseker dat diere veilig is. ’n Woordvoerder van dié tak van die SPCA, Belinda Abraham van Grassy Park, sê hulle het klagtes ontvang oor vuurwerk in Tafelsig, Hanover Park, Athlone, Gates­ville, Wynberg, Surrey Estate, Greenhaven en Grabouw. “Ons mense het talle diere in strate opgetel wat uit paniek rondgehardloop het toe die klappers begin afgaan. “Ons het tans drie honde wat vir beserings by die SPCA behandel word. “Die hond op die foto (sien foto hiernaas) het by sy huis uitgevlug toe die klappers afgegaan het en ’n kar het hom raak gery.” Abraham sê in nog ’n voorval het ’n hond uit sy erf gevlug en na bure toe gegaan, waar die bure se honde hom aangeval het. Trauma Sy sê die tragiese gevolge van Guy Fawkes-dag stop nie op dié dag nie. “Dit hou etlike dae en soms weke aan vir die diere wat beseer is of aan trauma ly.” Sy vra die publiek om uit te kyk vir diere wat getraumatiseer is en om die SPCA te bel om hulle te kom haal. Abraham het honde-eienaars gevra om voor Nuwejaar hulle honde verkieslik ’n microchip te laat kry of hulle op die kraag te merk. “As jou hond bang is vir fireworks, kan ’n veearts die hond dalk iets gee om hom kalm te hou.”