NIGERIË is g’n mental block nie en is maar net nog ’n span. Dís die boodskap van Banyana Banyana se coach, Desiree Ellis, aan haar spelers voor die afskop van die Afrikabeker-toernooi. Die skouspel begin op 17 November in Ghana. Ellis-hulle pak die verdedigende kampioen, Nigerië, ’n dag later in hulle openingswedstryd in groep B. Kenia en Zambië is die ander spanne in die groep. Daar is ’n ryk geskiedenis tussen Banyana Banyana en die Super Falcons, soos die Nigeriese nasionale vrouespan bekend staan. Bobaas Suid-Afrika, wat nog nooit sukses teen Nigerië geproe het nie, sal bitter graag die pendulum in sy guns wil laat begin swaai. Nigerië was bobaas in al 11 vorige kragmetings, met een stryd wat met 1-1 gelykop geëindig het. Nigerië het ook die laaste game tussen die spanne met 2-1 gewen en het beslis die sielkundige voordeel. Maar Banyana Banyana het massiewe vordering gemaak sedert Ellis die leisels oorgeneem het. Die SA nasionale vrouespan het onder Ellis die Cosafabeker gewen. Dit het ook daartoe bygedra dat Banyana Banyana laas jaar as Caf se vrouespan van die jaar gekroon is. Boonop het Ellis die span se ranking heelwat verbeter en hulle was in ’n stadium 50ste gerank in die wêreld. Banyana Banyana is ook vyfde gekeur in Afrika ná Ekwatoriaal-Guinee, Kameroen, Ghana en Nigerië. Opspice Ellis reken hulle moet die momentum van die laaste paar maande in die groot toernooie laat tel. “Ons eerste stryd teen Nigerië is niks anders as net ’n stryd wat die toernooi vroegtydig sal opspice nie,” het Ellis verduidelik. “Al het hulle ’n goeie rekord teen ons, bewe ons nie vir hulle nie. Ons het ook g’n mental block nie. Hulle is net nog ’n span.” Volgens Ellis sal hulle beslis nie Nigerië se fisieke aanslag kan afweer nie. “Dis waarom ons tot ons sterkte moet speel. “Ek kan nie genoeg beklemtoon dat ons die basics reg moet uitvoer nie. Ons moet doen wat in ons guns is,” het Ellis afgesluit.