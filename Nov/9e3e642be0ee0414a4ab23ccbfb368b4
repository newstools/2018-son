KYLIE Jenner (21) is nie verniet Kris se rykste dogter nie. Ek sien op E! die jongste Jenner-suster het haar ma verras met ’n bloedrooi Ferrari vir haar 63ste verjaardag. Die Keeping up with the Kardashian-baasbrein verjaar eers op 5 November, maar dit het nie haar voorbarige, amperse miljardêr-dogter gepla nie. Sy wou haar mamma met haar droomkar spoil en klaar. Die larney kar is ’n Ferrari 488 Gran Turismo Berlinetta en Kylie moes nogal diep in haar saak krap vir die $250,000 (sowat R3,7 miljoen) om Kris se droomkar te koop. Kylie het natuurlik die hele surprise op haar Instagram Stories vir haar followers afgeneem. In die video’s sê die mammie van kleine Stormi: “Ek is op pad na my ma se huis om haar te verras met haar verjaardaggeskenk. Ek het dit nou al die laaste maand hier by my. Ek is so excited om dit nou eindelik vir haar te gee. Dit is ’n bietjie donker buite, maar ek hoop julle kan sien.” Toe Kylie by haar ma se huis opdaag, was dié en haar jong berk, Corey Gamble (37), daar. Kris wou haar doodskaam oor sy in ’n pajama-onesie was. Toe die Kardashian-matriarg daai kragperd in haar driveway sien, het sy gevra: “Wat? Wat is daai? Speel jy met my? Dis van jou af? Genade!” Sê maar ek was een van Kris se ander kids, sal ek nie eens worry om vir haar ’n geskenk te koop nie, want hoe top ’n mens ’n Ferrari 488?