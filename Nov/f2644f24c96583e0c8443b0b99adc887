HOU Brandon Petersen, wat 20 jaar gelede twee meisies verkrag en een vermoor het, steeds ’n bedreiging in vir die samelewing? Dít is waaroor die Kaapse hooggeregshof op 10 Desember moet beslis. Petersen (41) van Ravens­mead is tronkstraf opgelê nadat hy skuldig bevind is aan die verkragting van ’n tienermeisie. Maar nadat hy vrygelaat is op parool, het hy ’n vyf­jarige met ’n stuk glas keelaf gesny nadat hy haar verkrag het. Daarvoor is Petersen in 1998 ’n onbepaalde tronkstraf opgelê. Dr. Liza Grobler, ’n kriminoloog wat hom in die Polls­moor-gevangenis geëvalueer het, het in 2015 getuig hy hou steeds ’n bedreiging in vir veral meisies tussen 9 en 11 jaar oud. Grobler het toe getuig Petersen het steeds baie trigger points en is angstig. Verplaas Grobler het gesê “dit maak hom baie gevaarlik. “Totdat hy reg gediagnoseer word en die regte terapie­ ontvang, kan hy nie vrygelaat word nie.” Sy het ook aanbeveel dat hy van die Pollsmoor- na die Goodwood-gevangenis verplaas moet word. Regter-president John Hlophe het toe bevind Petersen hou steeds ’n bedreiging in vir die samelewing. Hlophe het beveel dat Peter­sen behoorlik gediag­noseer en intensiewe one-on-one-terapie gebied moet word. Die terapie moet oor drie jaar strek, waarna die hof dit sal oorweeg of hy vrygelaat mag word. Hy het Vrydag weer in die Wes-Kaapse hooggeregshof verskyn. Adv. Susanna Kuun verteenwoordig hom.