‘MAAK oop, julle, dit brand!” Toe raak die 49-jarige Desireé Brander se stem stil ... Sy het nog ’n pols gehad toe die hero van die aand haar by haar brandende huis in Elkstraat, Helenvale, uitdra. Haar brandwonde was egter so erg dat sy kort daarna beswyk het. Donderdagaand het die bure wakker geword van ’n sterk rookreuk. Toe hulle buitentoe gaan, het hulle net vlamme gesien uitskiet by Desireé se huis. Inwoners van die buurt het alles in hulle vermoë gedoen om die verwoestende brand te blus. Juanita Jantjies (57), ’n buurvrou, sê: “Meer as 30 mense het gehelp. Die vlamme was baie hoog. “Toe my seun (Norman Abdul) haar daar uitdra, kon ek sien haar hare, gesig en nek is swart gebrand. “ ’n Stuk vleis het nog aan my seun se arm gehang.” Abdul (28) het met ’n nat kombers om sy lyf die verterende vlamme aangedurf. Hy het een van die vensters se burglar bars met ’n baksteen stukkend gekap. Hy het Desireé toe gegryp en uitgedra. Brander se seuns, Leroy (29) en Diano (27), het ook vergeefs by die brandende huis ingehardloop om hul ma te red. Hulle het in die proses ernstige brandwonde­ opgedoen en word in die Dora Nginza-hospitaal behandel. Gerald Ambraal (52), Desireé se broer, is verslae oor sy suster se tragiese dood. Hy sê toe hy by die toneel aankom, was die vlamme reeds meters hoog. “Desireé het nog die middag by my kom sit en ons het lekker gepraat. “Ons het oor haar verjaardag, wat op 4 Desember sou wees, gepraat en planne gemaak vir die weekend.” Ambraal voeg by dat Brander-hulle geen kragboks in hulle huis gehad het nie en daarom moes hulle gebruik maak van kerse. Dit is ook vermoedelik die oorsaak van die brand. AO Alwin Labans, ’n polisiewoordvoerder, het gesê die huis het Donderdag ná 23:00 afgebrand. “Die oorsaak van die brand is onbekend en ’n geregtelike nadoodse ondersoek is geopen.” Die klaer het gesien hoe hulle weghardloop nadat hulle ’n petrolbom by die huis ingegooi het. Labans sê ses mense is gehospitaliseer vir rookinaseming. ’n Saak van brandstigting word ondersoek.