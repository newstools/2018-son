DIE larney winkelgroep Woolies is in ’n storm van kritiek – oor ’n CCTV-kamera in een van sy aantrekkamers. Die loerbroer-kamera is in ’n winkel in Kwa­Zulu-Natal opgemerk. Verlede week het ’n oplettende klant, Sonal Madhoo, ’n foto van die sekerheidskamera in die kleedkamer op Woolworths se Facebook-blad geplaas. Skending Sy wou weet of die Woolies in die Pavillon-sentrum nou in die besigheid van die skending van privaatheid is. Honderde mense het gereageer – die meeste van hulle om te sê hulle gaan nie weer by dié winkelgroep klere aanpas nie. Die wet vereis dat enige kameras duidelik aangedui word. Woolies het later geantwoord dat die loerbroer-kameras net die deur kan sien en nie kan draai om vir mense in die kleedkamer te koekeloer nie. – News24