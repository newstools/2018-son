AS JADE September toegelaat word om panties in die gevangenis te dra, is die risiko dat sy verkrag sal word, net hoër­. Jade, wie se naam eintlik Jerome Benjamin is, is ’n transgender persoon wat in die Malmes­bury-gevangenis aangehou word. Sy het na bewering in 2013 haar lover vermoor. Jade is laas jaar hierheen oorgeplaas nadat sy in die Helderstroom-gevangenis probeer selfmoord pleeg het. Haar lawyer, adv. Nicole Lewis­ van Regslui vir Mense­regte, sê dis oor Jade ver­neder is en daar teenoor haar as transgender persoon gedis­krimineer is. Jade het admin-werk daar gedoen en ’n kursus in rekenaar­studies gevolg. Sy’s egter toe aangesê om haar makeup weg te pak en nie haar hare in styles te dra wanneer sy nie in die sel is nie. Lewis sê: “Basies is vir haar gesê sy kan haar identiteit as trans-vrou net in haar kamer uitleef. “Toe sy dit nie wou doen nie, is haar makeup weg­geneem en sy is in enkel­aanhouding geplaas.” Gelykheidshof Jade het die minister van justisie, dié van korrektiewe dienste en die Helderstroom-, Malmes­bury- en Brandvlei- gevangenis voor die gelykheidshof gedaag. Advv. Kar­risha Pillay en Dhesni Pillay het die ministers en ge­vangenisse verteenwoordig. Karrisha sê Jade is in iso­lasie geplaas omdat sy onbeskof was toe sy aangespreek is, “ maar die beamptes erken hulle het verkeerd gehandel en moes die kwessie beter hanteer het”. Jade, wat nou in ’n enkelsel is, wil by die vroue aangehou word. Omdat sy transgender is, is sy ’n teiken. Daar is vier keer probeer om haar aan te rand. Sy is een keer sek­sueel aangerand. Karrisha sê: “Daar is een dragkode vir mans en vroue. Net die minister van justisie kan dit wysig. Die hof moet die saak terugverwys na die minister.” Regter Chantal Fortuin wou weet hoekom ’n enkelsel nie die oplossing is vir Jade nie. Lewis het gesê: “Die sel is in ’n mansafdeling; ál die gevangenes in die afdeling het interaksie met mekaar. “Jade wil ook makeup en jewellery dra, soos die vrou­like gevangenes.” Organisasies wat die LGTBI-gemeenskap se regte bevorder, was by die hofverrigtinge. Jade was afwesig; haar lawyer sê dit is omdat sy angstig is oor die uitspraak, wat Fortuin juis voorbehou het.