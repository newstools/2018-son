PARTY maatskappye stel ’n pensioenfonds vir werknemers beskikbaar waar geld van jou salaris afgetrek word om daartoe by te dra. Maar dis nie altyd voldoende voorsiening vir wanneer jy aftree nie. Gaan sien ’n finansiële raadgewer en maak seker jy kan wel met genoeg geld aftree. ’n Bykomende aftree- annuïteitsfonds kan jou baie help om te verseker jy tree gemakliker af. Die tipe aftree-annuïteit wat jy kies, sal bepaal hoeveel geld jy verdien wanneer jy aftree. ’n Vaste of lewens­annuïteitsfonds word gebaseer op huidige rentekoerse en sal jou ’n vaste inkomste gee. Met aftrede kan jy kies om die inkomste wat jou annuïteitsfonds bied, jaarliks te verhoog of jy kan by ’n vaste bedrag bly. Die voordeel van hierdie tipe annuïteit is dat die bedrag aan jou uitbetaal word tot die dag van jou dood. Hoe kan jy jou pensioen vergroot? Hoe gouer jy tot ’n pensioenfonds begin bydra, hoe meer geld gaan jy hê om eendag mee af te tree. As jy geld verloor wanneer jy nog jonk is, het jy steeds tyd om daarvoor te vergoed. As jy alles verloor en as jy naby aan aftrede is, sal jy jouself nie kan onderhou nie. Net 11% beskerm hulle pensioen wanneer hulle van werk verander. Die meeste mense spandeer dit. Probeer dit vermy en beskerm jou pensioen so ver moontlik. As jy van werk verander en jou pensioengeld word uitbetaal, nader ’n makelaar en belê die geld in ’n voorsorg- of soortgelyke fonds.