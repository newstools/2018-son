MATRIEK is ál wat jy nodig het om dit te maak in die lewe. Dít was nou wel nie gister die boodskap aan die meeste matrieks, wat hulle laaste vraestel geskryf het, nie. Maar dís wat die politici jou laat glo het. Lede van die EFF en DA het mekaar Sondag op Twitter gepak oor John Steenhuisen se kwalifikasies. Hy is die hoofsweep van die DA. Die twar het begin met ’n Sondagberig wat onthul het Steenhuisen se hoogste kwalifikasie is matriek. Hy is egter nie die enigste DA-lid wat met net ’n matrieksertifikaat spog nie. Alan Winde, Wes-Kaapse minister van gemeenskapsveiligheid, het ook net matriek­ agter sy naam. Winde, ook die DA se premierskandidaat wat hoop om by Helen Zille oor te vat, het ná matriek ’n entrepreneur geword. Marcellino Martin, woordvoerder vir Winde, het gesê: “Hy het meer as 10 suksesvolle besighede bedryf voordat hy besluit het om sy gemeenskap te dien – eers as raadslid.” Winde het in 1999 hoofsweep geword van die DA, toe die amptelike opposisie in die Wes-Kaap. “In 2009 is hy op merit en fit for purpose gekies as die minister aan die hoof van die ekonomie-portefeulje,” het Martin bygevoeg. Solly Malatsi, nasionale woordvoerder vir die DA, het gesê: “Vir die party is dit die belangrikste dat openbare verteenwoordigers die mandaat uitvoer waarvoor hulle gekies is.” Tans is daar geen reël wat bepaal ’n openbare verteenwoordiger moet ’n spesifieke kwalifikasie – of selfs matriek – hê nie. Malatsi het bygevoeg: “Die eli­tiste se obsessie met formele kwalifikasies ignoreer die feit dat daar verskeie voorbeelde van mense in die land is wat geen naskoolse kwalifikasie het nie. “Wat ook geïgnoreer word, is ons pynlike geskiedenis, wat talle Suid-Afrikaners van formele onderrig weggehou het. “Dit is ook ’n jammerte dat ’n individu se persoon­like uitdagings nie in ag geneem word nie.”