DIE somer is hie en dit mean net een ding – ôs gaat beach toe! Die taxi trek op. Boney M se “Drummer Boy” weergalm uittie speakers. Antie Merl se hele dronk familie klim sommer by haar huis op. Dis antie Koekie en haar gesin, antie Jenny en haar drie All Pay-kinnes, van wie elkeen se pa steeds innie seepfabriek vassit. Dan is daar antie Dôt en haar Ben 10-kêreltjie met sy twee drinkepelle. Antie Merl staan daar, dik arms innie dik sye en jaag ammal aan. “Kom-kom! Die man vannie taxi kannie nog vi ôs waggie! “Meire, hoeko het djy noggie djou gevriet gewassie?! Kyk hoe sit die kaiings nog in djou oë!” gil sy. “Boeta, bringie koeberse! Het djulle die dominoes oek ingepak?! Maaaniieee! Gaat roep djou pa daar by boeta Maan se jaart! Ôs wil ry!” – alles sommerso in een asem. Want dis vroeg warm en die beach wag. “Maaa! Kosie en Boytjie wil oek saamgaan!” laat hoor klein Danie vir die bure se twee laities se paarte. “Ja! Laat hulle inklim!” gil antie Merl, sonder om twee keer te dink. Raait, die taxi is gelaai. Daar’s ’n moerse klomp koeberse – drie om op te sit en drie om bo-oor te span virrie koelte. Koekblikke vol toebroodjies, gebraaide hoender, hardgekookte, blou eiers, kaas, cream crackers en drie waatlemoene virrie nagereg. ’n Boks “Try Me” is teenaan een bottel sterkes en ’n kis vol Blackies. Virrie kinnes is daar darem rooi Eleven in one-aanmaakkoeldrank en ’n hele sakvol five bob tjips. Oppie beach kry antie Merl-hulle ’n kwaai spot innie verste hoek, van waar hulle die law enforcement kan dophou, want hulle het baie tjieng betaal vi’ hulle wyn. Later dans antie Dôt met haar tot brannas innie hand op die maat van Judy Boucher se “Can’t be with You Tonight”, wat uit ’n music box klop. Trane loop van dronkverdriet. Ben 10 is vinnig by om te troos. Later huil hy ewe hard saam. “Hey, djulle gaatie diep innie! As djulle vidrink, dan kô kla djulle nie by my nie!” gil antie Merl met ’n glas Try Me innie hand, oppie kinnes. Nog later lê en tiep haar man, boeta Kalla, daar eenkant onner ’n bos. Sy hele broek voor is papnat, soos die natuur sy onwillekeurige gang gegaan het. Maar niemand kla nie. Ammal is hêppie. Want dis mos somer en dis lekker byrie beach!