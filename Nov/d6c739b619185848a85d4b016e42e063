JANINE van Wyk ken al die tricks van die trade om nie met ’n slap riem gevang te word nie. Die kaptein van Banyana Ba­nyana het haar spanmaats gemaan om beslis nie op hulle louere te rus nie. Dis natuurlik wanneer die SA vrouespan die span van Ekwatoriaal-Guinee in die tweede wedstryd van die Afrikabekertoernooi in Ghana pak. Desiree Ellis, afrigter, se span het die toernooi Sondag op ’n positiewe noot afgeskop. Dis toe Banyana Banyana sy aartsvyand Nigerië met 1-0 gestuit het. Thembi Kgatlana was Suid-Afrika se held met ’n fantastiese volley net voor die eindfluitjie. Volgens Van Wyk, wat haar klubsokker vir Houston Dash in Amerika speel, bied Ekwato- riaal-Guinee ’n heel ander uitdaging vir hulle ondanks die feit dat hulle met 0-5 teen Zambië vasgeval het. “Onthou, op groot toernooie kan enige iets gebeur en jy kan niks as vanselfsprekend aanvaar nie,” waarsku Van Wyk. “Ons het reeds voorheen teen hulle gespeel. Hulle is baie fisiek. Ek sien ook daar is ’n hele paar nuwe gesigte in hulle groep en ons sal versigtig moet wees hoe ons die wedstryd benader,” het die 31-jarige ervare speler bygevoeg. Maksimum punte in vandag se stryd teen die span van Sentraal-Afrika sal beteken Ban­yana Banyana het reeds een voet in die halfeindronde. Van Wyk het terselfdertyd gesê dis belangrik dat hulle nou Nigerië se sege moet uitblok. “Ons moet humble wees in ons sukses en probeer om ons voete op die grond te hou,” het die verdediger verder gesê. “Daar is nog ’n lang pad wat voorlê om te verseker dat ons doelwitte bereik, jy weet. “Ons was natuurlik baie gelukkig toe ons Nigerië geklop het, maar daar is nog twee wedstryde wat wag. So ons moet fokus.”