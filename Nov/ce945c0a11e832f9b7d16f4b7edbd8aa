DIE Southern Kings sê dit maak nie saak wie hulle afrigter is nie; voorbereiding vir hulle volgende Pro14-wedstryd is belangriker. Die Kings pak Connacht van Galway in Ierland Sondag in die Madibaz-stadion. As hulle wen, sal dit net hulle tweede oorwinning vanjaar in dié kompetisie wees. Fokus Gister is bevestig dat die Kings se breier, Deon­ Davids, een van die drie kandidate is wat oorweeg word as die Bulls se breier. Die Kings het gister gesê daar is nog geen kommunikasie tussen hulle en die Bulls oor Davids nie. Son het egter verneem dis net ’n kwessie van tyd voordat onthul sal word dat Davids die Bulls se nuwe afrigter is. Hoewel die span dus op sy volgende wedstryd fokus, moet dit tog in die spelers se agterkop wees dat hulle binnekort weer ’n breier moet soek. Die Kings se kaptein, JC Astle­, sê egter: “Ons fokus op die spel, want dís ons werk en ons moet ons spel verbeter. “Die coach het nog niks gesê daaroor of hy Bulls toe gaan nie; daarom gaan ons aan soos gewoonlik.” Astle sê wel as Davids die span verlaat, sal dit ’n groot verlies wees. “Coach het baie gedoen vir die span. So, dit sal ’n gevoelige slag wees as hy waai. “Maar juis omdat hy so hard en goed werk doen, moet ’n mens sê hy verdien ’n geleentheid.” Oor hulle spel sê Astle: “Ons werk daaraan om die getal strafskoppe teen ons te verminder en om die wedstryd af te rond. Ons het twee weke gerus, so die spelers wat fiks is, is gereed om hulle beste te lewer.”