DAMIAN Willemse kry môre kans om sy uitsonderlike vaardighede op die grootste verhoog in wêreldrugby ten toon te stel. Soos verwag, is die uiters talentvolle 20-jarige van die Kaap vir die eerste keer in sy kort loopbaan in Suid-Afrika se beginspan ingesluit. Die veelsydige agterspeler is opgesaal met die taak om die Springbokke se laaste vesting in die toets teen Engeland op ’n stampvol Twick­enham in Londen te beman. Hy vervang Willie le Roux, wat weens klubverpligtinge nie beskikbaar is nie. Dié opwindende youngster van die Strand het in sy laaste drie games vir die WP in die Currie Cup in drie verskillende posisies – heelagter, losskakel en binnesenter – uitgedraf. Hy het sy toetsbuiging in die Rugby Championships teen Argentinië op Kings Park in Durban gemaak in ’n oorwinning van 34-21. In sy eerste drie toetse is hy elke keer as losskakel aangewend. Al het Embrose Papier die afgelope drie toetse op die bank gesit, het Rassie Erasmus, die Bok-breier, besluit om eerder vir Ivan van Zyl in Faf de Klerk se plek in die nr. 9-trui in te span. De Klerk is ook weens klubverpligtinge nie beskikbaar nie. Soos verwag, is Duane Vermeulen terug in die span in die nr. 7-trui, met Warren Whiteley op agsteman. Siya Kolisi gaan die span van die nr. 6-posisie af aanvoer. Daarteenoor het Engeland se afrigter, Eddie Jones, besluit om Newcastle se Mark Wilson as sy agsteman in te span. Dis weens die afwesigheid van Nathan Hughes en die beseerde Billy Vunipola. Tom Curry gaan aan die oop kant van die skrum sak, met Brad Shields – wat in Nieu-Seeland gebore is – wat oor Vermeulen gaan speel. Die stryd tussen die losvoorspelers behoort een van die deurslaggewende faktore in die toets te wees.