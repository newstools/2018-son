DIT was beter – sommer baie beter – en boonop was dit klinies. Die Proteas het gister in Hobart op dié manier in die derde eendagwedstryd met Australië afgereken. Sodoende het hulle die reeks met 2-1 beklink. Die Suid-Afrikaners het die laaste en beslissende wedstryd teen die tuisspan met 40 lopies gewen. Faf du Plessis (125; 15x4, 2x6) en David Miller (139; 13x4, 4x6) se pragtige honderdtalle het die grondslag gelê vir die oor­winning. Die twee kolwers se vennootskap van 252 om die vierde paaltjie is ’n nuwe rekord teen die Aussies. Du Plessis en Miller het bymekaargekom toe die Suid-Afrikaners in die 16de beurt op 55/3 gesukkel het. Dit is Miller se vyfde 100-tal in sy Protea-loopbaan, terwyl Du Plessis die 100-kerf vir die 10de keer in sy 124ste internasionale wedstryde vir Suid-Afrika bereik het. Miller, wat nie meer toetskrieket speel nie, is aangewys as die speler van die wedstryd én as die speler van die reeks. Australië het net 280/9 bymekaargemaak in sy jaagtog na die Proteas se 321 in 50 beurte. Allerbeste Aaron Finch, die tuisspan se kaptein, het Suid-Afrika ingestuur om eerste te kolf. Dale Steyn (3/45) het ’n skitterende reeks agter die rug. Hy het dié toer gebruik om tot sy allerbeste peil terug te keer. Steyn het die reeks met sewe paaltjies afgesluit. As hy hierdie spelpeil handhaaf, kan hy onder die boulers wees wat Ottis Gibson, die Proteas se breier, World Cup toe neem. Dit was juis Steyn wat die span van Doer Onder geruk het toe hy Chris Lynn vir ’n nulletjie uitgehaal het. Kagiso Rabada was ewe goed en het 3/40 platgetrek. Dwaine Pretorius het ook die tuisspan se kolwers op die kolfblad laat rondkap. Shaun Marsh (106) was die Aussies se beste kolwer.