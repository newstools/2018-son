MOENIE dat die koopgees van Black Friday jou hierdie week aan die strot beetkry nie. Dawie Roodt, hoofekonoom van die Efficient Group, waarsku dat gebruikers ook nie die moontlike petrolprysverlaging in Desember as verskoning moet gebruik om hulle trollie voller te pak nie. Neil Roets, CEO van die skuldberadingsmaatskappy Debt Rescue, sê veral mense wat klaar onder skuld toegegooi is, moet mooi dink voordat hulle koopmal word. Roets maan: “Suid-Afrikaanse verbruikers skuld hulle krediteure altesaam sowat R1,7 biljoen (ofte wel R1 690 000 000 000) – en die meeste van die verbruikers is drie maande of meer agter met hulle betalings. “Daar gaan baie aanloklike deals wees, maar verbruikers moet lank en hard dink voordat hulle hulleself dieper in die skuld druk deur luxury-goed te koop wat hulle nie eintlik nodig het nie. “Ons sien al die laaste paar jaar die impak wat Black Friday en Krismis shopping sprees op mense gehad het. “Dan kom klop hulle agterna by ons aan vir hulp om uit die finansiële gemors te kom wat deur roekelose kopery veroorsaak is.”