ANTIE Pat is steeds op die oorlogspad teen DA-lede wat, soos sy sê, haar naam beswadder. Patricia de Lille, die vorige Kaapse burgemeester, het na verneem word gister klagte van bedrog teen die betrokke lede ingedien. Die klagte hou verband met ’n fake verslag van die ouditeur-generaal (OG) wat hulle in die sosiale media versprei het. Luidens daai post het Kimi Makwetu, die OG, verskeie oortredings deur De Lille onthul terwyl sy nog die mayor was. Dié post is in April op Facebook versprei. Sy het die saak by die Kaapstad-Sentraal-polisiestasie aangemeld. Toe het sy die media buite die cop shop toegespreek. “Ek tree op weens die ernstige aard van die bedrog, sowel as die disrespek wat teenoor die kantoor van die ouditeur-generaal betoon is,” het sy gesê. Volgens De Lille het haar klag by James Selfe, die DA se voorsitter van die Federale Raad, op dowe ore geval. “Dié klag was in lyn met die DA-grondwet en sy sosialemediabeleid. Ondanks die ernstige aard daarvan het die DA geen stappe gedoen nie.” Volgens haar was dit nie die eerste keer dat DA-lede vanjaar onsmaaklike uit­latings in die openbaar gemaak het nie. Sy sê ook: “Ek doen ’n beroep op die SAPD om die bewyse te evalueer wat ek ingedien het. “Ek vra dat dit deeglik ondersoek en die nodige aksie op die bedrogklagte geneem word.” Lt.kol. Andrè Traut, ’n polisiewoordvoerder, wou nie De Lille se naam in sy reaksie noem nie. Traut het net bevestig ’n “individu” het die polisie­stasie gisteroggend genader om ’n saak van beweerde bedrog te bespreek, “maar daar is nie ’n saak aangemeld nie”.