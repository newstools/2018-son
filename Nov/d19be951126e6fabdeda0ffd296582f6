DIT IS onbekend hoe lank die bouprojek by die Primêre Skool Arcadia in die Baaise noordelike gebiede nog gaan duur. Die bou van vyf klaskamers as deel van die sentrum vir early childhood development by dié skool kos R20 310 805 en die bedrag wat nog betaal moet word, is R1 371 678. Die implementeringsagent is die Coega-ontwikkelingskorporasie (CDC) en dié het volgens die departement van onderwys in die Oos-Kaap nie voldoen aan die vereistes van die onderwysfasiliteite-bestuursisteem nie. Hulle het glo versuim om die nodige dokumentasie in te lewer oor die vordering van die projek. By Nqaba Bhanga, DA-premierskandidaat in die Oos-Kaap, Edmund van Vuuren, DA se skadu-LUR vir onderwys, en die DA-hoofsweep, Werner Senekal, se besoek gister by dié skool was die hoof, Russel Emmanuel, nie beskikbaar nie. Daar was ook geen lede van die skoolbeheerliggaam nie. Ophou Bhanga het toe gepraat met Elsie Dube, wat by die skool werk as skoonmaker en sekuriteitbeampte. “Die projek het in Junie verlede jaar begin, maar in Augustus 2018 het hulle net gestop. Van Junie tot Augustus is die werkers ook nie betaal nie,” sê hy. Van Vuuren meen die onderwysdepartement moet ophou om saam met die CDC te werk. Dr. Ayanda Vilakazi van CDC kon teen druktyd nie kommentaar lewer nie, maar het beloof om vandag ondersoek in te stel. Intussen het die departement van openbare werke in ’n brief jammer gesê vir die oponthoud van betalings vir skoolbouprojekte en beloof om die betaling in November te maak. As dit gebeur, sal die bouprojek by die Komprehensiewe Hoërskool Bethelsdorp ook kan voortgaan. Daar is nog ’n betaling van R545 016 wat gemaak moet word aan die onderwysdepartement deur die departement van openbare werke hiervoor.