KLAPMUTS. – Sy het hospitaal toe gegaan om ’n katarak van haar oog te laat verwyder. Maar vandag is sy ’n lyk. Hendrieke Petersen sê sy kan nou nog nie glo die vrou na wie sy omgesien het, lê nou ses voet onder die grond nie. Anna de Bruin (65) is op 22 April in die Tygerberg-hospitaal opgeneem net om ’n katarak van haar oogvlies te laat verwyder. Ses maande later het sy egter gesterf nadat haar vleis glo van haar vel “geskeur” het en haar hele lyf stelselmatig weggevreet is. Son het in Junie berig oor De Bruin se aanvanklike opname in die Tygerberg-hospitaal en hoe Petersen nie kon verstaan hoekom De Bruin soos ’n mummie in verbande toegedraai was nie. “Elke keer as ek ouma Anna in die hospitaal besoek het, was sy net al hoe meer onder­ verbande toegedraai, maar kon nie sê hoekom nie. “Ouma Anna het begin om brandmerke op haar liggaam te hê en daar is aanvanklik vir ons gesê sy is allergies vir iets. “Maar dit was stront praat, want ek het na haar gekyk en daar was niks waarvoor sy allergies was nie.” Petersen sê De Bruin se toestand het binne die bestek van ’n paar maande vinnig agteruitgegaan. “Sy was iemand wat net ’n bietjie sleg gesien het, maar niks ernstigs het met haar gesondheid geskort nie. “Ewe skielik was sy iemand wat niks meer vir haarself kon doen nie en as ’n mens aan haar gevat het, het die stukke vleis van haar liggaam afgekom. “Ouma Anna het op 17 Oktober gesterf. Die begrafnisondernemer wou nie hê ons moes haar lyk sien nie, want haar liggaam het glo so gate in geval dat mens haar binnedele kon sien,” sê Petersen huilend. Sy voeg by sy win intussen regsadvies in om agter die kap van die byl te kom. Laticia Pienaar, woordvoerder vir die Tygerberg-hospitaal, bevestig dat ouma Anna aanvanklik opgeneem is vir ’n katarak-operasie. Pienaar sê ouma Anna het egter “nosocomial pneumonia” opgedoen – ’n tipe longontsteking wat opgedoen word in die eerste 48 tot 72 uur ná ’n pasiënt se hospitaalopname. “Sy het antibio­tika ontvang, maar toe ontwikkel sy ’n seldsame velreaksie genaamd Stevens-Johnson-sindroom op die medikasie. “Ons wil ons innige meegevoel aan die De Bruin-familie betuig oor hulle traumatiese verlies,” voeg Pienaar by.