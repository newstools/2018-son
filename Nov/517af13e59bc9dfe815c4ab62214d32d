’N GROEP alumni van die Rustenburg Girls’ Junior School in Kaapstad is deur die hoof genooi om hulle kommer oor transformasie by dié posh skool te bespreek. Dit volg ná die bedanking van die skool se eerste voltydse swart onderwyseres, berig News24. Dié uitnodiging volg nadat die groep ’n brief aan die skool gestuur het waarin die alumni sê hulle is verstom dat dit die skool tot 2018 gevat het om sy eerste swart onnie, Nozipho Mthembu, aan te stel. Mthembu het die skool in September op omstrede wyse verlaat. In die ope brief aan die skool sê die Rustenburg-alumni dis vir hulle ontsettend om te hoor ’n kind kon in dié tyd nog vra of ’n swart onnie ’n “regte onderwyser” is, soos die Mail & Guardian berig het. Mthembu sê sy het gedwonge gevoel om te bedank ná ’n veel­eisende periode waarin haar ver­moëns heeltyd bevraagteken Is. “Dis buitengewoon dat hierdie die eerste keer vir baie leerders was dat hulle onderrig van ’n swart onderwyser ontvang het, behalwe vir Xhosa-taalklasse,” lui die groep se brief. Afgekeur Die alumni sê die hoof, Di Berry, het aan hulle teruggeskryf en hulle genooi om alles wat hulle pla, met haar te kom bespreek. Berry was nie onmiddellik beskikbaar vir kommentaar nie, maar in die brief bied sy aan om ’n formele vergadering met die groep alumni te reël, berig News24. Prof. Nuraan Davids, ’n oudleerder, het gesê die skoolbeheerliggaam (SBL) het ’n versoek om te ontbind, afgekeur. “Dit is duidelik uit die SBL se reaksie dat hy nog nie besef het hoe krities dit is om ’n veilige en inklusiewe ruimte te skep nie. “Hulle het nog nie erken sonder vertroue gaan dit moeilik wees om die skool uit die dooiepunt te bevry waarin hy hom tans bevind nie.” Bronagh Hammond, woordvoerder van die Wes-Kaapse onderwysdepartement, (WKOD), sê omdat die skooljaar nou einde se kant toe staan, is daar ’n onderneming van alle partye om in die volgende jaar byeen te kom om ál die kwessies te bespreek. Hammond voeg by dit sal gedoen word om alle kante van die issue te hoor, berig News24.