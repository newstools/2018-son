DIE nuutgestigte Anti-Gang Unit (AGU) het ses verdagtes in Philippi gearresteer en ’n klomp dwelms en wapens gekry. Volgens lt.kol. Andrè Traut, ’n polisiewoordvoerder, maak die eenheid ’n verskil in die fight teen bendes. “Lede van die eenheid het Dinsdag ses verdagtes in Philippi gearresteer. “Beslag is gelê op drie vuurwapens en dwelms van R1 129 950 is ook gekry. “Die AGU het 15:30 ’n tip-off gekry oor dwelms by ’n huis in die plakkerskamp Oasis.” Hof Volgens Traut het die lede twee 9 mm-pistole, ’n .45-kaliber- pistool en 70 koeëls gekry. “Hulle het ook dagga van R1 miljoen en heroïen van R129 950, ses selfone en R11 550 kontant gekry.” Die ses verdagtes van tussen 23 en 35 jaar oud sal vanoggend in die hof verskyn. Die Wes-Kaapse provinsiale kommissaris, lt.genl. Khombinkosi Jula, het die lede van die unit bedank vir hulle harde werk om bendeverwante geweld voor die feestyd vas te vat. Hy het inwoners gevra om steeds inligting aan die polisie te verskaf.