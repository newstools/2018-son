DIE nuwe studente van die Chrysalis Academy in Tokai het ’n gulde geleentheid om by te dra tot veiligheid in die Wes-Kaap. Só het die Wes-Kaapse minister van gemeenskapsveiligheid, Alan Winde, die naweek by die akademie gesê. Hy het gepraat op ’n seremonie van 18 BRAVO, die akademie se kursus vir vroue. Die kursus het op 1 September 2019 begin en 190 studente het gegradueer. “Hulle moet trots wees (op hulself) nadat hulle die program van drie maande voltooi het. “Julle het nou ’n verantwoordelikheid om die kennis en skills te gebruik om julself op te hef in die gemeenskap.” Die studente kom van plekke soos Khayelitsha, Mitchells Plain, Hanover Park, Plettenbergbaai, George, Mosselbaai, Knysna, Beaufort-Wes, Saldanha, Hermanus, Piketberg, Albertinia, Vanrhynsdorp en Worcester af. Potensiaal Hulle het onder meer diens gedoen in Lavender Hill en Westlake, opleiding gekry met rekenaars en oefening gedoen. Die doel van die Chrysalis Academy is om studente taaier te maak en hulle potensiaal – fisiek, emosioneel en geestelik – na vore te bring. Dis belangrik dat hulle ook rolmodelle in die lewe kan word. Volgens Winde is die departement van gemeenskapsveiligheid die hoofverskaffer van geld sedert die program in 1999 begin het. In die boekjaar van 2017/’18 het die Akademie R13 327 000 gekry. “Dis belangrik dat die ontwikkeling en bystand van die studente voortgaan sodat hulle hulle volle potensiaal kan bereik.” Die gegradueerdes sal diens doen by verskeie plekke soos die Chrysalis Academy, hospitale, klinieke, gemeenskaps­distrikte en polisiestasies.