ÁL HET Greenwood Athletic se Green Machine nie genoeg stoom gehad om die finals van die Nedbank-reeks te haal nie, kan dié Derde Liga-span steeds breëbors rondstap. Dis omdat geluk net nie aan Lionel Miller (afrigter) en sy span se kant was nie. Greenwood het toe die Nedbank Cup se playoff-wedstryd met 0-1 teen sy meer invloedryke teenstander van die ABC Motsepe-liga, The Magic, verloor. Therlo Moosa het die wendoel in die tweede helfte aangeteken. George Dearnaley se Magic dring nou deur na die ronde van 32 waar hy Orbit College in die Kaap pak. Greenwood het veral in die eerste helfte kanse geskep. Ongelukkig kon hulle nie dit in ’n enkele doel omskep nie. “Ja, en natuurlik help die controversial goal ook nie,” moan Miller. “Dis duidelik dat die bal die The Magic-speler se hand getref­ het. “Maar dis sokker en as ons net ons kanse in die eerste helfte gevat het, het ons nou ’n ander deuntjie gesing. “Ek’s egter steeds trots op my spelers. “Nou skuif ons ons aandag na ons liga. Aan my spelers en fans, julle is steeds tops!” Miller se eweknie, Dearnaley, het gebieg dat hulle gelukkig was om as oorwinnaar van die veld te stap. “Ek haal my hoed af vir die klub van Greenwood,” het Dearnaley­ uitgewys. “Hulle het ons beslis ’n run vir ons money gegee. “Hulle het beter aangepas in die winderige toestande en ’n great fight opgesit. “Lof aan hulle coaches en supporters. “As ons ’n home draw teen ’n PSL-span gaan kry, gaan ons beslis die Greenwood-span invite om ons gas te wees, aangesien die manne fantasties was,” het Dearnaley afgesluit.