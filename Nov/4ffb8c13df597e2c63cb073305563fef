ROBERTSON. – Fantasmagories! So het matrieks van die Hoërskool Langeberg die geskiedenisvraestel beskryf wat hulle gister geskryf het. Volgens die leerders beteken die woord dat die vraestel fantasties maklik was. Van hulle is so optimisties dat hulle selfs ’n A-simbool vir die vraestel verwag. Wilma Vosloo (19) sê toe sy die vraestel sien, het sy byna uitgebars van die lag. “Ek was so oorstelp toe ek sien dat al die lang vrae wat ek geswot het, net so gevra is,” sê sy. Wilma sê die kort vrae was ook baie maklik. Aniene Gibson (20) sê sy het haar goed voorberei en is ook verseker van ’n onderskeiding, terwyl haar bestie, Alicia Hugo­ (19), ook nie aan ’n A-gemiddeld twyfel nie. Wilma en Aniene gaan albei hulle ná skool op natuur­wetenskappe toespits, terwyl Alicia­ graag ’n veearts wil word. Vir die twee boesemvriende Nathan Joseph (19) en Avinio September (18), wat vanaf graad R in dieselfde klas was, was die vraestel vir hulle glad nie ’n nagmerrie soos hulle nog die vorige dag verwag het nie. Nathan sê uitbors van trots toe hy die vraestel oopmaak en die vrae sien, het sy hart vinnig geklop van opgewondenheid. “Alle lang vrae, asook die kort vrae wat ek voor voorberei­ het, was net so in die vraestel,” sê hy ingenome. Avinio, wat graag ’n spietcop­ wil word, kan nou nie meer wag om volgende jaar by die kollege te begin nie. Die matrieks sê hulle is nou in die pylvak, want daar lê nou nog net twee vakke voor – Engels- en Afrikaans-vraestel 3.