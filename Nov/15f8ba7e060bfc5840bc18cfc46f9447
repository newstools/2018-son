CAPE Town City is gretig om die momentum voort te sit wat hy in sy vorige paar Premiersokkerliga (PSL)-wedstryde gekry het. So sê Taariq Fielies, ’n verdediger van die span. Die Citizens het hulle PSL-veldtog die afgelope twee weke weer op dreef gekry danksy twee goeie seges in hulle laaste twee wedstryde. Hulle het Black Leopards met 3-1 en AmaZulu met 3-0 geklop voor die onder­breking vir internasionale wedstryde. Dié uitslae het Benni McCarthy (breier) se span weer onder die top-ag (agste) in die PSL laat vorder. Wat indrukwekkend is van dié oorwinnings, is dat City in albei drie doele aange­teken het – iets wat hy nie juis in sy vorige wedstryde in alle kompetisies kon regkry nie. Verseker Fielies meen die onder­breking het die huidige MTN8-kampioen se ritme beslis ietwat versteur, maar verwag dat die span dit gou weer sal vind. Hy sê: “Ons het verskriklik hard geoefen om te verseker ons verslap nie weer nie. “Ons het gees en is vol selfvertroue en dis danksy ons goeie vertonings teen Leopards en AmaZulu. “Dié momentum moet behou word.” Hy maan sy spanmaats Polokwane sal beslis ’n moeilike opponent wees. “Ons sal ons storie moet ken in Polokwane omdat hulle­ reeds spanne soos Kaizer Chiefs en Wits geklop het, en dít was wegwedstryde. “In Polokwane is hulle selfs ’n groter bedreiging.”