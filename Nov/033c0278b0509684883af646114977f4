DIE Kaap kan dié feestyd ’n dwelmdroogte beleef nadat die Valke, die polisie se elite-eenheid, meer as R9 miljoen se dwelms gekonfiskeer het. Kapt. Philani Nkwalase, die Valke se Wes-Kaapse woordvoerder, sê hulle het ’n man (25) van die Kaapse Vlakte in Somerset-Wes met die dwelms betrap. Son se bron sê die dwelms is in ’n stoorplek langs die N2 gevind. Dit was ’n intelligensie-gedrewe operasie wat hulle na die dwelmstoorplek gelei het. Volgens Son se inligting is daar beslag gelê op 6 kg tik met ’n geskatte straatwaarde van R1,8 miljoen, 150 000 Mandrax-tablette met ’n geraamde waarde van R6,75 miljoen, en 1 kg heroïen ter waarde van nagenoeg R380 000. Daar is ook beslag gelê op ’n silwerkleurige Audi wat vermoedelik gesteel is, en ’n Tokarev-vuurwapen. Die verdagte sal vandag in die Somerset-Wes-landdroshof verskyn in verband met die voorval. Talle gemeenskapsleiers wat met Son gesels het maar wat anoniem wou bly, sê hulle het groot lof vir die Valke se optrede. Lt.genl. Godfrey Lebeya van die Valke het die lede se optrede geloof. Hy sê dis ’n bewys dat die polisie ernstig is om dwelmsmokkelaars vas te vat. Dié reuse-sukses volg ’n paar dae nadat lede van Operation Thunder en die polisie se honde-eenheid beslag gelê het op drugs ter waarde van ongeveer R200 000 by ’n huis in Park Road, Wynberg. Buitelander Nadat die lede die huis deursoek het, het hulle afgekom op 1 048 Mandrax-tablette en 1001 g tik, sowel as R10 500 kontant. ’n Buitelander (38) is in hegtenis geneem op ’n klag van dwelmhandel.