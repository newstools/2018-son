“DIS makliker om ’n verandering in die toekoms te maak wanneer ons almal saamwerk en terugploeg in gemeenskappe.” So glo die broers Junaid (34) en Shukri Moerat (30) van die Paarl wat die organisasie SaveSA gestig het om fondse aan skole te skenk. Hulle samel op verskillende wyses geld in en skenk dit aan skole. SaveSA is in 2013 gestig en twee skole het toe baat gevind. Junaid sê: “Toe ons sien dit is ’n sukses, het ons begin uitreik na meer skole.” SaveSA werk saam met ander besighede sowel as vrywillige skenkers om geld in te samel. Ouers, voormalige leerders, vriende, familielede en enige iemand anders kan by die organisasie se lojaliteitsprogram registreer. Hulle ontvang dan ’n kaart wat hulle toegang gee tot verskeie eksklusiewe aanbiedings by besigheidsvennote. ’n Minimale maandelikse fooi word op die kaart betaal en dit is hoe fondse vir skole ingesamel word. Verder reik die twee broers uit na besighede om hulle te help met borgskappe en skenkings. Die organisasie bied ook hulp met sport, ontwikkelingsprogramme en verskaf beurse. Ambassadeurs “Ek en Shukri het met die idee vorendag gekom om fondse vir skole in te samel, sê Junaid. Hy voeg by hy is sedert sy universiteitsdae al betrokke by liefdadigheidswerk. Die ambassadeurs van Save­SA sluit in Juan de Jongh, voormalige Springbok en Stormers-speler, Salmaan Moerat, junior Springbokkaptein asook Stormers-speler, en die akteur Greg Kriek, voorheen te sien op Top Billing. Skole wat deel wil wees van die program, kan SaveSA kontak deur ’n e-pos te stuur aan info@savesagroup.com.