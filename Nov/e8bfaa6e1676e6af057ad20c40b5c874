SIYA Kolisi sal graag môre wil be­ïndruk wanneer hy in sy 40ste toets vir die Springbokke uitdraf. Die Bok-kaptein gaan sy land môre die tiende keer in sy loopbaan aanvoer. Suid-Afrika kom op Murrayfield in die stad Edinburg teen Skotland te staan. Die 27-jarige boorling van Zwide in die Oos-Kaap het tot dusver ’n baie lang seisoen gehad. In die laaste paar toetse – veral op die jaareindtoer van Europa – het hy moeg gelyk. Kolisi gaan môre weer saam met sy Stormer-spanmaat Pieter-Steph du Toit en Duane Vermeulen die lostrio vorm. Du Toit skuif van die nr. 4-slot na die vaskopflank-posisie. Vermeulen trek weer die nr. 8-trui, sy gunsteling, oor sy kop. Eben Etzebeth het nog nie van sy voetbesering herstel nie. Rassie Erasmus, die Bok coach, het dus besluit om RG Snyman op slot saam met Franco Mostert in te span. Beginspan Lood de Jager gaan die slotposisie van die bank dek. Die skrumskakel Embrose Papier kry uiteindelik ’n kans in die beginspan. Die 21-jarige Papier gaan in sy sesde toets uitdraf. Hy het altesaam nog net 26 minute gespeel. Daarvan was sewe minute as ’n plaas­vervangervleuel. Hy kry kans omdat Faf de Klerk nie beskikbaar is nie. Ivan van Zyl gaan dié keer van die plaasvervangerbank af aangewend word. Suid-Afrika en Skotland gaan mekaar môre die 26ste keer sedert 1906 die stryd aansê. Die Bokke was 21 keer aan die wenkant, terwyl die Skotte die Suid-Afrikaners 5 keer ore aangesit het. Skotland het Fidji laas week met 54-17 kafgedraf.