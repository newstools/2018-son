WERKERS word geboelie en daar is korrupsie. Dís van die aantygings wat werkers by die Amy Foun­dation – ’n NPO in Athlone – maak teen dié organisasie se CEO, Kevin Chaplin. Talle van die werkers het einde verlede week voor die organisasie se gebou betoog. Hulle kla ook omdat van die mense gefire en geskors is. Elvis Sibeko, kuns-en-kultuur-programkoördineerder van dié organisasie, en twee ander werkers, Themba Diniso en Easy Nofemela, tel onder dié wat geskors is. Sibeko sê Chaplin luister nie na sy werkers nie en abuse hulle. “Hier gebeur ook korrupsie. “Sommige mense is ge­retrench en die proses was onregverdig,” volgens Sibeko. “Wanneer vergaderings gehou word, word ons nie by die base se vergadering betrek nie. “Sake gebeur nie deursigtig in die organisasie nie.” Volgens die werkers kla hulle by die raad, maar omdat Chaplin die voorsitter van die raad is, kom dit nie verby hom nie. Die werkers sê daar is ook ’n wig gedryf tussen wit en bruin mense aan die een kant en swart mense aan die ander kant. “Daar is geen swart persoon in die raad nie. Nog niks “Nepotisme vind plaas en ons werkers word uitgebuit,” beweer van die werkers. Chaplin het Vrydag gesê hy is in vergaderings en sal Son se navrae via email antwoord. Saterdag het hy per email laat weet hy sal Maandag antwoord, maar teen gistermiddag was niks nog gestuur nie. Sy sel- en werkfoon was op voicemail. Albert Fritz, die Wes-Kaapse minister van maatskaplike ontwikkeling, sê in ’n verklaring die Amy Foundation voldoen nie aan al die vereistes om geld te kry nie. “Maar ons het nog nooit gesê abuse en wanbestuur vind plaas nie. “Die Amy Foundation se registrasie het in Desember 2017 verval en dis nog nie hernu nie.” Fritz sê ook die organisasie se aansoeke en geouditeerde finansiële state is nog nie ingehandig nie. “Hoewel die organisasie nie aan die vereistes voldoen nie, probeer die departement hom help om dit te doen.”