MAAK eers maatjies met mekaar en dan sal ons lekker saam speel. Dit is min of meer die strategie waarmee Eric Simons wegspring in sy poging om die Nelson Mandelabaai Giants ’n suksesvolle T20-krieketspan in die Mzansi Super League (MSL) te probeer maak. Die Giants se afrigter het gister in Port Elizabeth oor sy planne met die Giants gesels en gesê sy eerste taak is om die spelers in ’n eenheid saam te snoer. “Die spelers kom van verskillende spanne en moet mekaar eers goed leer ken. “Ek moet ook eers gewoond raak aan die spelers se persoonlikhede,” het Simons verduidelik. “Ek kan wel sien ons het ’n baie goeie balans in ons spelersgroep wat persoonlikhede en vaardighede betref. “Verder is daar ook ’n goeie mengsel van jong en ervare spelers.” Die Giants se kaptein, Jon-Jon Smuts, eis reeds ’n bydrae van elke speler in die groep. “Elke speler moet sy hand kan opsteek en help om die wedstryde te wen. “Dit gaan baie belangrik wees dat ons die tuiswedstryde op St. George­park wen, waar draaiboulwerk ’n groot rol kan speel. In dié opsig is ons goed toegerus.” Die kapteinskap sal vir Smuts ’n nuwe uitdaging wees. Hy doen uitstekende werk as die Warriors se kaptein, maar moet nou spelers van verskillende spanne as kaptein in ’n nuwe span saamsnoer. Smuts verwag egter in dié opsig nie probleme nie en meen Simons sal hom daarmee ondersteun. “Die belangrikste sal wees dat ons as spelers die soort krieket moet verstaan en speel wat die afrigterspan van ons gaan verwag.”