SOWAT 5 000 betogers het al 03:00 gister­oggend in Saldanhabaai begin betoog. Die onrus het vroeër vandeesweek in Vredenburg uitgebreek en nou na Saldanha oorgewaai. Huise en dienslewering is die grootste griewe. Te midde van brandende tyres en openbare geweld eis die inwoners huise, asook beter elektrisiteits- en sanitasiedienste, aan die Weskus. Son het gister berig 38 mense is Woensdag in Vredenburg aangekeer vir openbare geweld. Dít was nadat hulle die plaaslike polisiestasie met klippe bestook het. Hoofpaaie na die dorp is gesluit toe vangwaens, privaat voertuie en winkels beskadig is. Die cops moes vroeg­oggend hulle eenheid vir openbare orde in Saldanhabaai ontplooi. Dit het gevolg nadat sowat 5 000 inwoners van die plakkerskampe Irak, Middelpos en Diazville met ’n optog begin het. Die Diazville civic, ’n kliniek, ’n biblioteek en sommige geboue by die Tabakbaai-oord is aan die brand gesteek. ’n Polisiewoordvoerder, kapt. FC van Wyk, sê toe die polisie op die toneel aankom, is hulle met klippe bestook. Cops moes rubberkoeëls gebruik om die betogers uiteen te dryf. Van Wyk sê: “Die SAPD erken die reg om te betoog soos dit deur die Grondwet toegelaat word. “Maar betogers moet hulle optrede binne die raamwerk van die wet hou. “Ons doen ’n beroep op betogers om hulle te gedra op ’n manier wat nie ander mense se regte benadeel nie.” Marius Koen, mayor van die Saldanhabaai-munisipaliteit, het Woensdagaand met inwoners van Louwville en Vredenburg vergader om hulle griewe te bespreek. ’n Verklaring deur die munisipaliteit lui: “Ons bedank almal vir hulle teenwoordigheid en commitment tot ’n vreedsame oplossing.” EWN berig Godfrey Louw, munisipale bestuurder van die Saldanhabaai-munisipaliteit, sweer hoog en laag hulle het wel ’n behuisingsplan. Volgens Louw het die onlangse­ protesaksies juis ’n behuisingsprojek van 1 000 huise vir 1 000 gesinne vertraag wat aan die einde van Oktober voltooi sou gewees het. Louw sê hy hoop dat die gemeenskapsleiers die inligting oor dié en ander projekte aan die betogers sal oordra. Van Wyk sê die polisie en ander wetstoepassers sal in die gebied vertoef om die situasie te monitor.