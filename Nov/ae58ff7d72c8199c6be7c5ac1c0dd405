MUHSIN Ertugral gee nié ’n bloue duit om wat mense van hom sê of dink nie. Ertugral het Sondag bedank as afrigter van sy Nasio­nale Eerste Liga-span Ajax Cape Town. Ajax is tans in die agste posisie op die NFD-leer nadat hy laas week sy vierde nederlaag gely het – dié een met 1-2 teen Witbank Spurs. Dis ook nie die eerste keer dat die vurige Turk summier tou opgooi nie. Hy het dit reeds by drie geleenthede in die verlede gedoen, maar elke keer vat Ajax hom terug. Ertugral, tans in Europa by sy familie, keer Sondag terug na die land. In ’n eksklusiewe onderhoud met Son het hy redes verskaf waarom hy sy pad laat skei het van dié van die Urban Warriors, selfs voor die Tendai Ndoro-sage. “Eerstens moet ek sê dat ek nie bekommerd is wat mense dink nie. Mense besef nie ek het plaaslike en oorsese offers gehad voordat ek by Ajax aangesluit het nie,” het Ertugral gesê. “So, vir my het dit nooit oor geld gegaan nie. Ajax is in my hart. Selfs toe ons gerelegeer is, het ek gevoel dis my plig om die klub terug na die PSL te bring, aangesien dit só ’n belang­rike klub vir Kaapstad, die land en selfs Afrika is. “Dís juis waarom ek my trots gesluk het, weet jy. “Ek het hulle probeer hoop gee, maar ek kon nie die beste uit hulle kry nie en die results het nie gekom nie. Ek het begin ongelukkig raak en begin voel dis seker nou die regte tyd om paaie te skei,” het hy afgesluit.