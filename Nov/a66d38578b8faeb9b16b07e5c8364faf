INWONERS wat misdaad wil beveg, moet na vore kom en die polisie help met enige inligting, want sonder hulle sal die boewe vry loop. So sê Karen Kemp, waarnemende voorsitter van die Bethelsdorp-gemeenskapspolisiërings- forum (GPF). Haar GPF en die Citizens Against Crime (CAC) het ’n konvooi teen misdaad gereël. Die Nelson Mandelabaai-munisipaliteit se metropolisie, die polisie en Magnum Alarms het die konvooi Saterdag deur die strate van die Baaise North­ern Areas gelei. Die konvooi het die gewenste uitwerking gehad, want dit het inwoners se aandag getrek. Nuuskieriges het uit hulle huise gekom om te kyk wat in hulle midde aangaan. Kemp bestempel die konvooi as ’n reuse-sukses. Sy sê egter baie van diegene wat genooi is om deel te neem, het laat weet hulle wil nie omdat hulle bang is gangsters sal hulle dan teiken. Kemp sê: “Ons het eers deur Qunu gery, toe Chatty Uitbreiding 11, Greenfields en Booysenpark. “Daar het ons die families van die oorledenes van die skietery Vrydagaand in Capulet­straat besoek. “Hulle was beïndruk met ons konvooi en het ons ondersteuning waardeer.” Kemp sê hulle het toe ’n draai gery deur Jackson­ville, Timothy Valley, Bethels­dorp Uitbreiding 31 en 32, Bloemendal en uiteindelik Arcadia. In elke hot spot het die konvooi stilgehou en pamflette uitgedeel. Daarin is die inwoners ’n bewus­makingsboodskap teen misdaad gebied. Kemp meen gemeenskappe moet saamwerk met die polisie wanneer misdaad in hulle gebiede gepleeg word. Doenig Sy sê dis moeilik vir die polisie om ’n saak te ondersoek wanneer hulle inligting makeer. Sulaiman Plaatjies, voorsitter van die CAC, sê hoewel hulle groep amptelik 5 jaar bestaan, is hulle al 18 jaar doenig in die gemeenskap. Die CAC bied bystand aan veral kwesbare inwoners. Plaatjies sê: “Ons doel met die konvooi was om die inwoners te empower. “Ons het ook voorgestel dat hulle neighbourhood watches moet stig, want dis beter om op te staan teen crime voordat dit ’n probleem word en nie eers nadat jy ’n slagoffer daarvan is nie. “Ons het ook verby ál die drug-poste gery en gesê hulle­ moet dit staak. “Dis gewoonlik wets­gehoorsame mense wat seerkry deur daai ouens se bedrywighede.”