’N AUSSIE, Windie, ’n blitsbouler van die Kaap en die byt van ’n Cobra hou vandag die sleutel na die Paarl Rocks se sukses teen die Tshwane Spartans. AB de Villiers, kaptein van die Spartans, sal Pretoria se kriekettrots ongetwyfeld in ere wil herstel. Die manne van die noorde lek nog hulle wonde nadat hulle Vrydag op Nuweland in hul eerste stryd in die Mzansi Superliga lelik slae gekry het. Die Rocks begin vandag hulle veldtog teen die Spartans op Eurolux Bolandpark in die Paarl. De Villiers was sigbaar nie ongelukkig met die nederlaag nie en het gesê sy span moet ná die Blitz-wedstryd aan hulle basiese vaardighede werk. Hy het ná die wedstryd gesê: “Ek kan nie sê of ons meer as een verandering gaan aanbring nie. “Een ding is seker – ons sal vir seker moet opskerp.” Die Blitz het sy eerste stryd in die Mzansi Superliga met 49 lopies gewen. Dwayne Bravo, die Rocks se Wes-Indiese aanwins, het hom Vrydag by sy spanmaats aangesluit – net betyds vir vandag se stryd. Bravo en Michael Klinger van Australië is die Rocks se twee oorsese spelers op wie die Paarliete beslis gaan staat maak. Maar terwyl die kollig op Bravo en Klinger val, het die Paarlse span ook plaaslike spelers wat al diep spore op nasionale vlak getrap het. Henry Davids, wat sy krieket op die einste Bolandpark geleer het en wat deesdae vir die Titans speel, sal die span aanvoer. Davids hou tydelik die leisels omdat hulle kaptein, Faf du Plessis, eers Dinsdag in die land sal aankom. Sterre Hy sê sy span is gereed. “Ons het ’n baie goed gebalanseerde span en ek dink as die toestande saamspeel, behoort ons goed te vaar.” Behalwe die twee oorsese manne, beskik dié span ook oor die vaardighede van Dane Paterson, die Cobras se blitsbouler. Hy is vanjaar een van die Cobras se sterre in die plaaslike meerdaagse kompetisie. As hy met dieselfde peil en vaart boul, kan hy ’n impak maak.