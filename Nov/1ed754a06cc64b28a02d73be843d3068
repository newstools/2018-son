DIE algehele toelaatbare vangs van Weskus-kreef is vir 2018-’19 se visvangseisoen byna gehalveer, het die departement van landbou, bosbou en vissery Vrydag aangekondig. ’n Vangs van 1 084 ton is vir die seisoen toegestaan – 43,6% minder as 2017-’18 se 1 924,08 ton. Die departement laat 575,43 ton toe vir kommersiële aflandige vangste, terwyl 163,05 ton vir nabystrandse kommersiële vangste toegestaan is. Ontspanningsvangste se limiet is 38,76 ton en die kleinskaalse visvangsektor kry 163,05 ton (nabystrands en as tussentydse hulpmaatreël). Die kleinskaalse sektor kry ook 143,71 ton vir aflandige vangste, terwyl daar aan buitelandse vissersbedrywe geen toewysing gedoen is nie. – Fin24