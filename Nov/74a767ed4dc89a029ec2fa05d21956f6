DIE Warriors is op dag twee van hulle vierdagwedstryd in Kimberley so ’n bietjie van hulle eie draaiboulmedisyne gegee. Die Baaienaars is vir ’n skamele 143 in die 39ste boulbeurt deur die Knights uitgeboul. Die goeie terugvegpoging van die eerste dag se spel was dus toe alles verniet. Die draaibouler Simon Harmer (3/88) het Maandag die terugvegpoging gelei toe dit lyk asof die Knights ’n massiewe telling sou opstapel. Die voormalige Protea se deurbrake met sy draaiboulwerk het die deur oopgeskop vir die naatbouler Anrich Nortje (5/51) om verwoesting onder die Knights se middel- en lae-orde te saai. Die Warriors se kolwers het nie geweet of hulle kom of gaan nie soos die Knights se jong draaier Tshepo Ntuli (4/58) die middelorde uitgeknikker het. Die kolflys is ’n nagmerrie met die aanvangskolwer Eddie Moore (37) wat die langste van die erkende kolwers kon vasstaan. Die naatbouler Basheer Walters (26) het meer lopies as die erkende manne geslaan. Met nog twee dae se spel oor het die Knights kort voor uitskeityd reeds ’n voorsprong van 290 lopies. Die Knights het in hulle tweede beurt 138/3 gehad met 14 boulbeurte oor.