KORT nadat hulle met ’n gangster gestry het, het aanvallers op drie Baaise tienerseuns losgebrand. Kol. Priscilla Naidu, ’n polisiewoordvoerder, sê Saterdag omstreeks 13:15 was drie tienerseuns – al drie 15 jaar oud – betrokke in ’n stryery met ’n lid van die Hondekoppe-bende. Ná die stryery het die drie seuns afgesit na ’n winkel in Harringtonstraat, Arcadia. Naidu sê terwyl hulle voor die winkel gestaan het, het ’n onbekende wit voertuig naby­ hulle stilgehou. Twee mans het uit die voertuig gespring en op die drie seuns losgebrand. Al drie seuns het skietwonde opgedoen. Hulle is hospitaal toe geneem. Volgens Naidu het die drie seuns geen verbintenis met gangs nie. Die provinsiale bende-ingrypingseenheid ondersoek aanklagte van poging tot moord. Niemand is nog in verband met die voorval in hegtenis geneem nie.