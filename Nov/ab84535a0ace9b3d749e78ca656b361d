ASHTON. – Drank bly maar ’n duiwel. Dis oor dop wat ’n man met sy lewe geboet het. Heinrich Kana, wat nog onlangs sy 21ste verjaardag gevier het, is na bewering oor ’n dop doodgelem. ’n Ingeligte vertel drie ouens was in ’n rusie betrokke en so is Kana met ’n mes in die bors gesteek. Kana het glo die lemmer gevra waarom en het toe weggehol. Kana het na ’n ander pad gehardloop en om hulp geskree en toe inmekaargesak. Ambulans Bloed het by sy borskas uitgestroom, terwyl kinders en omstanders om hom saamgedrom het. Iemand het toe die ambulans gebel, maar by die aankoms daarvan was Kana reeds dood. Gister het sy tjommies aan Son gesê Kana was nie ’n gewelddadige ou nie. Hulle sê hulle weet nie wat die eintlike rede is dat daai man Kana doodgesteek het nie. “Ons gaan hom nogal baie mis,” het hulle gesê. AO Sylvester Joseph, ’n polisiewoordvoerder, het die moord bevestig. Sylvester sê ’n verdagte (44) is kort ná die voorval op aanklag van moord in hegtenis geneem. Hy sal vandag in die Montagu-landdroshof verskyn.