DIE telling mag dit dalk nie reflekteer nie, maar Suid-Afrika is teen rustyd in volle beheer van sy kragmeting teen Engeland op Twickenham. ’n Handré Pollard-strafdoel en 'n drie deur die regtervleuel S’bu Nkosi het die Springbokke met 8-6 laat kleedkamer toe draf. Twee strafdoele deur die losskakel Owen Farrell het die Rose binne trefafstand van die besoekers gehou. Die Springbokke sal egter glad nie gelukkig wees met die klein voorsprong nie. Vier geleenthede om drieë te druk is deur die Bokke opgemors. Die haker Malcolm Marx moet die skuld vir twee daarvan kry, toe hy nie sy springers in die lynstaan – vyf meter van die Engelse doellyn – kon vind nie. Toe hy wel sy springs vind het iemand in die maul die bal laat val - net toe die Rose in trurat was. Die Bokke het egter met goeie taktiese skopwerk die Engelse in hul helfte vasgepen. Daar sal op dié plan voortgebou moet word as Suid-Afrika sy toer vir die eerste keer in vier jaar met ‘n wen wil afskop.