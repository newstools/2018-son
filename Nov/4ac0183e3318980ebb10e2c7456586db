MAAK nie saak hoe oud jy is nie, dis nooit te laat nie. Dis wat pastoor William Theys (52) van Bishop Lavis glo nadat hy pas sy eerste album opgeneem het. “Ek het nooit gedink ek sou ook eendag my eie CD maak nie, maar by die Here is alles moontlik. “Die geleentheid is geskep deur Reggie Booysen, wat die regisseur is, en ek is so dankbaar teenoor die Here.” Theys voeg by hy het sy eie lied “Ruk af die Masker” geskryf en ook “If it wasn’t for the Lord” opgeneem. Hy verduidelik dit was ’n ongelooflike ervaring om in die ateljee aan die CD te werk. Die konsert vind vandag in die saal van die Greenlands Primêre Skool in Bishop Lavis plaas en begin 17:00. Die gaskunstenaars wat gaan optree, is Micheala Andrews, Fredrico Hendricks, Luigi die Pinkster-seun, The Sound, Chedrico Mankopan en vele ander. Theys se CD sal by die konsert beskikbaar wees. Kaartjies vir die show kos R80. Bel pastoor Theys by 083 609 9513.