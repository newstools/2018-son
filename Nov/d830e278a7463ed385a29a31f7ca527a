AL WAS dit ’n gutsy ver­toning van Stuart Baxter (afrigter) se Bafana Bafana, het die Brit meer van sy troepe vereis. Suid-Afrika en Nigerië het Saterdag gelykop (1-1) gespeel­ in die FNB-stadion. Dit was ’n kwalifiserende wedstryd vir die Afrika­nasiesbeker (Afcon)-toernooi volgende jaar in Kameroen. Baxter sê hy het meer braafheid van sy spelers verwag nadat Lebogang Mothiba sake gelykop gemaak het. Dis nadat sy spanmaat Buhle Mkhwanazi ’n own goal­ vroeg in die wedstryd aangeteken het. Die Super Eagles het duidelik gesukkel in die lae lugdruk op die Hoëveld. Suid-Afrika het hulle ook gereeld behoorlik teen die toue gehad, maar die tuisspan kon die besoekers net nie ’n bloedneus gee nie. Probleme Baxter sê: “Ek is ’n bietjie afgehaal dat ons nie braaf genoeg was nie. “Ons het rustyd bespreek dat ons probleme vir hulle skep met ons runs en moves. Ons het die bal ook goed herwin in one-on-one-spel.” Hy het dus meer goeie lopies en aangeewerk verwag. Sy spelers het die bal egter gereeld oor die verdedigers se koppe gestuur. Baxter sê: “Selfs in die tweede helfte het ons kombinasies presies dieselfde probleem vir hulle geskep. “Dis jammer ons kon nie meer daaruit put nie, maar die stryd duur voort.” Baxter sê hy is tot ’n mate trots op sy spelers se algehele vertoning oor die twee bene teen Nigerië.