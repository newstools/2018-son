GISTER het Ronald Bantom die WP Rugbyunie (WPRU) se besluit dat hy nie kan staan as kandidaat vir die vise-presidentskap by môreaand se verkiesing nie, as “vuil spel” beskryf. Thelo Wakefield, die WP se uittredende president, het bevestig Bantom word daarvan aangekla dat hy die unie in oneer gebring het. Hy moet op 6 Desember in ’n tugverhoor verskyn. Teenstaan Dit kom ná ’n ondersoek oor ’n beweerde onderonsie tussen Bantom en die nasionale bestuurder van die Vuka-rugbyprogram, Jessie Claassen, op City Park in Augustus verlede jaar. Volgens die WPRU-grondwet beteken dit dus dat Bantom nie die ander kandidaat vir die vise-presidentskap, Spencer King, sal kan teenstaan nie. King sal gevolglik geheel en al onbetwis die vise-president van die WPRU word. Bantom het die tydsberekening van die dissiplinêre verhoor teen hom as “verdag” beskryf. Hy het gister aan Son op Sondag gesê: “Ek wil dit net duidelik stel dat ek sake beslis nie so gaan los nie. Hier is ’n groot onreg wat gepleeg is. “Ek het my hele lewe lank vir geregtigheid geveg en kan nie toelaat dat dit verby gaan sonder dat ek iets aan die saak doen nie. “Ek raadpleeg tans my prokureurs en oorweeg my opsies. “Daar is ’n sterk moontlikheid dat die verkiesing nie gaan plaasvind nie.” Bantom sê hy sal verhinder dat Wakefield die afgevaardigdes by môre se vergadering sal kan toespreek. Verteenwoordigers van die meer as 100 klubs is veronderstel om ’n nuwe president tussen Peter Jooste en Zelt Marais te kies. Moeneeb Levy en Reuben Riffel is die kandidate vir adjunk­president. King en Bantom sou sake vir die vise-presidentskap uitspook.