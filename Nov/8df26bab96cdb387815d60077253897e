UNAI Emery, die breier van Arsenal, sê die klub het vars lug nodig gehad nadat Arsène Wenger 22 jaar lank in beheer was. Emery, voormalige breier van Paris Saint-Germain, het ’n bemoedigende eerste paar maande as Wenger se opvolger geniet. Arsenal is tans in 16 wedstryde onoorwonne en het uiters indrukwekkende vertonings teen Liverpool, Fulham en Leicester ge­lewer. Die Gunners bly drie punte van die Premierliga se voorste vier, maar Emery het weer energie in die voete van die spelers gebring. “Deesdae is dit baie moeilik vir ’n afrigter om 22 jaar by ’n klub te bly,” het Emery gister in ’n onderhoud met die Spaanse sportdagblad Marca gesê. “Ons moes die meubels herrangskik, nie weens enigiets slegs wat voorheen gebeur het nie, maar om almal weer op ’n positiewe manier te stimuleer – om dinge te skud, onder die matte te vee en die vensters oop te maak.” Spanpoging Emery het verdedigende veranderings aangebring en sy spelers het verbasend vinnig ’n meer aggressiewe tipe benadering van sy nuwe coach aangeneem. Die Gunners pak Bournemouth vandag met die hoop om drie agtereenvolgende gelykop uitslae in ál die kompetisies te breek. “Ons kort nóg ’n groot spanpoging,” het Emery verklaar. “Ons doelwit is om in die topvier te wees, maar dit is nie so maklik nie.” – SuperSport.com