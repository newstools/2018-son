DIE Wes-Kaapse DA-leier, Bonginkosi Madikizela, sê dis snaaks dat voormalige DA-lede beweer die party is rassisties. Hy het gister gereageer op Brett Herron, eks-mayco-lid belas met vervoer en behuising, se uitlatings dat die DA se “rassistiese kabaal” ’n gesubsidieerde behuisingsprojek in Sout­rivier geblok het. Herron het dit as een van die redes uitgewys hoekom hy as raadslid en as lid van die party bedank het. Hy het vyf ander DA-raadslede gevolg wat vroeër­ uit solidariteit met die vorige mayor Patricia de Lille bedank het. Madikizela sê gister die party vat “kollektiewe verantwoordelikheid vir bekostigbare behuisings-projekte wat onder Herron skeefgeloop het”. Madikizela sê Herron is een van die oorsake dat die DA sover misluk het om gesubsidieerde behuising in die middestad te bou. Hy sê onder Herron se leiding is die Stad hof toe gesleep omdat behoorlike prosedure nie gevolg is nie en projekte gestop is. Madikizela sê Herron was oneerlik toe hy gesê het die Soutrivier-behuisingsprojek is geblok, want dis net vir ’n maand opgeskort om sekere aspekte daarvan uit te klaar. “Die einste Herron wat nou sê die DA is rassisties, wou die DA se mayor wees. “Noudat hy misluk het, is die DA skielik rassisties,” sê Madikizela. Wolk Die DA-metro-leier, Grant Twigg, sê die beweringe dat die DA rassisties is, is glad nie oorspronklik nie. “En daar is altyd ’n wolk wat oor hulle hang as hulle uitstap,” sê Twigg. Herron skryf op Twitter: “Baie interessant. ’n Week later en hulle wil die kwessie steeds spin. “Die Soutrivier-mark is net een voorbeeld waar die DA nie sy beloftes nagekom het nie en sy valsheid expose­ het.”