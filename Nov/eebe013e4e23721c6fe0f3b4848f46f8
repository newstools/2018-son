DIE wêreld se eerste bio-baksteen wat in menslike urine gekweek is, is laas week by die Universiteit van Kaapstad onthul. Suzanne Lambert, MA-student in siviele ingenieurswese, werk saam met die honneursstudent Vukheta Mukhari hieraan. Lambert se studieleier, dr. Dyllon Randall, verduidelik bakterieë koloniseer los sand met urine. So word die urine afgebreek en kalsiumkarbonaat gevorm. Die sand kan in ’n vorm solied raak. Dit hou voordele in vir rioolherwinning en die boubedryf. – m.phys.org