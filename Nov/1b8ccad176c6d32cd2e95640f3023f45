WAT het Faf du Plessis die meeste beïndruk van die Proteas se reeksoorwinning in Australië? Verkeerd as jy gedink het dis die rekordvennootskap tussen hom en David Miller in Sondag se derde en beslissende eendaagse wedstryd teen Australië in Hobart. Suid-Afrika se kaptein was in die geheel tevrede met die reekssege van 2-1, maar nee, selfs daai indrukwekkende vennootskap van 252 lopies was nie wat sy hart die warmste laat klop het nie. Kolwersblaaie “Ons boulwerk in die laaste boulbeurte van Australië se kolfbeurte, veral in die laaste wedstryd, het vir my uitgestaan,” het Du Plessis gereageer toe hy gepols is oor die aspek waarmee hy die meeste in sy skik is. Du Plessis het dit gesê met die oog op volgende jaar se Wêreldbekertoernooi in Engeland en Wallis. Dit is ’n uitgemaakte saak dat die boulers op die gunstige kolwersblaaie in Engeland onder geweldige druk sal wees om teen die einde van die teenstanders se kolfbeurte kop te hou. Du Plessis glo die Proteas se boulers het teen Australië gewys hulle kan dit doen. Kagiso Rabada, Dale Steyn en Lungi Ngidi het in die laaste ODI onder druk in die eindbeurte puik geboul. Die Proteas speel Saterdag ’n T20-wedstryd teen Australië in Brisbane. Hulle sal moontlik môre ’n T20-opwarmingswedstryd teen ’n uitnodigingspan speel.