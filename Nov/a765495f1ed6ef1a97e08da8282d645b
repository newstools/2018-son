DIE Amy Foundation­ in Sybrandpark, Athlone, is bot toe totdat ’n voortslepende geskil opgelos is. Werkers het laas Donderdag betoog teen beweerde korrupsie en rassisme by dié jeugontwikkelingsentrum. Hulle sê verder hulle word sleg behandel. Van hulle is ook weens ekonomiese druk retrench. Volgens Kevin Chaplin, uitvoerende hoof van die stigting, sal die hoofkantoor toe bly totdat die huidige probleme uitgesorteer is. “Ons sou die naskoolsentrums in elk geval op 29 November sluit, maar dié datum is vervroeg. “Personeellede sal steeds op 25 November hulle salaris kry,” sê Chaplin. “Weens die onlangse betogings het die raad besluit om die deure tot nader kennis­gewing te sluit. “Die personeel se veiligheid is ons eerste prioriteit. “Dit is hoekom ons besluit het om vroeër te sluit.”