PRESIES ’n jaar gelede het Ashwell Prince reg in Ferisco Adams se oë gekyk en gesê: “Hou jouself gereed; jy gaan nog ’n groot rol in T20-krieket speel.” Vandag is Adams een van Prince, breier van die Cape Town Blitz, se sleutelspelers in sy span se eerste ronde van die Mzansi Superliga-derby teen die Paarl Rocks op Eurolux Bolandpark. Kompetisie Adams, ’n boorling van Robertson, het Prince se vertroue in hom tot dusver met ’n rits uithaler-vertonings vir die Cape Cobras en nou ook vir die Blitz terugbetaal. Die 27-jarige veelsydige speler is tans onder die top-vier in die opwindende nuwe kompetisie. Al is dit nog early days in die kitsreeks, kan Adams net verbeter. Hy ken die toestande op die kolfblad in die Paarl goed en dit kan ’n beslissende rol in die sukses van die Blitz speel. Naas die blitsbouler Anrich Nortjé (4), is Adams die Blitz se voorste paaltjievraat. Hy het ook reeds vier paaltjies in drie stryde laat kantel. Dit gaan egter beslis nie maklik vir die Blitz wees nie omdat die Rocks se kaptein, Faf du Plessis, reeds sy span se slaggereedheid verklaar het. Versterk “Dit gaan ’n cracker van ’n wedstryd wees,” meen Du Plessis. Die span is ook versterk met die draaier Tabraiz Shamsi en kolwer Aiden Markram. Die Rocks is onder groot druk en móét dié wedstryd wen, terwyl die Blitz hom as die mees gevreesde span in die reeks gevestig het. Die bewyse is beslis daar. Die Rocks sal definitief ’n haas uit die hoed moet pluk, want die Blitz het net té veel wedstryd­wenners in sy geledere. Jong plaaslike spelers soos Janneman Malan, Nortjé en die paaltjiewagter/kolwer Kyle Verreynne het reeds hulle stempel afgedruk. Dan is daar die talentvolle Paki­stanse arsenaal van Asif Ali en Hussain Talat. Die Rocks se naatbouler Dane Paterson het tot dusver teleurgestel en in twee wedstryde ’n volle 101 lopies afgestaan. Begintyd: 15:30 op SABC 3