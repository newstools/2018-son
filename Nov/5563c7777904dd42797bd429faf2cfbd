LADISMITH. – Hy is sy skool én sy dorp se trots. Conrique Kock (17) is die dorp se eerste krieketspeler wat die kans het om in Sri Lanka te gaan krieket speel. Maar dis R37 190 wat hom kan uitboul en ’n stokkie voor sy droom kan steek. Sy pa, Cornil Hendricks, vertel: “Die man het dit. Maar as ons nie spoedig daai bedrag bymekaar gaan maak nie, kan sy droom verongeluk word. Ek weet en ek glo Son se lesers sal dalk kan help.” Conrique, ’n leerder van die Hoërskool Oudtshoorn, sê: “Ek is aangewys as die beste bouler en is nou gekies om volgende jaar aan die Puntfest-kriekettoernooi in Sri Lanka te gaan deelneem.” Insamel Ma Nicolene sê: “Dis ’n once-in-a-lifetime opportunity vir my kind en ons gun hom dit. “Hy verdien dit omdat hy altyd alles insit vir dit wat hy uit die lewe wil kry. Ons het reeds begin geld insamel.” Die hele toer kos die jong man ’n klomp geld. Die eerste bedrag van R5 000 moet reeds aan die einde van die maand inbetaal wees. Lesers wat wil help om Conrique se droom waar te maak, kan Nicolene bel by 078 754 7494 of Cornil by 083 793 2685.