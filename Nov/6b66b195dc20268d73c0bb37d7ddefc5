FADWAAN “Vet” Murphy koop al sedert 2013 spesiaal vervaardigde sakkies in grootmaat aan. Tik is na bewering in dié sakkies verpak en verkoop. So het die baas van ’n verpakkingsmaatskappy in Athlone gister in die Kaapse hooggeregshof getuig. Vet, sy eks-vrou, Shafieka, sy suster, Glenda Bird, Dominic Davidson, Leon Paulsen en Desmond Donovan Jacobs staan tereg op meer as 200 aanklagte. Dit sluit rampokkery, geldwassery en dwelm­handel in. Wettig Die ses is in 2015 ge­arresteer ná ’n klopjag wat sonder ’n lasbrief uitgevoer is by ’n huis in Grassy Park. Regter Diane Davis het egter in ’n binneverhoor bevind die klopjag was wettig. “Ons maak verskillende sizes plastieksakke, pizzabokse en koekbokse. “Van ons grootste klante is klere­fabrieke,” het die man getuig. Vet het net twee keer met ’n kaart betaal, en dit was die paper trail wat hom met die transaksies verbind het. Die man het getuig Vet se laaste aankope is op 9 Oktober gedoen. Die saak duur voort.