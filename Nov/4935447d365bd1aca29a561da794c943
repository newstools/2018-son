DESIREE Ellis, afrigter van Ban­yana Banyana, en haar tegniese span sweet oor die beskikbaarheid van die ervare Leandra Smeda. Dié ervare 29-jarige speler het ’n dyspier beseer in Dinsdag se sege van 2-0 oor Mali in die halfeindstryd van die Afrikabeker-toernooi. Suid-Afrika, wat reeds vir volgende jaar se Wêreldbeker in Frankryk gekwalifiseer het, pak Nigerië môre in die eindstryd van dié Afrika-skouspel in Ghana. Smeda, wat byna 50 wedstryde agter die rug het met 10 doele, se teenwoordigheid is baie belangrik in Banyana se enjinkamer. Sy is ook die enigste SA vrouespeler wat spog met ’n doel in die Europese Cham­pions League. Dit was vir haar klub in Litua, Gintra Universitetas. Volgens Ellis kan hulle maar net hoop dat Smeda betyds kan herstel. “Dis nogal ’n tough een, jy weet, omdat ons sege oor Mali teen ’n duur prys kom,” het Ellis uitgewys. “Maar dis die enigste niggle wat ons het. “Die physio het gister op Leandra gewerk en ons sal sien hoe sy vandag voel en of sy dit sal maak. “Maar dis deel van sokker. Ons moet net seker maak dat ons goed voorbereid is,” het Ellis by­gevoeg. Asof dié boorling van Velddrif nie genoeg komkommer nie, sal Banyana Banyana sekerlik sonder die dienste van sy dodelike doelskieter Refiloe Jane wees. Die sterspeler moet terugkeer na haar Australiese klub, Canberra. Safa se waarnemende uitvoerende hoof, Russell Paul, verduidelik: “Daar was ’n ooreenkoms tussen Jane en haar klub dat sy net vir sekere wedstryde by die toernooi in Ghana beskikbaar sou wees,” het Paul in ’n verklaring gesê. “Aanvanklik wou die klub haar summier ná die groepfase terughê, maar ons het met hulle onderhandel,” het hy afgesluit.