BOLANDPARK se rugbyveld in Wellington raak beslis ’n happy hunting ground vir die Nasionale Eerste Liga-sokkerspan Ubuntu Cape Town. Dít nadat Michael Jenkins (eienaar) se franchise sy tweede sege in soveel wedstryde op dié veld behaal het. Sedert Vladislav Heric die leisels by Casey Prince oorgeneem het, het Ubuntu 7 punte uit ’n moontlike 12 ingesamel. Dit sluit in twee seges, een gelykop uitslag en een nederlaag. Saterdag het Ubuntu ook sy mede Kaapse span en NFD-nuweling Cape Umoya United met 2-0 gestuit. Dié sege het ook eersgenoemde vanuit die laaste posisie op die NFD-leer bevorder. Terselfdertyd het Roger de Sá (afrigter) se Umoya-span tot die laaste posisie gevorder. De Sá-hulle sukkel tans om ’n impak te maak en punte in te samel. Die span kon tot dusver net 9 punte uit 12 wedstryde kry. Dit sluit in twee seges, drie gelykop uitslae en sewe nederlae. Die span se doeleverskil van minus nege is ook ’n aanduiding van hoe swaar die debutant die lewe in die NFD ervaar. Nog ’n Kaapse span wat sukkel om rigting te kry met sy nuwe lewe in die NFD, is Ajax Cape Town. Die Urban Warriors het Saterdag in die Athlone-stadion weer kleigetrap toe hulle met 0-1 vasgeval het teen Royal Eagles. Die nederlaag het hulle vanuit die 8ste tot die 11de posisie laat afsak. Intussen was daar weer g’n keer aan die Kaapse trots Stellenbosch nie. Stellies het Uthongathi buite die Kaap met 1-0 gefnuik om hulle posisie bo-aan die leer te versterk. Steve Barker (afrigter) se span het 26 punte ná 12 wedstryde. Dit is 4 punte meer as die tweede geplaaste TS Sporting, wat 24 punte het.