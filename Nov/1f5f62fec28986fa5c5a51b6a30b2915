’N RAADSLID van die Westelike Provinsie het die WP se deal met Aerios gister as “selfmoord” beskryf. Hy beweer die kontrak met Aerios is deur een van die WP se raadslede, Dave Kagan, in samewerking met Rob Wagner, die unie se vorige uitvoerende hoof, opgestel. Kagan het dié bewering gister ontken. “Ek verklaar kategories dat ek nie die skrywer van die Aerios-ooreenkoms is nie.” het hy aan Son gesê. Aerios is sy advertensieregte op Nuweland kwyt ná die besluit om die unie se destydse sakevleuel, WP Rugby (Edms.) Bpk., te likwideer. Die maatskappy dagvaar nou die WP vir die honderde miljoene rande wat hy beweer hy in die proses verloor het. Die bewerings kom kort voor die verkiesing van ’n nuwe uitvoerende raad op Maandag 26 November. Daar is ’n sterk gevoel onder sekere lede van die huidige raad dat die Aerios-ooreenkoms daadwerklik ondersoek moet word. Skeefgeloop Die raadslid sê: “Dis belangrik dat die nuwe raad moet weet wat skeefgeloop het sodat hulle nie dieselfde foute maak nie. “Vertroue is iets wat gewen moet word. “Sedert ek in die raad dien, het ek in daai eerste klomp maande net van die deal met Aerios gehoor. “Ek het later uitgevind een van ons eie raadslede, ’n prokureur, is die persoon wat die kontrak met Aerios saam met die vorige CEO opgestel het. Maar hy het nooit gesê hy was die skrywer van daardie ooreenkoms nie.” Volgens die beampte gee die kontrak die WP se regte aan Aerios oor. Hy sê dit is soos selfmoord vir die unie. “Wanneer die saak in die general council meetings met die klubs geopper word, word dit afgeskiet sodat die publiek nie moet weet wie vir die gemors verantwoordelikheid is nie.” Die WP skuld ook die beleggingsmaatskappy Remgro sowat R40 miljoen.