DIT lyk asof daar probleme in Scott Disick (35) en sy jong blaartjie, Sofia Richie (20), se liefdesparadys is. Die tweetjies is betaal om Saterdag ’n verskyning te maak by die Derby Day in Australië, maar hulle het skaars ordentlik gesig gewys, toe maak hulle spore. Daar is foto’s op Daily Mail waar dit lyk of Sofia en die derra van drie stry en die jong meisie ’n traan wegpink. Ek wens ek het geweet waaroor die tweetjies so hewig gestry het. Van wat ’n mens van die foto’s kan aflei, het Scott darem genoeg ordentlikheid gehad om nie sy humeur te verloor nie. Dalk is dit die stokstywe elegante suit wat hy aangehad het wat gemaak het dat hy hom beteuel. Sy gesig was strak en sonder emosie, terwyl dit gelyk het asof Sofia enige tyd in trane gaan uitbars. Hy het eers iets aan sy ontstelde meisie verduidelik en toe het hy liggies aan haar arm geraak om haar te troos. Die aanraking het darem gehelp, want die dogter van Lionel­ Richie het toe haarself reggeruk en gesmile. Hulle is kort ná die onderonsie daar weg.