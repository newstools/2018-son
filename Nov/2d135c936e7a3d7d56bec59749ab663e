SKOLLIES dra die swembadfasiliteit by Schauderville in die Baaise Northerns stuk vir stuk weg. Die eens glinsterende swembad waar die gemeenskap bymekaargekom het, is nou ’n bouval met min voor­uitsigte. Marlon Daniels van die PA, ander gemeenskaps­leiers en inwoners het dié swembad in Thorntonweg gister besoek. Nadat die fencing gesteel is, het die alarmstelsel voete gekry. Die swembad is leeg en die strukture het nie vensters, dakke of deure nie. Hier en daar lê bak­stene, reg vir wegdra. Geluister Die fasiliteit het oor minstens 10 maande só verval. Edward Camealio, ’n gemeenskapsleier, sê die munisipaliteit moes al ’n jaar gelede na hulle geluister het. “Mense koop stene by die laities wat die goeters afbreek. Die gemeenskap moet saamstaan.” Volgens Daniels is daar in vanjaar se ontwikkelingsplan voorsiening gemaak vir die opknapping van die swembad, maar dit het nie gebeur nie. “Dis hartseer. Steen vir steen word die plek weg­gedra. Die munisipale amptenare doen te min.” Volgens Daniels moet ’n heining opgesit word sodat die ander herstelwerk kan begin. Gavin Klink, ’n plaaslike sakeman, sê hy sal die meeste van die werk doen en die plek beveilig as die munisipaliteit hom net die go-ahead gee. “Dit sal ’n community project wees en sal die ou­tjies van die straat af kry. Ek kan die outjies gratis oplei in sekuriteit om dan die swembad op te pas.” Eerw. Theo Williams van die nabygeleë Bethesda Congregational Church sê die skollie-elemente spoel oor na die kerk. “Ek sien saans hoe hulle hier kap. Hulle het onlangs ons hek se motor gesteel. Ek vra dat die gemeenskap eienaarskap neem van wat aan ons behoort.” Ndileka Leqela, adjunkdirekteur van swembaddens en binnenshuise sentrums in die Nelson Mandelabaai-metro, was ook daar. Sy het gesê in vanjaar se begroting is nie planne vir die swembad nie. “Ons weet al ’n ruk van die vandalisme. Dit het begin met inbrake. Die hek en die sliding door is gesteel. Die alarmstelsel ook. “Ons sekuriteitsbeamptes op die perseel is gedreig. Hulle lewe was in gevaar.” Leqela het gesê hulle kort ’n kapitaalbegroting om die plek te rehabiliteer. Volgens haar moet die swembad op die wyk se prioriteitslys kom. Dit sal wel nie in dié boekjaar gebeur nie.