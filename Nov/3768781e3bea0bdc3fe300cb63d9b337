DIE vermeende Black Widow van Oudtshoorn, Maggie Titus, mag glad nie meer deelneem aan ANC-aktiwiteite nie. Dinsdag is op ’n meeting van die ANC se provinsiale uitvoerende komitee (PUK) besluit Titus is nie welkom by tak-, streek- en provin­siale saamtrekke nie. Dit kom ná druk van die nuwe politieke party Alliance of Indigenous and True South Africans (Aitsa). Titus is aangekla van die moord op haar man, die soldaat Preston Titus. Sy lyk is op 4 Desember 2017 in sy slaapkamer op die weermagbasis in Oudtshoorn ontdek. Nadat Maggie vir die moord aangekeer is, het die ANC haar as lid van die PUK geskors. Sy het aangebly as proporsionele raadslid in die Oudtshoorn-munisipaliteit. Sammy Claassen, tussentydse voorsitter van Aitsa, het Dinsdag ’n verklaring uitgereik waarin hy die ANC uitdaag om op te tree. Hy sê Maggie moes lankal ook as raadslid afgedank gewees het. Claassen, ’n voormalige ANC-raadslid in die Bergrivier-munisipaliteit, is vroeër vanjaar aangekla nadat hy beweer het die ANC se waarnemende provinsiale voorsitter, Khaya Magaxa, het na bruin mense as ’n “klomp honde” verwys. Faiez Jacobs, Wes-Kaapse ANC-sekretaris, hou vol die ANC het besluit om op te tree om die party se integriteit te beskerm. “Ná verdere besprekings op ons maandelikse vergadering Dinsdag is daar besluit benewens haar skorsing uit die PUK, word sy nie meer toegelaat om op tak-, streek- of provinsiale vlak aan ANC-aktiwiteite deel te neem nie.” Jacobs sê Titus bly ’n proporsio­nele raadslid in die Oudtshoorn-munisipaliteit hangende ’n besluit van die nasionale integriteits­kommissie. Die weduwee se voor­verhoor sal vandag in die rondgaande hooggeregshof in George begin. Die verhoor sal na verwagting op 25 Februarie 2019 begin. Jacobs sê die PUK het ook besluit om ’n volskaalse onder­soek te begin teen die Suid-Kaapse streeksvoorsitter, Major Sokopo. Dit hou verband met klagte van bedrog en ’n aanrandingsaak wat ’n vroulike bewaarder in George teen hom aangemeld het. Son het ook vroeër berig No­ntle Gomo het hom aangekla nadat sy na bewering by haar werkplek met gekookte eiers gegooi is.