DIS ’n geval van “payback, Maimane”. Vyf oud-raads­lede van die DA dagvaar die party se leier, Mmusi Maimane, elk vir R1 miljoen. Suzette Little, Shaun August, Siyabulela Mamkeli, Greg Bernardo en Thulani Stemela het op 25 Oktober in solidariteit met die vorige Kaapse burgemeester, Patricia de Lille­, as raadslede bedank. Little sê hulle dagvaar Maimane weens uitlatings wat hy ná hulle bedanking oor hulle kwytgeraak het. Maimane het beweer die vyf wou korrupsie in die Stad Kaapstad onder De Lille se bewind toesmeer. Hy het gesê hulle word in die ondersoek deur die regsfirma Bowmans betrek. Maar géén van die raadslede se naam word in die Bowmans-verslag genoem nie. Little sê: “Ons prokureurs het aan Maimane geskryf en geëis dat hy sy uitlatings terugtrek en om verskoning vra. “Hy het ons reputasie geskend en is nie mans genoeg om sy foute reg te stel nie.” Maimane se woordvoerder, Solly Malatsi, sê Maimane se lawyers sal met die loop van tyd reageer.