GEWETENLOSE gangsters het Saterdagaand wild deur die venster van ’n huis in Ravensmead geskiet – en vier 12-jarige kinders gewond. Net voor dit het die skollies ’n man, Ferdi Simons­ (25), buite die huis doodgeskiet. Die een seun, Beyon Fredericks, is in die bors en arm gewond, maar is reeds uit die hospitaal ontslaan. Kylea Fredericks, Chadley Horn en Beyoncé Williams was minder gelukkig en was gister nog in die hospitaal. Kylea is in die rug gewond en is in ’n ernstige toestand. Chadley is in die mond getref en Beyoncé in die arm. Dis net geluk dat nóg mense nie dood of gewond is nie, want daar was vyf kinders en vier volwassenes in die huis toe die skote omstreeks 21:00 begin klap het. Klappers Sandra Fredericks (29), die kinders se antie, vertel hulle het musiek in die sitkamer gespeel en die kinders het gedans. “Ons het skote buite gehoor. Ons het eers gedog dis klappers, maar toe wou ’n man met ’n vuurwapen by die deur inkom. “My man en nog ’n man het die deur toegestoot. Die man het toe deur die venster begin skiet. “Ek het nog oor die kinders gaan lê om hulle te beskerm. Die kinders wat in die slaapkamer was, is getref.” Sy glo die gangsters was by die verkeerde huis. “Dis die eerste keer dat ’n bendeskietery hier in ons pad plaasvind.” Een van die mans wat die dood vrygespring het, vertel hy en Simons het buite gestaan en bier drink toe die mans begin skiet het. “Ons het die kar sien aankom en die mense het uitgeklim. “Ferdi is raakgeskiet en hy het inmekaargesak. Ek het weggekom.” Een van Simons se vriende, Hayron Rank (25), sê hy en Ferdi het daar aangekom om te kuier. “Ons het uitgeklim en ek het teen die kar gestaan toe die mense begin skiet. Ek moes agter die kar koes en kon glad nie sien wie geskiet het nie.” Simons se mense was erg geskok. Sy ma, Patricia (65), sê hy was die broodwinner in die huis. “Hy het vir die huis gewerk en vir my gesorg.” Hy het ’n seun (6) en ’n dogter (2). Die eenheid teen gangs het gistermiddag met sewe voertuie by die huis opgedaag en die pad toegemaak.