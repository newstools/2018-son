JOHN Comitis se geduld met die sterspeler Ayanda Patosi begin vrugte afwerp. Nou sê die grootbaas van Cape Town City hy vrees vir die Citizens se opposisie-spanne omdat Patosi se beste nog voorlê. Comitis se grootpratery en vertroue spruit natuurlik uit die feit dat Patosi weer onder die doelskieters was. Dit was tydens City se sege van 2-1 oor Polokwane City Dinsdag in die Peter Mokaba-stadion. Dít is die Kapenaars se derde sege op ’n streep en Benni McCarthy (afrigter) se troepe is beslis weer besig om hulle voete en ritme in die Premier­liga te vind. Siphelele “Shaka” Mthembu het in die tweede helfte die wedstryd buite die tuisspan se bereik geplaas met ’n tap-in doel. Patosi, tans City se beste doelskieter met vier doele, was nog tot onlangs City se bad boy. Hy het ekstra vetrolle gedra wat hy sukkel om af te skud. Daar is ook gemoan die boorling van Khayelitsha is ietwat van ’n party animal. Volgens Comitis was dit net ’n kwessie van tyd voordat Patosi op dreef kom. Comitis sê die tyd wat Patosi in die bos (volgens sy kultuur) deurgebring het, het beslis ’n goeie impak op hom gehad. “My sielkundige approach het ook gewerk,” het Comitis geskerts. “Nee, ek het altyd geglo in sy vermoë en dat hy sal regkom. Ek vrees nou wat voorlê vir die opposisie met Patosi wat so kook,” sê Comitis.