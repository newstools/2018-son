EEN van die kinders wat Saterdagaand in Ravensmead­ deur gangsters­ geskiet is, het geen gevoel in haar bene nie. Vier kinders is die aand in hulle huis gewond en ’n 25-jarige man, Ferdi Simons, is doodgeskiet toe twee gangsters op die huis geskiet het. Twee van die kinders – Beyon Fredericks (12) en Chadley Horn (12) – is uit die hospitaal ontslaan. Die moontlikheid was goed dat Beyoncé Williams (12) ook gister ontslaan sou word. Kylea Fredericks (12) is steeds in die hospitaal en ’n koeël sit vas in haar rug. Lydia Fredericks, haar antie, sê hulle wag vir die dokters om te sê wat hulle gaan doen. “Die dokters het gesê dis ’n groot risiko om te opereer. “Daar was fisioterapeute by haar om haar bene te oefen, maar sy het nie gevoel in haar bene nie.” Fredericks sê Kylea het met hulle gepraat en sy is baie hartseer oor wat gebeur het. Die teen-bende-eenheid was Sondag by die huis in Ravensmead waar die skietery plaasgevind het. Die saak word ondersoek. Son verneem iemand is ondervra, maar is weer laat gaan omdat hy nie die aand saam met die ander twee skieters was nie. Die inwoners van die huis sê ’n maatskaplike werker was ook Sondag by die huis om hulle te ondersteun. Albert Fritz, die Wes-Kaapse minister van maatskaplike ontwikkeling, en Alan Winde, Wes-Kaapse minister van veiligheid en sekuriteit, sê in ’n gesamentlike verklaring hulle is baie kwaad oor die voorval. “Ons harte gaan uit na die hele gemeenskap van Ravensmead­. “Ons kan nie toelaat dat bendevoorvalle die hele gemeenskap as gyselaar hou nie. Kinders is deesdae te bang om buite te speel.” Winde vra die gemeenskap om 078 330 9333 te bel as hulle weet van onwettige vuurwapens wat versteek word. Hy loof ook R10 000 uit as beloning indien die polisie vuurwapens kry. Volgens Fritz het sy departement drie maatskaplike werkers ontplooi wat ná ure werk om die slagoffers en families by te staan.