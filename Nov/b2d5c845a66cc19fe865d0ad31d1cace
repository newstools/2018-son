HOU die naweek Wallis se Nieu-Seelandse invoerproduk Gareth Anscombe fyn dop. Hy is baie naby daaraan om sy beste spel in toetsrugby op te dis, sê die Walliese afrigter, Warren Gatland. Gatland het gister sy span vir môre se kragmeting met Skotland aangekondig. Anscombe sal op losskakel teen die Skotte uitdraf. Hy het vier jaar gelede besluit om Nieu-Seeland te verlaat om toetsrugby vir Wallis te probeer speel. Volgens Gatland het Anscombe in sy vier jaar in Wallis goed begin aanpas. “Hy weet hy kry Saterdag ’n groot geleentheid,” het Gatland gesê. “Hy het by ons aangesluit as ’n baie jong losskakel. Hy het toe nog sy voete in die posisie gevind. Ek glo ons gaan dié seisoen baie goeie rugby van hom sien.” Gatland het ook die vleuel Luke Morgan ’n debuut gegee. “Ons moet hom (Morgan) ’n kans gee. Hy het daai X-faktor en het ’n klomp drieë vir Ospreys gedruk. Shaun Edwards (Ospreys-afrigter) is ook tevrede met sy verdediging. “Ons wil ook graag ons diepte op vleuel en heelagter uitbou. “Hy kry dus die naweek ’n groot geleentheid,” het Gatland gesê. Wallis: Leigh Halfpenny, George North, Jonathan Davies, Hadleigh Parkes, Luke Morgan, Gareth Anscombe, Gareth Davies, Ross Moriarty, Justin Tipuric, Dan Lydiate, Alun Wyn Jones (k), Cory Hill, Dillon Lewis, Ken Owens, Nicky Smith. PLAASVERVANGERS: Elliot Dee, Rob Evans, Leon Brown, Adam Beard, Aaron Wainwright, Tomos Williams, Jarrod Evans, Steff Evans. Skotland:Blair Kinghorn, Tommy Seymour, Huw Jones, Alex Dunbar, Lee Jones, Adam Hastings, Ali Price, Ryan Wilson, Hamish Watson, Jamie Ritchie, Jonny Gray, Ben Toolis, WP Nel, Stuart McInally (k), Allan Dell. PLAASVERVANGERS: Fraser Brown, Alex Allan, Simon Berghan, Grant Gilchrist, Matt Fagerson, George Horne, Peter Horne, Darcy Graham.