DIE provinsiale regering “eet” geld wat vir dienslewering en werkskepping gebruik kan word. Só beweer Bobby Stevenson, DA-LPW, ná ’n oorsig van die Oos-Kaapse staatsdepartemente se jaarverslae vir die boekjaar 2017-’18 wat toon dat minstens R1,4 miljard bestee word aan nie-kernbesighede soos spyseniering, konsultante, vervoer en verblyf. Net die catering-rekening staan op R101,5 miljoen vir dié boekjaar. Dit is meer as R20 miljoen meer as die R80,2 miljoen vir die boekjaar 2016-’17. Die grootste deel hiervan, naamlik R63,28 miljoen, is deur die onderwysdepartement bestee – dit is op van R40,3 miljoen, wat die vorige boekjaar daaraan bestee is. Besteding aan konsultante het ook met meer as R23,6 miljoen op ’n jaargrondslag gestyg van R541,3 tot R564,9 miljoen, terwyl reis en verblyf dramaties gestyg het van R720 miljoen tot R792 miljoen. Stevenson sê die provinsiale regering het hom by verskeie geleenthede verbind tot die sny van nie-kern-uitgawes. “Die provinsie kan nie bekostig om hierdie bedrag aan spyseniering te bestee nie. Puttoilette “Behalwe dat dit ’n mockery maak van enige kostebesparingsmaat­reëls, moet die onderwysdepartement eerder fokus op die verskaffing van boeke, biblioteke, rekenaarlaboratoriums en die instelling van e-lear­ning en ontslae raak van puttoilette en modderskole. “Gegewe die finansiële situasie van Suid-Afrika en die provinsie, moet ons ons geld aan kernbesigheid bestee, en dit gebeur duidelik nie. “Die fokus van provinsiale regeringsbesteding moet wees dat geld wat bedoel word vir die mense, vir die mense bestee word.”