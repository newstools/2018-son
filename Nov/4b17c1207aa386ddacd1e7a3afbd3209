BY DIE Moffet on Main- en Walmer Park-winkelsentrums is daar altesaam vyf shops wat nie voldoen aan vereistes en gesondheidsregulasies nie. Donderdag het dr. Patrick Nodwele, die adjunk-direkteur van omgewingsgesondheid, wat val onder die Nelson Mandelabaai-munisipaliteit se openbaregesondheid-direktoraat, nadere ondersoek ingestel by 23 winkels wat voedsel hanteer. Aan Nodwele se sy was Nickie Oliphant, die assistent-direkteur vir omgewingsgesondheid in dieselfde direktoraat. “Daar is 18 winkels wat voldoen het aan die regulasies en 5 wat nie voldoen het nie. Die redes hoekom die winkels nie voldoen nie, is omdat van hulle nie hulle plek bedryf met ’n sertifikaat van aanvaarbaarheid nie. ’n Boete van R5 000 is net daar uitgereik,” sê Mthubanzi Mniki, munisipale woordvoerder. Hy sê daar was ’n geval waar ’n kosplek nog operate met ’n sertifikaat van aanvaarbaarheid onder iemand anders se naam. Kosprodukte wat verval het, is gekonfiskeer. Die doel van die veldtog is om seker te maak dat kosplekke in die Metro voldoen aan die Voedselwet en aan ander vereistes om sodoende gesonde en vars voedsel aan die ontvangers van die kos te verskaf. Die Metro het vroeër vanjaar twee soortgelyke veldtogte in Port Elizabeth – in Sentraal en Korsten – gehou. Winkels wat sonder ’n lisensie geopereer het, is summier toegemaak.