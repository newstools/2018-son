’N ONNIE is Saterdagaand in ’n ongeluk dood toe die dronkbestuurder saam met wie hy gery het, teen ’n ander kar gebots het. Gareth Gelderbloem (25), ’n onnie wat skoolgehou het in Manenberg, is op die toneel dood. ’n Woordvoerder van die polisie, kapt. FC van Wyk, het bevestig die bestuurder (32) is gearresteer vir dronkbestuur en strafbare manslag. Van Wyk sê: “Die bestuurder is gearresteer nadat sy kar teen ’n ander kar op die hoek van Turfhall- en Manenberg-weg gebots het. Die 25-jarige passasier is noodlottig beseer. “Die omstandighede rondom die ongeluk word nog ondersoek.” Van Wyk vra enigeen met inligting om Manenberg se polisie by 021 699 9400 of Crime Stop by 08600 10111 te bel. In ’n ander ongeluk Saterdagaand is ’n motorfietsryer voor die Pick n Pay Local in De la Rey-weg, Parowvallei, doodgery. Vroeg Saterdagoggend het ’n motor tot binne-in ’n huis in Eersterivier gery. Geen verdere inligting oor dié ongeluk was teen gistermiddag beskikbaar nie.