EN TOE gebeur dit! Die eendagkrieketspan van Australië het sy eerste wedstryd sedert Januarie gewen – en nogal teen Suid-Afrika. Die Aussies is verstaanbaar in die sewende hemel ná hulle sege van sewe lopies oor die Proteas. Die tweede stryd in die reeks is Vrydag in Adelaide beslis. Met die reeks nou 1-1 gelykop, wag daar ’n groot taak op Faf de Plessis (kaptein) en sy span om die reeks van drie wedstryde te beklink. Suid-Afrika het die eerste wedstryd maklik met ses paaltjies in Perth gewen. Die derde en beslissende wedstryd het vanoggend in Hobart begin, voordat die twee spanne Saterdag in die stad Gold Coast in ’n T20-stryd betrokke sal wees. Nie eens David Miller se goeie kolfbeurt van 51 lopies van 71 aflewerings kon die kastaiings vir die Proteas uit die vuur krap nie. “Ons het paaltjies op kritieke tye verloor, maar ek is daarvan oortuig ons kan die volgende wedstryd wen,” het Miller gesê. Akkuraatheid Die Protea-breier, Ottis Gibson, sit nou met ’n tameletjie in sy boulaanval. Dwaine Pretorius, wat in die plek van Andile Phehlukwayo gespeel het, het uitstekend geboul. Sy akkuraatheid het die Aussie-kolwers deurgaans gepla. Pretorius het 3/32 in sy 10 beurte geneem. Aangesien die kolwers nie te waffers gevaar het nie, kan Gibson dalk net vir Phehlukwayo kies, juis vir sy veelsydigheid. Phehlukwayo, Dale Steyn, Lungi Ngidi en Kagiso Rabada behoort die blitsaanval te wees, met Imran Tahir (2/11) as die draaiboul-opsie.