DIE Nieu-Seelandse krieketspan sal homself skop as hy nie ’n stewige voorsprong op Sri Lanka in ’n sege omskep nie. Danksy uitstekende boulwerk deur die naatbouler Trent Boult kon die Black Caps die tweede dag van die tweede en beslissende toets teen Sri Lanka met ’n voorsprong van 305 lopies afsluit. Die eerste toets in Wellington het gelykop geëindig ná ’n onoorwonne maraton-beurt deur Sri Lanka se Angelo Mathews en Kusal Mendis. Die tweede toets in Christchurch het ook nie te goed vir die Black Caps begin nie, met Sri Lanka wat hulle op die eerste dag vir net 178 lopies uitgeboul het. Maar die boulwerk van die blitsige Boult op die oggend van die tweede dag het die Sri Lankaanse span ordentlik teen die planke gehad. In ’n asemrowende boulskof het Boult net 15 aflewerings benodig om van ses Sri Lankaanse kolwers ontslae te raak. Die kookwater Kiwi-naatbouler het omgekeerde swaai bewerkstellig. Hy het toe vier kolwers been voor paaltjie betrap en twee in die glippe laat uitvang. Sri Lanka is uiteindelik vir net 104 in sy eerste beurt uitgeknikker. Tom Latham (74*) en Ross Taylor (25*) het vanoggend die Black Caps se tweede kolfbeurt op 213/2 kom voortsit. Met hulle voorsprong reeds amper 300 lopies, behoort dit ook nie te lank te vat vir die kaptein, Kane Williamson, om die Kiwi’s se tweede beurt te sluit nie.