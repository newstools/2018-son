DIE gemeenskap van Delft-Suid soek al drie dae na ’n vermiste negejarige meisietjie. Linathi Titshala is Sondag net ná 10:00 laas gesien. Sy was geklee in ’n grys topmet swart lace agter die rug en swart skinny jeans met swart slippers. Sy was van haar ouma se huis op pad na haar ma se huis drie huise verder in Corkstraat toe sy eenvoudig spoorloos verdwyn het. Die polisie en lede van die gemeenskap het ’n soektog begin en snuffelhonde in­gespan. Sommige inwoners het haar by ’n huiswinkel in hulle straat gesien en sommige het haar by die nuwe Delft Mall gewaar. Die cops het ook verskeie huise en die omliggende omgewing deursoek. Hulle was egter onsuksesvol. Volgens kapt. FC van Wyk, ’n polisiewoordvoerder, gaan die soektog voort.