KLEINSKAALSE vissers in die provinsie gaan nie dié feestyd honger ly nie. Senzeni Zokwana, nasionale minister van landbou, bosbou en visserye, het hulle belowe hulle mag voorlopig nog visvang. Die departement het gister by die Kaapse hooggeregshof sy appèl laat vaar teen ’n vroeëre beslissing wat visvangste inperk. Die World Wildlife Fund (WWF) het aangedring dat kleinvissers se vangste aansienlik verminder word. Zokwana het gister buite die hof sowat 100 vissers van die Weskus, Overberg en Kaapse metropool toegespreek wat opgeruk het. Hy het gesê die departement het besluit om eers die appèl teen die WWF-beslissing te laat vaar. Zokwana het verduidelik dat die appèl teruggetrek is omdat die saak te swak gestel sou gewees het. Hy het belowe dat ’n interne ondersoek gedoen sal word en enigeen wat skuldig bevind word aan sabotasie van die departement, sal afgedank word. Hy sê verder tot die verligting van die vissers: “Ek en my beamptes sal in my kantoor met julle leiers praat om te sien hoe die 140 ton dadelik binne die wetsraamwerk beskikbaar gestel kan word. “Ons gaan alles in ons vermoë doen om te verseker dat hierdie probleme nie in Desember sal opduik nie.” Zokwana sê hy het eerstehandse ervaring van die pyn en lyding waardeur die vissers gaan. “As jy na die vissersdorpe gaan, sien ’n mens nie net die armoede nie, jy kan dit ook ruik,” sê hy. Verhouding Hendrick Latola, ’n vissery-aktivis van Pearly Beach, sê dié uitspraak is die begin van ’n goeie verhouding tussen die vissers en Zokwana. Latola het die memorandum buite die hooggeregshof uitgelees wat Zokwana toe ontvang het. Volgens hom is die commitment van 140 ton wat Zokwana gemaak het ’n verligting vir baie vissers wat erg sukkel. “Dit sal verseker dat niemand van ons dié Krismis honger ly nie,” sê hy. “Ons hoop dit is die begin van nog goeie dinge tussen die kleinskaalse vissers en die minister.” Die minister het belowe om die eise met die loop van tyd te ondersoek. Die vissers het vreedsaam uiteengegaan. 