SUID-AFRIKA se bekendste bier het Suid-Afrika se borglose reeks teen Paki­stan en Sri Lanka kom red. Castle Lager is deur Krieket Suid-Afrika se uitvoerende hoof, Thabang Moroe, as die borg vir die Proteas se reekse bevestig. Die Proteas gaan in vyf toetse (drie teen Pakistan en twee teen Sri Lanka) speel. Castle Lager se borgskap geld egter net vir dié reekse. Sunfoil was voorheen die titelborg vir die Proteas se toetsreekse. Eenwording Pakistan se toer na Suid-Afrika skop volgende week af wanneer die toeriste teen ’n SA Uitnodigingselftal in ’n driedaagse wedstryd in Benoni speel. Sri Lanka se toer na Suid-Afrika begin in Februarie. “SA Brouerye en Castle Lager is al sedert eenwording ’n kommersiële vennoot en vriende van KSA,” het Moroe gesê. “Ons is baie bly om hulle aan boord te kry. Die Pro­teas en Castle Lager is twee handelsmerke wat trots Suid-Afrikaans is en ook as wêreldgehalte-produkte beskou kan word.”