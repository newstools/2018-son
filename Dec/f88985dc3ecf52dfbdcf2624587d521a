JÜRGEN Klopp beweer Liverpool se voorsprong van ses punte op die Premierliga-punteleer is “betekenisloos” omdat die seisoen nou eers by die halfpadmerk is. Klopp se uitlatings volg nadat sy Reds-span Newcastle Woensdag op Anfield met 4-0 kafgedraf het. Die kampioen, Manchester City, het met 1-2 vasgeval teen Leicester City in die King Power Stadium. City het nou teruggesak na die derde posisie. Tottenham Hotspur het op sy beurt Bournemouth met 5-0 gelooi en die tweede posisie by City oorgeneem. Niks Al is Liverpool se voorsprong van ses punte die grootste ooit teen dié tyd van die seisoen, weier Klopp om te erken hulle is die gunsteling om City te onttroon. “Dit beteken niks,” het Klopp uitgewys. “Dis belangrik hoeveel punte ons het, nie ander spanne nie. “Wat is ses punte? Dis niks. Ons moet nog teen hulle almal speel en hulle is gedug. “Die eerste deel van die seisoen is agter die rug en die tweede begin (môre) teen Arsenal. “Dis ’n moeilike seisoen, maar sover verloop dinge goed vir ons. “Ons moet aanhou met ons goeie werk,” het die Duitser afgesluit. – AP