DIT raak nou ’n saak van gebed vir Chippa United om nóg ’n seisoen langer in die Premiersokkerliga te bly. Die Chilli Boys het die jaar sleg afgesluit toe Wits hulle met 2-0 gekelder het. Dié result beteken Chippa sluit die eerste helfte van die seisoen in die 15de plek af. Maritzburg United beklee die laaste plek. Daar is ’n goeie rede hoekom Chippa United so sukkel. Besluite weg van die speelveld het bygedra tot ’n baie swak seisoen vir die Chilli Boys. Onbekende Chippa het die seisoen weer erg verkeerd begin deur baie van sy sterspelers aan groter spanne soos Orlando Pirates en Wits te verkoop. Daarby het die Chilli Boys ook gans te veel ou en onbekende spelers by die span gevoeg om die klomp spelers wat die span verlaat het te probeer vervang. Die grootste fout was egter om weer van Dan Malesela ná net drie wedstryde in beheer ontslae te raak. Met die aantal nuwelinge in die span was dit baie duidelik dat Malesela meer tyd as net drie stryde nodig sou hê om ’n verskil te maak. Malesela se opvolger, Eric Tinkler, is ook reeds gefire. Die voormalige Bafana Bafana-speler Elrio van Heerden meen Chippa sal moet saamstaan as hy wil probeer oorleef. “Die span kan ongelukkig nie nou dink aan top-ag-plekke of trofeë nie. Bygesê, ’n mens weet nie wat in die Nedbank Cup kan gebeur nie. “Kyk maar net na Baroka, wat ook sukkel en steeds die kampioen is. Die spelers sal vir mekaar moet speel sodat hulle weer volgende seisoen in die PSL kan speel en hulle foute probeer regstel,” het Van Heerden verduidelik. Die Chilli Boys se groot doelwit vir 2019 is om te oorleef. Die klub sal egter aan die toekoms ook moet begin dink. As Chippa oorleef, sal dit goed wees om planne bymekaar te sit vir die ontwikkeling van spelers én om minstens een of goeie plaaslike speler of meer te vind en hulle verder te “kweek”. Dit maak nie saak of dit spelers is uit die Baaise plaaslike sokkerverenigings nie en of die manne van Oos-Londen kom nie. Chippa moet plaaslike spelers lid maak van die span sodat die Oos-Kaapse inwoners regtig hulle ondersteuning in die span kan belê.