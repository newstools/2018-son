SONDAG, ’n dag voor die minister van polisie, Bheki Cele, die bendegeteisterde Helenvale besoek het, het ’n seun in die ICU beland nadat hy en sy nefie in bendes se kruisvuur beland het. Die seuns, van 15 en 14 jaar oud, is onderskeidelik in die hand en maag getref. Die 15-jarige seun se 42-jarige pa het gister aan Son gesê Sondag 15:55 was die twee seuns op pad vanaf ’n kafee in Rene­cke­straat. Hy het gesê toe die seuns Anitaweg vat, het hulle hulle vasgeloop in bendekruisvuur. Volgens die pa – wat tydens die skietvoorval in ’n winkel in Reginaldweg was – het hy sowat vyf skote kort ná mekaar gehoor. Hy het gesê toe sy seun sien sy nefie is getref, het hy hom probeer verder help. Sy laitie het later weens skok weggehardloop en ook om te gaan hulp soek. Volgens die pa het sy seun later gevoel sy hand is lam. Toe hy mooi check, het hy gesien hy is ook gewond. Die pa het gesê toe hy op die toneel kom, het die nefie langs die pad gesit. Sy ma was by hom. Volgens die pa is die nefie in die maag getref. Hy het gesê die twee seuns is per ambulans hospitaal toe geneem. Ander familielede van die nefie het gesê hy is buite gevaar. Volgens die pa woon sy laitie en dié se ma in town en was hulle in Helenvale vir ’n birthday-paartie. Cele het gesê hy was gister verstom toe hy die kinders besoek het wat verlede week ook in Anitaweg gewond is toe hulle ook in bendekruisvuur beland het. ’n Seun (15) is in die maag getref, terwyl ’n laitie (10) in die gesig getref is. ’n Meisie (17) is in die rug getref en nog ’n minderjarige meisie is ook gewond. Die 17-jarige meisie se niggie het gesê sedert die voorval sukkel die niggie om te slaap en wil sy nie alleen buite loop nie. Reageer Cele het ook die familie besoek van Kaamilah Crawford (38), wat laas week dood is nadat ’n dwaalkoeël haar getref het. Kol. Priscilla Naidu, ’n polisiewoordvoerder, kon teen gistermiddag laat nog nie op Son se navrae reageer nie.