DIE Paarl Rocks word vandag versterk met die slaankrag van Dwayne Bravo en Cameron Delport. Die twee oorsese sterre sal in Pretoria teen die Tshwane Spartans ingespan word. Vir albei spanne is daar baie op die spel. Albei moet wen om hulle kans vir ’n plek in die Mzansi Super League se uitspeelronde lewend te hou. Bravo en Delport het van hulle buitelandse verpligtinge in die T10-liga teruggekeer. Adrian Birrell, die Rocks se breier, is in sy noppies noudat dié twee weer beskikbaar is. “Dit is great om die twee spelers terug te verwelkom, want ons het hulle baie nodig. Albei het in hulle eerste wedstryd ’n groot impak gemaak,” het Birrell gesê. “Daar is altyd ruimte vir verbetering. Ek glo hulle sal ’n enorme bydrae teen die Spartans kan lewer.” Die Rocks is tans in die vierde plek op die punteleer. Dit kom ná hulle indrukwekkende sege oor Durban Heat in Sondag se wedstryd in die Paarl. Bravo en Delport sal sonder twyfel help om die druk te verlig op die kaptein, Faf du Plessis. Du Plessis het ’n leidende rol gespeel in die span se sukses tot dusver. Hy het Sondag in die sege oor die Durban Heat op Bolandpark ’n onoorwonne 76 lopies geslaan. Die Paarliete het hulle eerste twee krag­metings verloor. In daardie tyd het Du Plessis nog die Proteas in Australië gelei. Einde November het die Paarl Rocks op Bolandpark hulle eerste oorwinning in die reeks behaal toe hulle die Cape Town Blitz geklop het. Du Plessis het toe 54 lopies gemoker.