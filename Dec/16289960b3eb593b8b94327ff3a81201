BAIE Suid-Afrikaners sal 2018 nie sommer gou vergeet nie – of hulle nou wil of nie. Die jaar was gevul met hoogte- én laagtepunte. Baie van ons het die polony fright van ons lewe gekry toe daar met die listeriose outbreak ontdek is toetse het gewys van Enterprise se produkte is met die Listeria-bakterie besmet. Daarna het mense nie meer dieselfde na hulle polony gatsbies en ander produkte gekyk nie. Dit was beslis ook nie ’n goeie jaar vir oudpres. Jacob Zuma nie. Sy nege politieke lewens het uiteindelik uitgeloop. Zuma se recall het ’n einde gemaak aan ’n terrible nege jaar waarin Suid-Afrikaners se geduld en sakke tot die uiterste beproef is. Iets wat dalk vir mense verligting gebring het, is die getal kindermoordenaars wat vanjaar vir hulle walglike dade tronk toe gepos is. Die petrolprys het ongelukkig aangehou om ons in ons tjops te druk. Tot September se highlight, toe die grondwet­hof beslis het die persoonlike gebruik van dagga is voortaan wettig. Eensklaps was almal weer irie ... totdat Eskom weereens begin het met sy load-of-shedding­gedagtes. Die voormalige reus in kragvoorsiening se gô is al wéér uit. Dis seker net oor dit festive season is dat beurtkrag (voorlopig) geskuif is na middel Januarie. Gepraat van 2019: ’n Interessante jaar wag op ons met die nasionale verkiesing. Dié een kan die regerende ANC-party maak of breek. Met dié verkiesing sal die onteiening van grond sonder vergoeding beslis ’n faktor wees. Pres. Cyril Ramaphosa het beloftes gemaak oor die winde van verandering wat gaan waai en Suid-Afrikaners het besluit om hom ’n kans te gee. Aanstaande jaar gee die president die perfekte geleentheid om te deliver.