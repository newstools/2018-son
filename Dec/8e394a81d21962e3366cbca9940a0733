JÜRGEN Klopp het behoorlik sy aartsvyand, Everton, heuning om die mond gesmeer met die aanloop tot hulle Mersey­side-derby op Anfield. Dié Duitse afrigter van Liverpool beweer sy Reds-span kruis vandag swaarde met die “beste ingeskakelde” Everton-Premier­ligaspan sedert hy die leisels oorgeneem het. Dis die eerste keer dat Klopp die kantlyn sal deel met sy eweknie van Everton, Marco Silva. Klopp, wat beoog om hulle onoorwonne rekord teen Everton op Anfield na 16 wedstryde te vergroot, reken Silva het ’n veel beter groep as sy voorgangers soos Roberto Martínez, Ronald Koeman en Sam Allardyce. “Sedert ek Liverpool afrig, was Everton altyd bedrywig in die transfer market, maar nou is hy ’n beter ingeskakelde span as voorheen,” het Klopp gister gesê. “Analiseer Everton en sê vir my dit gaan ’n maklike wedstryd wees. “Dit gaan beslis ’n regte fight wees, maar dis wat ons verwag in die stryd. “Dít is mos hoe ’n derby moet wees,” het die 51-jarige breier bygevoeg. Ná Pool se nederlaag van 1-2 teen Paris Saint-Germain Woensdag in die Champions League in Parys, verwag Klopp ’n posi­tiewe reaksie van sy spelers. Dít sal natuurlik wees om spogregte oor Everton in die derby te kry. Boonop het Liverpool ook die geskiedenis aan sy kant. Dis omdat die Toffees, soos Everton bekendstaan, se laaste sege op Anfield 19 jaar gelede was. Dit was op 27 September 1999 toe Kevin Campbell die wedstryd se enigste doel aangeteken het. Klopp sê hy is beslis nie geïnteresseerd in wat in die verlede gebeur het nie. “Jy moenie te veel lees in die verlede se uitslae nie,” het Klopp uitgewys. “Ons moet ’n atmosfeer skep wat dit ’n bietjie makliker gaan maak vir ons spelers om met ’n 100%-veggees die stryd aan te pak.” – AP