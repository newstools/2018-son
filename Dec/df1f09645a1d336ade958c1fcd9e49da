ARIANA Grande het in trane uitgebars toe sy haar toekenning vir die vrou van die jaar by die Billboard Women in Music Awards aanvaar het. Die 25-jarige meisie met die groot, lang pony het toe reflect op hoe uitdagend 2018 tot dusver vir haar was. “Dié toekenning is regtig baie spesiaal. “Ek wil net sê ek vind dit baie interessant dat dié jaar een van die bestes in my loopbaan was, maar ook een van die slegste jare wanneer dit by my persoonlike lewe kom,” het sy gesê. Dit is verstaanbaar, want nie net het Ariana en Pete Davidson hulle verlowing verbreek nie, maar haar eks Mac Miller is ook dood. Die “Dangerous Woman”-sangeres het toe verduidelik­ sy soek nie simpatie nie, maar wil graag vertroosting bied aan diegene wat deur moeilike tye gaan. “Ek voel dis nodig om dit te sê, want iemand kan kyk na waar ek nou is en dink ek het alles agtermekaar. “Maar wat my persoonlike lewe betref, het ek nie eens ’n flippen clue wat ek doen nie. So, ja, dis baie conflicting. “Ek wil net sê as daar iemand daar buite is wat geen idee het van wat volgende gaan gebeur nie, jy is nie alleen nie.” Ari het toe afgesluit met: “Ek sien uit daarna om te leer hoe om van die liefde en vergifnis wat ek so vrylik aan mans gegee het, aan myself te gee.”