’N DAG van versoening beteken vir hom om uit te reik na ander. ’n Dag waar menige kinderhart warm kan klop van vreugde. Dit was eergister die doel van die uitreikprogram by die El Shaddai­ Gospel Tabernakel in Tafelsig in Mitchells Plain. Dis alles moontlik gemaak deur die Lodewyk cousins wat die dag vir die kinders gereël het. Dis gister by die kerk gehou. Kinders het by die geleentheid kos gekry en gedans. Daar is ook ’n spesiale program aangebied waar die jongspan selfverdediging geleer het. Die kinders het hulle gate uit geniet op ’n springkasteel en in die heerlike somerweer op ’n water-slide. Keith en Olga Lodewyk sê die Lodewyks wou graag iets spesiaals vir die jeugdiges doen. “Die Lodewyk cousins het besluit om die dag vir die kinders te reël. “Ons sal kyk hoe dit gaan en dit dalk weer aanbied.” Olga sê omtrent 200 kinders­ het vir die dag opgedaag. “Hulle het ontbyt en middagete ook gekry.” Die kerk is al meer as 20 jaar in Tafelsig waar hulle baie behoeftiges help. Die kerkmense sê die area is bekend vir gangsterism, en armoede is hoog in hulle midde. “Kinders van so klein as ses jaar oud loop saans in die strate rond en ons bied aktiwiteite by die kerk aan om die kinders besig te hou en hulle weg te hou van die bendes.” Gesondheidsprogramme is ook al by die kerk aangebied om mense bewus te maak van gesondheid. Die kerk samel self geld in om funksies soos dié aan te bied om die gemeenskap te help.