TOE kanker vyf jaar gelede by hom gediagnoseer is, het die pastoor van Clarke Estate, Elsies­rivier, gedink dit was sy doodsvonnis. Vandag kan past. Patrick van Reenen (45) van die Pentecostal Prayer Ministries baie mans bemoedig wat deur dieselfde hel gaan as waardeur hy gegaan het. Hy vertel: “In die middel van 2013 het ’n swelsel in my mond ontstaan wat die regterkant van my gesig laat skeeftrek het. “Die dokters kon geen fout vind nie en het my verwys na ’n dentist in die Tygerberg-hospitaal. Ná vele besoeke kon hulle steeds geen fout vind nie en toe is daar besluit op ’n biopsie. “Toe bevind hulle ek het kanker in my regter-sinuskanaal. Dit was vir my devastating nuus. Ek sal daardie dag nooit vergeet nie. Dit was 5 September 2013. “Ek was so geskok dat ek drie weke met die geheim rondgeloop het sonder om dit met my familie, vriende of gemeente te deel. “Toe bars ek eendag by die werk in trane uit oor ek dit nie meer kon hou nie. My een kollega, oom James, en baas, Johan Botha, ook albei pastore, het my moed ingepraat toe ek die nuus met hulle deel. “Hulle het gesê ek moet my familie inlig, want ek het nou hulle morele ondersteuning nodig. “Ek wou nog gehad het oom James moet vir my bid, maar hy’t gesê genesing is klaar vir ons vooruit betaal en die Here het my klaar genees. Dáái woorde het my bemoedig. Doodgaan “Toe ek die nuus vir my vrou en vyf kinders breek, het hulle baie gehuil oor hulle gedink het ek gaan dood. Dit was die moeilikste tyd van my lewe, want ek was pal in die hospitaal. “Ek moes later my werk opgee en kon nie meer vir my gesin sorg nie. En die hospitaalrekeninge het opgehoop. Ek wou net moed opgee en doodgaan. Ek wou nie meer in die openbaar gesien word nie. “Ek is toe boonop meegedeel die kanker het na my mond versprei en was op pad na my brein. “Die dokters wou selfs my regteroog uithaal. “Maar God het my gebede verhoor, want die kanker het wonderbaarlik verdwyn. Die dokters moes steeds my gesig oopvlek en die dooie weefsel wegsny en my gums uithaal. Ek moes plastiese snykunde ondergaan. “Die hele ding het my emosioneel afgetakel, maar deur God se genade het ek kanker oorwin.” Van Reenen wil die mans daar buite aanmoedig wat teen kanker veg en sê daar is hoop. “Moenie bang wees om oop te maak as jy ’n siekte het nie. Gebede is baie belangrik. So ook die morele ondersteuning van jou familie, vriende, kollegas en jou gemeente. “Ek is vandag ’n sterker mens. Die Here het my gebruik as die voorbeeld van Sy wonderwerk. “Moenie hoop verloor nie en bly positief.” Van Reenen kan gekontak word by 076 692 5570.