POTE Human is gister met die pos van Superrugbyafrigter beloon vir sy jare lange diens by die Blou Bulle. Hy neem die leisels oor by John Mitchell, wat by Engeland se Rose aangesluit het. Die voormalige Springbokslot Victor Matfield was die groot gunsteling, maar het hom op die nippertjie onttrek. Willem Strauss, die Bulle se president, sê Human het hom op elke vlak bewys en sy rekord spreek vanself. Hy voeg by: “Ons is bevoorreg om mense van sy kaliber in ons stelsel te hê. Hy het die volle ondersteuning van almal op Loftus Versfeld.” Human is al lank ’n dienskneg van die Bulle. Hy het ook onder Heyneke Meyer en Frans Ludeke gewerk. Mentor Die oud-Springbok Bevin Fortuin, wat saam met Human by Tukkies gewerk het toe hulle die Varsitybeker gewen het, sê Human is “die tipe mens wat enige span aan die gang kan kry. Ek het twee jaar saam met Pote gewerk en het die volste vertroue dat hy die mas sal opkom. Dit was net ’n plesier om saam met hom te werk.” Rassie Erasmus, die Springbokafrigter, sal in die aanloop tot die kompetisie as ’n mentor vir Human optree. Die voormalige WP-afrigter Alan Zondagh is die nuwe direkteur van rugby.