WAT my amper die meeste getref het – wat my tussen die oë geslaan het – toe ek in die week na jou op Praat Saam op RSG geluister het, was die onskuld en opregtheid waarmee jy jou storie vertel het. Dis nou die gebeure van die aand in Mei verlede jaar toe daai skollies jou en jou vriendin Hannah Cornelius beroof en ontvoer het, sy verkrag en vermoor is en jy vir dood agtergelaat is. En wat my ook amper die meeste getref het, was die eenvoud en duidelikheid waarmee jy die ge­beure opgehaal het. Jy vertel hoedat jy gevoel het God het “my uit my liggaam gehaal” sodat jy nie eintlik meer kan onthou hoe jy met bakstene aangerand is nie. Jou vernedering het egter nie daar geëindig nie – en dis juis die volgende deel van jou storie, Cheslin, wat my dalk die meeste getref het. Jy het daai aand op die toneel wakker geword, vertel jy vir die RSG-aanbieder Jody Hendricks, en rondgekyk vir die naaste plek waar jy hulp kon soek. Jy het ’n huis bespeur en oor die muur geklim om die aandag van die huismense te trek, vertel jy, en jy het geklop. Hulle het oop­gemaak, maar dit was nie om jou te help of om jou hulp aan te bied nie. Nee, dit was wel – soos ’n mens kan aflei van wat jy Jody vertel – om jou te verjaag. Ek hoor jou sê: “Toe hulle my sien, toe vra hulle wat soek ek hier. “Ek het gesê ek het oor die muur geklim. ‘Nou oukei,’ het hulle gesê, ‘klim weer oor (die muur).’ “Toe’t hulle die poeliese ook gebel. Toe verduidelik ek vir die poeliese my situasie, en hulle het my hospitaal toe gevat.” Ek lees jou woorde weer: “Toe hulle my sien, toe vra hulle wat soek ek hier. ... ‘Nou oukei,’ het hulle gesê, ‘klim weer oor.’ ” Het hulle jou as ’n moeilikheidmaker beskou, as iemand wat daar is om hulle dalk leed aan te doen? Iemand wie se teenwoordigheid vereis dat hulle onmiddellik die polisie moet bel? Sou hulle ooit kon dink jy is in werklikheid die een wat deur moeilikheidmakers vir die dood agtergelaat is? En noudat jy op soek is na hulp – vir jou én vir Hannah – het jy voor hulle deur beland – sou hulle? Seker nie, omdat die eerste gedagte wat by baie mense opkom wanneer hulle iemand soos jy en ek en ander uit ons gemeenskappe sien, is dat ons poten­siële misdadigers is. En dis on­gelukkig wáár van so baie van ons. Jy moes toe boonop toekyk hoe jou en Hannah se aanvallers – óns mense – hulle sit en verlekker terwyl die uitspraak in die hof gelewer word. Dit is amper asof hulle trots is op wat hulle gedoen het; amper asof dit vir hulle ’n eer sal wees om tientalle jare in die tronk te sit. Hulle is niks gepla oor die lewe wat hulle geneem het en die diep letsels – en gehoorprobleem – waarmee hulle jou vir altyd gelaat het nie. Ek weet nie hoe dit is om te ervaar wat jy in Mei verlede jaar en die afgelope week of wat deurgemaak het nie. Maar ek verstaan waarom jy op RSG gesê het: “Ek dink hulle moet in die tronk vrot.” Nou skryf ek dié brief om dankie te sê dat jy bereid is om jou storie te vertel. Veels te veel slagoffers word nog deur vrees stil gehou. Jy, Cheslin, het so die stilte verbreek. = Heindrich Wyngaard is die aanbieder van die geselsprogram KLOP!Kô, Lat Ons Praat, Sondae 19:30 op kykNet & kie (DStv-kanaal 145).