’N JOERNALIS en ’n fotograaf is Woensdag in die Baai beroof toe hulle ’n aanranding ondersoek het. ’n Polisiewoordvoerder, kapt. André Beetge, sê die misdaad is om en by 12:15 in Rulastraat in New Brighton gepleeg. Die 54-jarige fotograaf, ’n man, en die 22-jarige verslaggewer, ’n vrou, was op straat om opvolgwerk te doen oor die aanranding van ’n 87-jarige vrou Dinsdag. Beetge sê drie mans, van wie een gewapen was met ’n mes, het hulle persoonlike besittings, ’n laptop en twee kameras gebuit. Die verslaggewer het na die naaste huis gevlug en die polisie in kennis gestel. Beetge sê die fotograaf het net-net ’n messteek vrygespring toe hy na die passasiersitplek van hulle wit Corsa-bakkie beweeg het. Die verdagtes het met die gesteelde ware weggehardloop. Die bevelvoerder van die Motherwell-polisiecluster, genl.maj. Dawie Rabie, sê dié misdaad in die middel van die dag is kommerwekkend. Wegsteek Rabie sê besittings wat maklik in voertuie raakgesien kan word, kan tot rooftogte lei. Hy stel voor dat motoriste waardevolle besittings in die kattebak of cubby hole wegsteek. Rabie maan ook die drywers en insittendes van diensvoertuie soos ambulanse, busse, taxi’s en munisipale voertuie om heeltyd wakker te wees. Hy sê of ’n mens nou ry of stap, jy moet heeltyd bewus wees van jou omgewing. Rabie bestempel dit as ’n roekelose risiko om waardevolle items te laat waar dit maklik raakgesien kan word.