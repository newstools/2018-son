OM MATRIEK te haal as die ma van ’n gestremde seuntjie kan seker nie maklik wees nie. Zulfa Daniels (19) van die Strand het gewys­ dit kán gedoen word – sy het Vrydagaand haar matriekafskeid bygewoon. Daniels was ’n gr. 9-leerder van die Hoërskool Rusthof toe sy die lewe geskenk het aan haar seun, Ashley (2). Sy sê sy was vyf lange dae in kraam met geweldige pyn. Daniels sê toe sy die lewe geskenk het, het sy nie geweet dat haar seuntjie gestrem is nie. Volgens haar ma, Manda Leendertz, was Ashley drie maande oud toe hulle agterkom­ dat daar fout is met hom. Leendertz vertel: “Ashley het nie genoeg suurstof gekry tydens die geboorteproses nie.” Sy vertel die hospitaalpersoneel het dit nie agtergekom nie. “Hy was drie maande oud toe ek sien hy het nie reg ontwikkel nie. “Ek het ’n afspraak by die hospitaal gemaak en dis toe hulle bevestig dat hy nie genoeg suurstof gekry het nie.” Leendertz sê hoewel sy aanvanklik kwaad was oor haar dogter so jonk ’n baba gekry het, het sy as ma steeds besluit om haar dogter by te staan deur dik en dun. Sy sê nou kan sy bars van trots oor haar moedige dogter wat net nooit moed opgegee het nie. Sy spog: “Ek voel proud oor sy verder geleer het en nie uit die skool gedrop het nie. “Die feit dat sy ’n gestremde kind het, wys die jong kinders daar buite dat jy nooit moet toelaat dat omstandighede – selfs as ’n tienerma op skool – jou moet agterhou nie. “Ek en my man staan agter haar, want ons weet sy wil iets word in die lewe.” Daniels gaan volgende jaar weermag toe, waar sy beplan om regte te studeer. Zulfa, wat pragtig in haar mooi blou afskeidrok geskitter het, sê: “Was dit nie vir my ma nie, sou ek nooit so ver gekom het nie. Dit was nie vir my moeilik nie, want my ma het my ondersteun. “Sy het my bygestaan met my kind en my skoolwerk. “Ek het baie daaruit geleer nadat ek my kind gehad het. “Ek wíl verder gaan leer en eendag ’n prokureur word.”