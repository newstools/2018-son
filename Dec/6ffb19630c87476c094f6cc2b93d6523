DIE Paul Pogba wat Ole Gunnar Solskjær as afrigter van Manchester United se jeug en reserwespan leer ken het, het uiteindelik herleef. En dit het Pogba net twee wedstryde geneem om ster-status te bereik onder Sol­skjær se bestuur van die senior span. Die bereidwilligheid van die Red Devils se nuwe baas om die Franse speler sy fokus by Manchester United te maak, werp vrugte af. Dit voel nou amper soos ’n leeftyd sedert José Mou­rinho en Pogba gebots het oor die tydsberekening van ’n Instagram post. Daar is bespiegel dat die atmosfeer tussen hulle ondraaglik geword het en dat een van hulle die klub moes verlaat. Die post het die bespiegelinge net vererger. En aangesien Pogba toe nie goed vertoon het nie, het talle aanhangers met Mourinho saamgestem. Mourinho is uiteindelik weens United se lae peil in die pad gesteek, waarna Solskjær dadelik vir Pogba in die beginspan geplaas het. En die resultate daarvan is opvallend vir die klub en sy ster-speler. Pogba was nou ná twee wedstryde direk betrokke by vier doele. Seisoen Teen Cardiff City het hy die geleentheid geskep vir twee en Woensdag in United se oorwinning met 3-1 oor Huddersfield het hy twee sommer self gescore. Daarteenoor het die Fransman in 12 wedstryde onder Mourinho vir die seisoen net een gescore en bygedra tot net drie. Solskjær het aan Sky Sports gesê: “Dít is mos die Paul wat ek geken het toe hy in die reserwe- en jeugspan was. Hy het nog altyd met ’n breë glimlag gespeel, en wanneer hy ’n doel of twee aanteken, is jy natuurlik gelukkig. “Wanneer jy vir Man­chester United speel, moet jy gelukkig wees. Dit hou natuurlik verantwoordelikhede in, maar dit bly ’n eer en ’n voorreg. “Paul hou daarvan om vir dié klub te speel. Hy is ’n ware seun van Manchester United, een wat weet wat dit beteken om vir United te speel.” Nóg interessante statistieke oor Pogba se herlewing is dat hy die bal teen Cardiff 68 keer aangegee het en dit toe met 61 aangeë teen Hudders­field opgevolg het. In sy laaste wedstryd onder­ Mourinho was dit ’n skamele 26 keer ...