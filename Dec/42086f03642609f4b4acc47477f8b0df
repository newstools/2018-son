DIE naatbouler Mohammad Amir en die bybreker Shadab Khan kom in Suid-Afrika krieket speel. Hulle is terug in Pakistan se toetsgroep wat drie wedstryde teen die Proteas kom speel. Die eerste van dié drie toetse begin op 26 Desember op SuperSportpark in Centurion. Fakhar Zaman, ’n aanvangskolwer, is ook terug nadat hy die reeks teen Nieu-Seeland weens ’n kniebesering misgeloop het. Shan Masood kry sy kans in Mohammad Hafeez se plek. Hafeez het uit toetskrieket getree. Mohammad Rizwan is as die tweede paaltjiewagter gekies. Hy het net een toets – teen Nieu-Seeland twee jaar gelede in Hamilton – agter sy naam. Rizwan sal regstaan om sy deel te doen as iets met die kaptein, Sarfraz Ahmed, verkeerd loop. Hafeez, die wegbreker Bilal Asif, die naatbouler Mir Hamza en die kolwer Saad Ali is die spelers wat teen Nieu-Seeland gespeel het wat nie in Suid-Afrika kom toer nie. Amir is oor die hoof gesien nadat hy in die eendaagse wedstryde vir Pakistan gesukkel het. Hy het egter in die plaaslike eersterangse reeks in Pakistan baie goed vertoon en gesorg dat hy sy plek herwin. Amir het baie krieket gespeel sedert hy in 2016 toegelaat is om sy loopbaan te hervat nadat hy sy skorsing weens match fixing voltooi het. Inzamam-ul-Haq, Pakistan se hoofkeurder, voel Amir is weer op sy beste ná sy ruskans. Die groep is: Imam-ul-Haq, Fakhar Zaman, Shan Masood, Azhar Ali, Haris Sohail, Asad Shafiq, Babar Azam, Sarfraz Ahmed (k), Mohammad Rizwan, Yasir Shah, Shadab Khan, Mohammad Abbas, Hasan Ali, Mohammad Amir, Faheem Ashraf, Shaheen Afridi.