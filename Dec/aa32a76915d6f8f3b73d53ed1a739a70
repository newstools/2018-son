CAPE Town City is nog “on track” om sy doel­witte in die Premier-sokkerliga (PSL) te bereik. Daarvan is die middel­skakel Roland Putsche oortuig. Dís ten spyte daarvan dat die Citizens humble pie moes eet ná hulle nederlaag van 0-2 Saterdag teen Highlands Park in die Makhulong-sta­dion. Gelykmaker Die telling vertel natuurlik ook nie die volle verhaal wat hom in Tembisa afgespeel het nie. Toe die telling nog 1-0 was, het die Kapenaars ’n gelykmaker aangeteken en die skeidsregter het dit ook toegeken. Dis egter omgekeer toe sy assistent aandui dat die speler onkant was. Putsche sê: “Ons het die game en doel bestudeer, en om eerlik te wees, ek sukkel steeds om te sien waarom dit nie toegeken is nie. “Dit was nogtans nie ons dag nie. Ná die eerste 20 minute het ek besef dat ’n lang middag voorlê.” Die 28-jarige Oostenryker meen Highlands Park se game­ plan om met hoë balle aan te val, het sy span se hoop op ’n vierde agtereenvolgende oorwinning verydel. Hy sê: “Ná die game was my nek nogal seer omdat ek heeltyd moes opkyk om die bal se vlug te volg. “Hulle speel die soort game waarin ’n mens die bal nie regtig in gevaarsones kan onderskep of ’n teen­aanval kan begin nie. “Maar dis hoe hulle speel en dit werk vir hulle.” Putsche sê hy het verwag dat hulle minstens vyf oorwinnings uit hulle ses wedstryde voor die onderbreking vir die feestyd kon kry. City het reeds drie behaal en een verloor. Hy sê: “Ek het gedink Polo­kwane City kon ons klop, maar toe nie; toe doen Highlands Park dit. “Ten spyte hiervan is ons steeds on track om ons doelwit te bereik, en dís om onder die vier top-spanne te eindig.” City se volgende wedstryd is volgende Dinsdag teen die sukkelende Chippa United. Die Chilli Boys, wie se afrigter, Eric Tinkler, onlangs gefire is, reis na Kaapstad.