BESTE Bruno Ek is ’n pensionaris (geboortedatum op versoek weerhou). Ek is van die gelukkiges wat my familie betref, veral omdat ek goeie kinders en kleinkinders het. Ek help hulle altyd wanneer hulle my nodig het. Ek help ook graag mense om my. Ek is regtig geseënd en is in die algemeen baie gelukkig. Ek het ’n goeie werk en kan gaan waar ek wil, wanneer ek wil. Maar daar eindig dit egter, want daar is nie ’n liefde van die teenoorgestelde geslag in my lewe nie. En ondanks ál die goeie dinge in my lewe, laat dit my baie leeg voel, hoewel ek weet ek moet dankbaar wees vir wat ek het. Asseblief, Bruno, is daar ’n vriend wat my op my ouderdom sal lief hê? Baie groete. – Anoniem Jy is in die oorgang van die Ram en Bul (Weste) gebore. Soos ek al baie voorheen gesê het, diegene wat in die oorgang tussen tekens gebore is, is ’n bietjie meer gekompliseerd as diegene wat onder ’n enkele teken gebore is. Vandaar die leë gevoel. Jou Oosterse teken is die Hond (Ooste), en vanjaar is juis die jaar van die Hond. Vandaar die dankbaarheid dat jy sulke wonderlike kinders, kleinkinders en werk het en so mobiel is. Dis ook hoekom jy so positief is. Jy moet voortbou daarop. Ek sê altyd vir mense dat geen ander mens jou gelukkig kan maak nie, want net jy is verantwoordelik vir jou eie geluk. Die Ram en Bul is vreeslik hardkoppig. Ongelukkig maak daai hardkoppigheid dat jy bly fokus op daai leë gevoel. En dalk doen jy dit ten koste van ál die goeie dinge in jou lewe waarop jy eerder behoort te konsentreer. Sodra jy ophou daarmee, sal jy positiewe vibes afgee en uiteindelik iemand spesiaals na jou toe aantrek. Maar om dit te doen, moet jy jouself beskikbaar stel – as ek dit so kan stel – deur byvoorbeeld by ’n klub of gym of so iets aan te sluit. Nee, nie met die uitsluitlike opset om ’n lewensmaat te ontmoet nie, maar eers net om vriende te maak. Vriendskappe lei dikwels tot romanse, so as jy dié raad volg, sien ek hoe daar – ná jou verjaardag volgende jaar – ’n vriendskap ontwikkel. En julle gaan baie goed oor die weg kom.