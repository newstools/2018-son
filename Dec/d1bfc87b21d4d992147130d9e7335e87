’N MA van Mitchells Plain soek antwoorde nadat haar dogter se uitgebrande lyk naby ’n voetbrug in Delft gekry is. Cheslin Isaacs (39) van Tafelsig vertel sy het haar oudste dogter, Vivian Jackson (21), in November laas gesien. “Vivian was al 21 en dus mondig, maar haar gedagtes was soos dié van ’n kind. “Sy het gereeld weggeloop van die huis af. Ek het haar altyd weer by haar pa se mense in Delft gekry.” Vivian het drie weke by ene Unity Williams se huis in Delft gewoon. Isaacs se bure het Vivian verlede Dinsdag huis toe geneem toe hulle haar in Delft raakgeloop het. “My bure het vir my kom sê hulle het haar huis toe gebring en dat sy by hulle huis wag. Toe ek by die bure kom, was Vivian alweer weg.” Vivian is glo weer Delft toe en het saam met wildvreemde mense naby die voetbrug in Eindhoven, Delft, gewoon. Onherkenbaar Die meisie met wie sy ’n shack van seil gedeel het, het glo vir Vivian in die hokkie gelos terwyl sy geslaap het. “Toe ek op die toneel kom, kon ek niks sien van ’n hokkie wat daar was nie. “My kind was onherkenbaar. “Ek kan nie eens die oorblyfsel ’n lyk noem nie.” Isaacs het drie ander kinders. Sy sê sy kan steeds nie verstaan hoe Vivian in die brand omgekom het nie. “Sy was vreeslik bang vir brand en sou nie eens aan ’n warm ding vat nie. “Ek het baie vrae, maar my kind se dood is vreemd.” Isaacs sal vandag DNS-toetse laat doen om seker te maak dat die lyk wel haar dogter s’n is. Kaapstad se brand- en reddingsdienste het bevestig hulle is na die brand uitgeroep. “Nadat die brand geblus is, is die oorskot van ’n vrou gevind,” het Tiozo Ngqweba gesê. Kapt. FC van Wyk, ’n polisiewoordvoerder, het die voorval bevestig. ’n Nadoodse ondersoek word gedoen.