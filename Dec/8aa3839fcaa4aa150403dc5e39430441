BYRON gaan mang. Byron­ ga’t lank mang. Byron Maans van Avian Park in Worcester het in Januarie verlede jaar sy meisie se vierjarige kind, Marilyn Moses, met ’n baksteen geslaan en op haar gejump. Sy het aan haar beserings beswyk. Vrydag is hy vir lewenslank tronk toe gestuur. Haar agjarige suster, Gerty­, het die hele aanranding aanskou. Skarrel Maans het ten tyde van die voorval by sy ma se huis in Avian Park gebly. Sy meisie, Frangeline Moses­, het op 27 Januarie die twee kinders in Maans se sorg gelaat terwyl sy en haar skoonma vir geld gaan skarrel het. By hulle terugkoms het hulle op Marilyn se lewelose, naakte lyfie afgekom. ’n Gebreekte baksteen was ook in die huis. Maans het gesê Marilyn is deur ’n fiets raak gery. Frangeline het ’n polisie-vên buite gestop en gevra dat hulle die ambulans bel. By hulle aankoms by die hospitaal is die kind dood verklaar. Volgens ’n staatspatoloog is die oorsaak van haar dood in ooreenstemming met dié van iemand wat met ’n stomp voorwerp doodgeslaan is. Maans is ook skuldig bevind aan aanranding met die doel om ernstig te beseer. Volgens die staat het hy die betrokke dag ook nog vir Frangeline aangerand. Hy is ook daaraan skuldig bevind dat hy Marilyn maande lank aangerand het. Eric Ntabazalila, ’n woordvoerder van die nasionale vervolgingsgesag, sê die geskiedenis van die abuse­ kan in Frangeline se eerste vraag aan Maans met hulle terugkoms saamgevat word. Luidens getuienis was haar vraag: “Het jy al weer vir Marilyn gedonner?” Ntabazalila verwelkom die lewenslange vonnis. “Die vonnis kom terwyl ons juis besig is met veldtogte teen die mishandeling van vroue en kinders.”