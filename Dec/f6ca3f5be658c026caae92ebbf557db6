VIER uit vier vir Chad le Clos! Die SA swem-ster is in Hangzhou, China, die vierde keer agtereenvolgens as die wêreld se kortbad-kampioen in die 100 m-vlinderslag gekroon toe hy die afstand in 48.50 sekondes afgelê het. Le Clos het uit die staanspoor voor geswem. Die Amerikaner Caeleb Dressel was tweede in 48.71. Le Clos se wentyd is die vinnigste sedert 2016. Spogvertoning Le Clos hou ook die wêreldrekord van 48.08. Dit was Suid-Afrika se tweede goue medalje nadat Cameron van der Burgh Woensdag die 100 m-borsslag gewen het. Hy het ná sy spogvertoning bekend gemaak hy gaan sy swembril bêre. Le Clos moes Dinsdag met die silwermedalje in die 200 m-vlinderslag tevrede wees nadat Japan se Daiya Seto sy houvas op die titel verbreek het.