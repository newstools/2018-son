STRYD van Nuweland! In dié geskiedkundige krieketstadion gaan die twee Wes-Kaapse buurspanne die Cape Town Blitz en Paarl Rocks mekaar vandag in die Mzansi- Superliga die stryd aansê. Daar is vir albei spanne sommer baie op die spel. Vir die Blitz is daar ’n tuishalfeindstryd wat wink met ’n sege. Maar bo en behalwe as die Kapenaars boaan die punteleer klaarmaak, is daar ’n tuiseindstryd. Vir die Rocks is daar ook nog die hoop van ’n halfeindstryd as hulle sou wen. Maar dan sal die Bolanders beslis vandag hulle A-game moet bring. In enige kitsreeks gaan dit oor jou kanse benut. Albei spanne het hulle laaste wedstryde verloor. Dit was egter die Rocks se nederlaag teen die Tshwane Spartans wat seermaak. Dit is teleurstellend dat die blitsbouler Dane Paterson van die Rocks so sukkel. Hy is teen die Spartans as death-bouler ingespan en het weer nie die mas opgekom nie. Die Rocks kan beslis ’n kolfblad verwag wat geensins die draaiers sal bevoordeel nie. Dis omdat die Blitz ’n rits blitse soos Dale Steyn, Nandre Burger, Malusi Siboto en Andile Phehlukwayo het. Dan is daar ook die swaai van Ferisco Adams.