YANGA gaan optree by KDay. Vanjaar se Idols-wenner is dié week die jongste toevoeging tot die Huawei KDay-konsertreeks. Die konsert is op 2 Maart op die wynlandgoed Meerendal in Durbanville met groot sterre soos Mi Casa, Goodluck, Craig Lucas, Kurt Darren, Lady Zamar, Youngsta CPT, The Kiffness, DJ Kent, Majozi, Pascal & Pearce, Jethro Tait, Doctor Victor and The Rasta Rebels, Timo ODV, Jamali en Chad Saaiman. Die aankondiging is op Kaapstad se grootste ontbytprogram, Kfm Mornings, gedoen. “Yanga se stem is unmatched, en sy is gewild onder die mense van die Kaap,” sê Kfm 94.5 se programbestuurder, Stephen Werner. “Ons kan nie wag vir haar om die meer as 15 000 Kapenaars te beïndruk nie.” Werner voeg by: “Craig Lucas­ en Paxton Fielies het albei voorheen die Huawei KDay-verhoog aan die brand gesing.” “Ek was heeltemal overwhelmed,” borrel Yanga. “Dit sal my eerste groot vertoning in die stad wees. Ek sien uit daarna om al die Kapenaars te ontmoet wat vir my ge-vote het.”