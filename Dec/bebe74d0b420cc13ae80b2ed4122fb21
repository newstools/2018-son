DIE Wêreld-Boksraad (WBA) se super-middelgewigkampioen, Canelo Alvarez, het Saterdagaand in New York maalvleis gemaak van die Britse uitdager Rocky Fielding. Alvarez het sy teenstander vier keer platgeslaan in net meer as ag minute voordat die skeidsregter die geveg beëindig het. Fielding het in die eerste, tweede en derde ronde op die krytvloer beland. Fielding sê Alvarez is die beste bokser met wie hy nóg kragte gemeet het. “Canelo het álles – spoed, krag, voetwerk en verdediging. “Ek sal egter nie gaan lê nie en terugkom. “As jy my agtergrond in ag neem, is dit ’n groot prestasie om tot hier te kom – en boonop teen Canelo te boks,” het Fielding gesê. Die wêreld se swaargewigkampioen, Anthony Joshua, sê hy het groot respek vir Fielding. “Wat het hy om te verloor? ’n Nederlaag is nie ’n nederlaag as jy bereid is om daarop te bou nie – en ek glo dis presies wat Rocky sal doen,” sê hy. Die voormalige tweemalige wêreldkampioen Carl Frampton sê Fielding kan sy koop hoog hou. “Hy het absoluut teen die elite geboks – die grootste ster in wêreldboks.” – BBC