DIE Suid-Afrikaanse vrouesokkerspan het Saterdag in die eindstryd van die Afrikanasiesbeker-toernooi (Afcon) in Ghana teen Nigerië vasgeval. Vir Desiree Ellis (afrigter) en haar span was dit egter steeds “Mission Accomplished”. Banyana Banyana het met 3-4 met skoppe van die strafkol verloor nadat die spanne ná 120 minute nie ’n doel kon aanteken nie. Hoewel dit ’n reuse-teleur­stelling is, word Banyana steeds as heldinne in die land beskou. En Ellis, wat ’n voormalige kaptein van die span is, is ook die eerste breier wat Banyana vir ’n Wêreldbeker-sokkertoernooi (WB) laat kwalifiseer. Dit was glad nie ’n gelukskoot waarmee die Suid-Afrikaners hulle plek bespreek het in die WB volgende jaar in Frankryk nie. Banyana het uitstekende spel gelewer en sommer gelyk soos ’n span wat deeglik afgerig word. Dís iets wat nie maklik van SA sokkerspanne gesê kan word nie. So dié span is beslis op die regte pad met die Kapenaar in beheer. Peil Talle SA spelers draf ook deesdae vir oorsese spanne uit, en dit het beslis bygedra tot die sukses in die Afcon. Dit sal ook nie verbaas as internasionale klubs nóg ’n paar van hulle kontrakteer nie. Wat die WB betref, sal Ellis egter moet seker maak haar span lig sy peil aansienlik. Suid-Afrika word nog as een van die kleintjies in wêreldsokker beskou. En aangesien spanne soos Duitsland, Brasilië, Swede, Japan, China­, Nigerië, Australië en Argentinië reeds gekwalifiseer het, sal Banyana hulle storie moet ken om die tweede ronde te haal. Suid-Afrika was in Novemer nog 50ste op Fifa se ranglys, maar sal ná die Afcon ’n paar plekke klim. Die grootbaas van die Suid-Afrikaanse Sokkervereniging (Safa), Danny Jordaan, het ook aangedui Banyana-spelers sal voortaan veel beter beloon word. Hy meen daar is geen rede waarom die vrouespelers nie dieselfde as die mans beloon moet word vir deel­name aan groot toernooie nie. Maar vir nou val die kalklig eers verblindend op Banyana se welslae in die Afcon.