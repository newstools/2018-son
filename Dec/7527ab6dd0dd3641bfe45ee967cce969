HY SPEEL nou wel op sy tuisveld, maar ál die druk is van vandag op die Warriors se krieketspan. Die Oos-Kapenaars pak die voor­lopers in die meerdaagse reeks, die Cape Cobras, op St. Georgepark in Port Elizabeth. Dit is die begin van die tweede deel van dié reeks en die Warriors, en die ander spanne, sal gou moet begin planne maak om die Cobras in te haal. Waar die Cobras reeds vier wedstryde gewen het, het die Warriors dit nog net een keer vermag. Die Warriors moet boonop sonder een van sy groot sterre, Anrich Nortjé, klaarkom. Nortjé is weens ’n enkelbesering buite aksie. Hy was tot dusver in die reeks verreweg die Warriors se suksesvolste bouler met ’n allemintige 24 paaltjies. Sy afwesigheid sal die druk op Sisanda Magala en Lutho Sipamla verhoog om met die nuwe bal die vroeë slae vir die tuisspan te lewer. Basheer Walters sal waarskynlik weer speelkans in Nortjé se afwesigheid kry, maar Glenton Stuurman is ook in die twaalftal opgeneem. Die blaaie in Suid-Afrika behoort die draaiers nou meer te help as in die eerste deel van die reeks, aangesien hulle nou droër is. Simon Harmer en die kaptein, Jon-Jon Smuts, sal dus baie boulwerk vir die Warriors moet doen om die Cobras se uiters gevaarlike kolflys in toom te hou. Die Warriors se afrigter, Rivash Gobind, glo egter sy span het die skietgoed om sy man te kan staan. Met die kolf sal die top-orde van Gihahn Cloete, Eddie Moore en Colin Ackermann onder druk wees om die Warriors met groot beurte op die wenpad te kry. Dane Paterson boul altyd goed op St. Georgepark. Hy kan weer ’n doring in die Warriors se vlees wees.