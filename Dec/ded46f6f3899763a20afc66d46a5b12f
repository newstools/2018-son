GISTER was Wêreld­visserydag en die nasio­nale­ departement van landbou, bosbou en visserye het Port Elizabeth gekies om dié dag te vier. Die tema van die event was kleinskaalse visserye en waterboerdery onder die Operasie Phakisa-inisiatief. Die visbedryf en vissersgemeenskappe regoor die aarde vier Wêreldvisserydag elke jaar in November. Dit word gedoen om die belangrikheid te beklemtoon van die onderhoud van die wêreld se visserye en die kritieke belang daarvan vir die mens en ekosisteme. Operasie Phakisa dien as ’n medium om die ontwikkeling van waterboerdery in die land te versnel en ook die beskerming van Suid-Afrika se mariene hulpbronne te bevorder. Siphokazi Ndudane, omstrede adjunk-direkteur-generaal van die departement van landbou, bosbou en visserye, verduidelik Wêreldvisserydag se viering­ handel oor die bestaan wat mense maak uit oseane, riviere en damme. Ndudane, wat self onder meer klagte van bedrog en perlemoendiefstal face, voeg by dit gaan oor hoe daar moontlik werk geskep­ kan word vir die vissers. “ ’n Groot aantal mense lewe langs die water en hulle kry hulle kos van daar. Daar is ook ’n toename in die aanvraag na vis wêreldwyd. “Daar is mense wat langs die water bly en relatief arm is. Kom ons vier hulle en gee hulle meer erkenning om deel te neem aan die visbedryf,” sê sy. Ndudane verduidelik die fokus van Operasie Phakisa is vis­plase. Sy sê die vis in die see raak uitgeput weens klimaatsverandering, asook die besoedeling van die see. Dit affekteer hoe die visse kan voortplant. Ndudane verduidelik onwettige visvangs en stropery beskadig ook die omgewing. “Daarom wil die departement ’n manier vind om visserye uit te brei. “Waterboerdery het die potensiaal om werk te skep in die mees landelike van plattelandse gebiede.” Sy sê die departement het Port Elizabeth gekies in die lig daarvan dat die apartheidsregering baie mense, veral vissers, hier gedwing het om verder weg van die see af te trek. Gewysig Sy vergelyk dié viering van Wêreldvisserydag met die uitreik van titelaktes aan die mense. “Die Wet op Lewende Mariene­ Hulpbronne, wat ons leiding gee, het hierdie mense van deelname uitgesluit. “Die wet is nou gewysig om seker te maak dat ons visvangregte teruggee aan die gemeenskap,” sluit Ndudane af.