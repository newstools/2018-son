SOMMIGE noem dit rightsize of redesign, maar dit is eintlik net polities korrekte taal vir retrench. Dis die gonswoord wat werkers in die ekonomiese sektor tans slapelose nagte gee. Malusi Gigaba se seksvideo en sy bedanking­ as LP trek nie jou aandag soos die stories oor afleggings nie. As jy ’n persoonlike krisis face, is plaaslike nuus nie hoog op jou radar nie. Die atmosfeer by die werk is gespanne as die nuus rugbaar word. Dis stresvol. Sommige mense is te bang om vakansie in die feestyd te vat, want wat as jy terugkom, jou pay is op en retrenchment is deel van jou Januworries? Jy sien lyste met getalle wat moet gaan in watter departemente; departmente wat sommer halveer word, mense wat wonder oor die kriteria wat toegepas word en of hulle name op ’n lysie iewers is. En dan is jou naam op ’n lysie wat in die sosiale media versprei word, but you are the last to know, want jy is nie in daardie WhatsApp­groep nie. Dis erg! Ek het in Oktober gepraat oor wat in maatskappye gebeur en die meeste inbellers het gepraat oor die onsekerheid, die vrees dat hulle nie weer werk gaan kry nie en hoe jy aangaan ná daai briefie. Ek weet van ’n vriend wat hulle kantoor begin ontruim en ou dokumente begin weggooi het. Dit is onwaarskynlik dat hulle gaan, want hulle het baie ervaring en sou as ’n skaars vaardigheid beskryf kon word. Maar hulle vat nie kanse nie. “Ek spring voordat ek gestoot word,” is die redenasie. Dis wat onsekerheid en vrees doen. Dit kweek net meer onsekerheid en spanning oor die onbekende. Dit gaan oral so. In Augustus het Eskom se voorsitter, Jabu Mabuza, aan die parlementêre komitee oor staatsondernemings gesê hulle het te veel werkers en moet rightsize. Gister het die vakbond Numsa saam met NUM in Pretoria gaan betoog oor die Eskom-afleggings. Hulle is teen die sluit van steenkoolmyne en die regering se programme vir hernubare energie. ’n Ooreenkoms met die Independent­ Power Producer­ Project gaan volgens hulle sowat 92 000 poste kos. Dit beteken die sluit van vyf kragstasies in Mpumalanga. Mens begin die gevoel kry dat die staatsondernemings soos Eskom, die SAL, Denel en die SABC se gewone werkers die spit afbyt vir die sondes van die fat cats en die rade wat oorsig moes hê. Die president het ’n ruk gelede by Cosatu se konferensie vir die werkers vertel die regering het geen planne om 30 000 staatsamptenare af te lê nie ... As hulle voortgaan, spaar hulle miljarde. Is dit nie maar onafwendbaar nie, meneer­ die President? Kyk hoe fight Solidariteit met Denel om te keer dat hulle vanaf die einde van die maand werkers se salarisse met 20% sny. Gaan jy vir Edgars sê sorry, julle moet in die lyn staan vir payment? By die SABC gaan dit rof. Selle by eNCA, maar nie op dieselfde skaal nie. Sowat 981 permanente werkers en byna 1 200 vryskutte is op die chopping block. Mense se livelihood en werk is maar net nóg ’n syfer op papier, nè? Hoe rightsize jy die dade van jou base? LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder­werpe waaroor hulle gesels.