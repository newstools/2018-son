KNYSNA. – Áls van jou kan gesteel word. Selfs jou dreadlocks is nie meer veilig op jou kop nie. ’n Vrou (23) van die plakkerskamp Nekkies loop nou baie skaam sonder hare rond ná ’n nagmerrie-ordeal Vrydagaand. Die vrou, wat anoniem wil bly, sê sy het net by haar huis uitgestap toe twee jongens haar met ’n mes dreig. “Hulle kry my toe beet en sny my dreadlocks nét daar af.” Volgens haar het dieselfde twee haar al vantevore gevra of sy nie haar dreadlocks aan hulle wil verkoop nie. Sy sê sy het hulle nie juis ernstig opgeneem nie en net gesê sy stel nie belang nie. Wat vir dié ma van twee so erg is, is dat sy haar dreads al sewe jaar laat groei het. “Dit voel of hulle my hele kop gesteel het. “Kyk hoe lyk ek nou net hier voor Krismis. Nee, man, dis mos baie verkeerd!” Kwaai Samuel Mukungwa, wat ’n haarsalon het, is nie verbaas oor die diefstal nie. Hy vertel: “Dreadlocks is deesdae serious business. “Veral oor die big days. Almal wil kwaai lyk en criminals verkoop die dreads.” Hy reken dis onregverdig teenoor mense wat al jare lank hulle dread­locks laat groei. En sê dis selfsugtig van ander om sommer instant dreads te wil hê. Kish May van die Knysna-polisiëringsforum sê dis nie die eerste keer dat hulle dié tipe diefstal teëkom nie.