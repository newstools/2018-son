DIE liefdeband wat ’n egpaar op hulle honeymoon vasgebind het, het die grondslag gelê vir hulle huwelik wat nou al 60 jaar duur. Dít is die geheim, sê die 86-jarige Dennis Kleinhans van Uitsig in die Kaap. Maar terwyl Dennis na sy vrou, Joan (79), kyk en probeer verduidelik van daai honeymoon 60 jaar gelede, bal Joan grappenderwys haar vuis in sy rigting en sê skamerig met ’n breë smile: “Moet nie uitpraat nie.” Joan sê die sukses is om mekaar te verstaan. “As jy my vra, is dit die grootste aspek wat ons huwelik tot dusver vasgebind gehou het. Maar toe spring Vincent, die paartjie se oudste seun, tussen­beide. “Hulle noem my pa nie verniet Babbels nie,” sê hy in die midde van Son op Sondag se onderhoud Donderdag by ’n restaurant in die GrandWest in Goodwood. Vincent gee te kenne sy pa is ’n regte terggees. Kerk “Hy smile maar altyd en hou daarvan om fun te maak. Almal ken hom so,” verduidelik hy. Die egpaar het op 20 Desember 1958 in die Apostoliese Geloofsending in Uitsig in die Kaap in die huwelik getree. Hulle loop vandag steeds daar kerk. Ses kinders – Vincent (59), Ne­ville (58), Marion (52), die tweeling, Deon en Dennis (51), en Colleen (49) – is uit die huwelik gebore. Een seun, Dennis jr., is oorlede. Hulle spog met 17 kleinkinders en 13 agterkleinkinders. Dennis is al talle jare ’n afgetrede carpenter wat vandag steeds advies gee as daar herstelwerk, veral aan die kerkgebou, gedoen moet word. Deon vertel met passie hoe sy pa sy uitslaapgeld as kontrakterende ambagsman in die destydse Transvaal verdien het. “Hy het sy uitslaapgeld gebruik om vir ons as seuns bicycles te koop. Ek onthou dit was ’n great moment vir ons. “Hy het ons vertel hoe hy sommer op site geslaap het om die geldjies te spaar,” vertel Deon.