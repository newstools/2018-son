’N HELD het ’n meisie van Athlone van ’n gewisse vlammedood gered. Die omstander het die negejarige uit haar gesin se brandende wendyhuis in Kewtown, Athlone, gedra. Sy het egter nie ongedeerd daarvan afgekom nie en het brandwonde aan haar hande en kop opgedoen. Haar hare was reeds aan die brand toe die omstander haar red. Haar jonger sussies het darem ongedeerd uit die huis gekom toe die plek Saterdagmiddag in vlamme opgaan. Volgens Junaid van der Westhuizen, die huiseienaar, het die brand omstreeks 14:00 by die wendyhuis in sy jaart uitgebreek. Van der Westhuizen vertel: “Die kinders se ma het winkel toe gegaan om melk te gaan koop. “Die drie kinders was alleen in die huis. “Twee van die drie het uitgekom en het niks oorgekom nie. “Maar die oudste dogtertjie was in die brand vasgekeer. Sy het brandwonde aan haar hande en kop opgedoen. “Een van die omstanders het haar uit die brandende wendyhuis gered. “Ons weet nog nie wat die oorsaak van die brand is nie.” Warren August (30), die hero wat die kind gered het, sê: “Ek het in die pad voor een van my vriende se huis gesit. “Daar het rook by die wendy uitgekom. Ek het gehardloop om te gaan kyk. “Toe ek daar kom, het ek gehoor hoe die kind skree. “Die groot hek was gesluit en ek moes daaroor spring. “Ek het in die huis ingegaan en die kind uit die vlamme getrek. Bly “Ek het net brandwonde aan my arm opgedoen. Die kind se hare was al aan die brand. “Ek is net bly ek kon die kind red.” Volgens Van der Westhuizen het die mense die brand met emmers water en tuinslange probeer blus. Hy is baie ontsteld oor die skade wat dit aan die elektriese bedrading aangerig het. Die meisiekind sterk intussen in die Groote Schuur-hospitaal aan. Die kind se pa was tydens die brand by die werk.