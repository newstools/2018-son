NÁ TWEE jaar onder huisarres vir die seksu­ele aanranding van twee meisies, is ’n ouderling in die Sewendedag-Adventistekerk herdoop. Die ouer een van die twee slagoffers sleep nou die kerk hof toe hieroor. Son het destyds oor die voorvalle berig. Dit het meer as twee jaar gelede in George gebeur. Hy is destyds in ’n hof skuldig bevind en onder huisarres geplaas. Wat die ergste is, is dat die kerk die einste ouderling al sowat 20 jaar gelede ook vir dieselfde vieslike dade oor die vingers getik het. Die ouderling het toe ook teenoor ’n pastoor bely hy het met ’n minderjarige meisie gekafoefel. Die ouer is bekommerd en sê: “Hy is in ’n posisie om weer aangestel te word as ’n leier. “ ’n Mens wonder of hy gerehabiliteer is. “Dis belangrik dat perke in plek gesit word, wat kinders betref. “Die kinders gaan nie weet of hulle hom ooit weer moet of kan vertrou nie. “Die feit dat die perpetrator herdoop is, is ’n verlossing-kwessie en ons as familie kan nie God speel nie.” Die gefrustreerde ouer pleit: “Ons vra wel dat die kerk reëls in plek stel om te verhoed dat dit weer gebeur. “Hy moet rol in sy sonde en erken wat hy gedoen het. “My kind kry steeds nagmerries. “Ons is die mense wat suffer. “Die kerk maak nou asof hulle reg is en ons die verkeerde mense is.” Danie Potgieter, die kerk se sekretaris, sê die kerk is sterk gekant teen abuse en geweld teen kwesbare persone. Leiersposisie Potgieter sê: “As ’n kerk is ons spyt oor hierdie ongelukkige voorvalle. “Ons is bewus van ons verantwoordelikheid teenoor die slagoffers sowel as die skuldige. “In ooreenstemming met ons beleid, word mense soos dié man, wat reeds skuldig bevind is, nie toegelaat om ’n leiersposisie in die kerk op te neem nie. “Hulle kan ook nie meer met kinders werk nie. “Ons harte gaan uit na die familie en die slagoffer. “As kerk sal ons ons ondersteuning gee so ver as moontlik.”