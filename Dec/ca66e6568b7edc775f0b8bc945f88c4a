DIE versoeking is te groot om te weerstaan vir Cape Town City se afrigter, Benni McCarthy. Dis waarom McCarthy sy 28-jarige ster-doelskieter Kermit Erasmus môre teen Bloemfontein Celtic in sy Premierliga-debuut­ vir City in die Cape Town Stadium loslaat. Die game begin 18:00. Erasmus het ’n kontrak van drie jaar en ses maande met die Citizens ge­teken. Erasmus en sy Portugese klub Vitória­ de Setúbal se paaie het onlangs geskei weens beperkte speelkans. McCarthy hoop Erasmus is die antwoord vir City se treurmare op die aanval, veral nadat Tokelo Rantie niks behalwe ’n flop was nie. City het tot dusver 17 doele in 14 wedstryde aangeteken. Dis beslis nie goed vir McCarthy nie, wat Suid-Afrika se rekord goalscorer is. Rantie het sedert sy skuif na City in Augustus nie ’n enkele minuut vir die span gespeel nie weens ’n gebrek aan fiksheid en ’n besering. Erasmus het geen van dié kwale nie. Dié boorling van Port Elizabeth het vlymskerp gelyk in City se oefensessies gister in Observatory. McCarthy het reeds geskimp dat Erasmus straks sy go-to striker in die nr. 9- of nr. 10-posisie sal wees. ’n Ingeligte na aan City het bevestig McCarthy het reeds groot verwagtinge van Erasmus. Dis waarom hy teen Celtic ingespan sal word. “Broer, Benni is opgewonde oor Kermit se teenwoordigheid in die span,” het die persoon verklap. “Dis omdat Benni goed bekend is met Kermit se doel­vernuf en bekwaamhede. “Hy weet wat Erasmus na die paartie bring,” het die informant afgesluit. By Son se besoek gister aan City se oefensessie in Observatory het Erasmus geen tekens­ van roes getoon nie. Dis verbasend vir iemand wat maande laas mededingende sokker gespeel het. Erasmus het gesê hy het nie ’n goal-teiken by sy nuwe klub gestel nie. “My fokus is eers op maksimum punte vir die span,” het Erasmus verduidelik. “Ek wil my spanmaats ook graag assist, want dis ’n span­poging. “Die doele sal kom, maar dis belangrik dat jy nie voor die tyd groot dink oor hoeveel goals jy wil score.”