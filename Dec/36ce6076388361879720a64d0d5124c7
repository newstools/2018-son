REAL Madrid en Kroasië se middelveldspeler Luka Modric is die beste speler ter wêreld nadat hy die 2018 Ballon d’Or gewen het. Sedert Ricardo Kaká, voormalige speler van A.C. Milan en Brasilië, die gesogte toekenning in 2007 verower het, is dit vanjaar die eerste keer dat Lionel Messi of Cristiano Ronaldo dit nie wen nie. Modric (33) het sy derde agtereenvolgende Champions League in Mei gewen voordat hy Kroasië tot ’n eerste Wêreldbeker-eindstryd help lei het. Ronaldo, wat in die somer by Juventus van Real Madrid aangesluit het, het tweede gekom. Atlético Madrid se Antoine Griezmann is in die derde plek en PSG se Kylian Mbappé, wat die Wêreldbeker-toernooi met Frankryk gewen het, is in die vierde plek. Barcelona se Messi het dié jaar vyfde geëindig. – BBCSport