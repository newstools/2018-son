‘HET ek dan vir die hele Lavis water supply?” Dít is die vraag waarmee Norma Hendricks van Bishop Lavis worstel nadat sy ’n allemintige waterrekening van byna R1,3 miljoen van die Stad Kaapstad ontvang het. Volgens Hendricks het sy haar in Oktober boeglam geskrik toe sy ’n munisipale rekening vir meer as R900 000 ontvang het. “Ek het my aanvanklik nie hieraan gesteur nie, want ek het dadelik besef hulle moes ’n fout gemaak het, want ons gebruik mos nie soveel water nie. “Maar ’n paar dae later het daar nóg ’n waterrekening gekom en hierdie keer het die City gesê ek skuld amper R1,3 miljoen.” Hendricks sê sy het toe na hulle munisipale kantore in Parow gegaan om antwoorde te probeer kry. “Een van die dames daar het een kyk na my rekening gegee en dadelik gesê die bedrag is foutief. “Ek is weer na die munisipale kantore vir antwoorde en dié keer het ’n manlike werker daar aan my gesê ek moet solank R700 per maand betaal totdat die probleem uitgesorteer word en dat hulle eers volgende jaar aandag aan die issue sal gee. “Ek is werkloos en kan nie sien hoekom ek moet betaal vir ’n fout wat duidelik deur die council gemaak is nie.” Hendricks sê haar probleme het begin nadat haar watermeter uit haar erf na die voorkant van haar huis verskuif is. “Hierdie is die derde watermeter wat hier geïnstalleer is en werkers het voorheen aan my gesê dat hulle vir my die blou watermeter kan insit, maar dan sal ek R4 000 vir die installering moet betaal. “Hierdie huidige watermeter loop aanhoudend, selfs al is ál ons krane toe. “Dit is duidelik dat die meter foutief is en tans panic ek nie oor daai hoë waterrekening nie, want ek weet ons het nie soveel water gebruik nie. “Ons munisipale rekening was gewoonlik in die omtes van R500 en ons het beslis nie soveel water gebruik nie, want dit wil dan nou lyk asof ons die hele Lavis se water gebruik het.” “Ek kan net nie verstaan hoekom die City nou al twee maande sy voete sleep met die probleem nie.” By Son op Sondag se besoek aan Hendricks se huis, het sy ons gewys hoe die watermeterlesing aanhoudend loop. Son op Sondag het die Stad Kaapstad om kommentaar genader. ’n Woordvoerder, Jean-Marie de Waal, het belowe om teen Vrydag met ’n antwoord na ons terug te kom. Gister teen druktyd was daar egter nog geen teken van dié beloofde kommentaar nie.