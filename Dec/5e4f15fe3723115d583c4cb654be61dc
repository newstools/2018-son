DIE voormalige president van die Oostelike Provinsie-rugbyunie (OPRU) Cheeky Watson en vyf medebeskuldigdes het gister in die Baaise handelshof onskuldig gepleit. Watson, Mandisa Charles Mkasa, Nadia Gerwel, Andrea Joleen Wessels, Stephan Pretorius en Ze­ran­za 299 (Edms.) Bpk., ’n firma wat events reël, staan tereg op 44 aanklagte. Verdink Die beskuldigdes het hulle pleitverduidelikings ingedien. Hulle word daarvan verdink dat hulle meer as R27 miljoen van die Metro se geïntegreerde openbare vervoerstelsel (IPTS) wanaangewend het. Hulle het die geld na bewering misbruik om ’n musiekfees in die Baai te hou om Laphumilanga, die maatskappy wat die IPTS namens die Metro bestuur het, ’n hupstoot te bied. Dié musiekfees is egter nooit gehou nie. Die Metro het in Januarie 2015 net meer as R2 miljard ontvang vir die implemen­tering van die IPTS. Mkasa, wat een van Laphumilanga se direk­teure was, ontken dat hy betrokke was by enige bedrieglike projek. Hy sê Laphumilanga het sy betrokkenheid by die musiek­fees goedgekeur. Gerwel was ’n assistent-direkteur in die Metro se departement van finansies. Sy het die Metro se geld bestuur, insluitende wat toegewys is aan die IPTS. Gerwel sê onder meer sy het nie ál die geld van die IPTS bestuur nie. Sy ontken dat sy enige strafregte­like misdaad gepleeg het en dat sy en Wessels close vriende is. Gerwel ontken ook dat sy ’n vals paper trail geskep het waarlangs die geld ge­kanaliseer is. Sy ontken ook dat Laphumilanga gebruik is as ’n middel om geld uit die Metro te kry. Wessels, wat volgens die staat ’n close vriend van Gerwel is, was ’n direkteur van Zeranza 299. Wessels sê in haar pleitverduideliking dit sou stupid gewees het om voor te gee hulle gaan ’n musiekfees hou omdat die fees destyds oral in die media geadverteer is. Sy noem ook dat iemand dalk met die syfers gepeuter het. Pretorius was die uitvoerende hoof van Access Facilities and Leisure Management (Edms.) Bpk., wat die Nelson Mandelabaai-sta­dion bestuur het. Die beskuldigdes is almal uit op borgtog. Die saak dien voor landdros Lionel Lindoor. Adv. Tjaart van Zyl is die aanklaer.