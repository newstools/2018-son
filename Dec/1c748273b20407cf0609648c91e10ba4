HY IS ’n “thug” en niks anders as ’n “scumbag van ’n getuie” nie. Dis wat adv. Terry Price gister te sê gehad het oor die art. 204-getuie in die moordverhoor van Wendell Peterson en sy medebeskuldigdes. Die beskuldigdes het gister ’n aansoek om ontslag voor die Baaise hooggeregshof gebring. Volgens Price is die art. 204-getuie ’n enkelgetuie en ’n medepligtige. Hy sê twee versigtigheidsreëls moet toegepas word in die evaluering van sy getuienis. Price het die hof daarop gewys dat ál wat die art. 204-getuie moes doen om self lewenslange gevangenisstraf vry te spring, was om Peterson en sy medebeskuldigdes te implicate. Volgens Price het niemand meer rede om die hof te mislei as die art. 204-getuie nie. “Hy het ’n groot motief om die beskuldigdes te implicate.” Price sê oor die art. 204-getuie betrokke was by die misdrywe, is hy in ’n goeie posisie om diegene wat werklik by die moorde betrokke was, te vervang met die beskuldigdes. Volgens Price moet die hof ook kyk na die manier waarop die staat die getuie gekry het om ’n art. 204-getuie te word. Price meen een van die staat se sleutelgetuies was nie meer beskikbaar nie. Toe moes die staat die “swakste een” kry om teen die beskuldigdes te getuig. Volgens Price is die art. 204-getuie tydens sy getuienis baie keer uitgevang dat hy lieg. “Wanneer hy in die moeilikheid beland, blameer hy gou iemand.” Price voeg by die voice ID-parade is tweedehandse getuienis en dis onwettig bekom. Volgens Price strook objektiewe getuienis nie eens met die getuienis van die art. 204-getuie nie. Adv. Mujaahid Sanden, staatsaanklaer, sê daar is geen getuienis voor die hof dat daar ’n staatsgetuie was wat skielik nie meer beskikbaar was nie. Volgens Sanden het die huidige getuie self ’n oproep na die polisie gemaak en gesê hy wil ’n art. 204-getuie wees. Sanden sê voorts die voordele van ’n art. 204-getuie is eers genoem nadat die getuie besluit het om een te word. Druk Volgens Sanden was die art. 204-getuie vry om te sê hy wil nie meer getuig nie nadat die regter aan hom verduidelik het van art. 204-getuienis. Sanden voeg by die art. 204-getuie het nog nie een keer aangedui hy is onder druk gesit om te getuig nie. Volgens Sanden het die art. 204-getuie die toets van die versigtigheidsreëls geslaag oor hy op die tonele was. Die getuienis met betrekking tot die ID-parade moet saam met ander getuienis beskou word wat wel met mekaar strook. Volgens Sanden word die art. 204-getuie se evidence gestaaf en is hy ’n geloofwaardige getuie. Die uitspraak in die aansoek is 25 April 2019.