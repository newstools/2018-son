DIT het tyd geword vir sportorganisasies om meer in vrouesport terug te ploeg.Die bewyse van hoe ’n groot impak vrouesport kan maak, is daar vir almal om te sien nadat die Banyana Banyana-sokkerspan vroeër dié week geskiedenis gemaak het. Desiree Ellis (afrigter) en haar span het dit vir die eerste keer reggekry om vir ’n Wêreld­bekertoernooi te kwalifiseer. Gister (teen druktyd) het Banyana Banyana ook die geleentheid gehad om as beste span in Afrika gekroon te word. Hulle het teen Nigerië te staan gekom in die eindstryd van die vroulike weergawe van die Afrikabekertoernooi. Nes rugby en krieket vir vroue, is daar nie ’n professionele kompetisie vir sokker nie. Dis belangrik dat die regering en sportbeheerliggame ernstiger daarna moet kyk om vrouesport op ’n gelyke voet met die mans se weergawes te kry. Ander lande spog met professionele ligas.  Dis hoog tyd dat dieselfde in Suid-Afrika gebeur.