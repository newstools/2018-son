PAUL Treu is in die steek gelaat. Treu het onlangs opslae gemaak toe hy en sy mede-afrigters by die Stormers koppe gestamp het. Hy het in September ’n griefskrif van 26 bladsye aan die Westelike Provinsie Rugby­unie (WPRU) oor­handig. Daarin spreek hy sy on­tevredenheid uit oor sy werksverhouding met die hoofafrigter, Robbie Fleck, en sy medehulpafrigter, Paul Feeney. Treu beweer dat hy die slagoffer van diskriminasie en uitsluiting is. Die regs­firma Bowmans sê in ’n onlangse verslag dat Treu se bewerings ongegrond is. Ek het oor die jare gehoor van talle swart afrigters – en veral dié in die Westelike Provinsie – wat soos Treu behandel is. Die vraag is: Hoekom is hulle nou so stil? Ek sou dink dié is die ideale geleentheid vir hulle om ook hulle storie te vertel. Ek kan nie die verslag bevraagteken nie omdat ek nie weet teen watter kriteria die ondersoek gedoen en gemeet is nie. Waaroor ek egter gewonder het, is wat Treu tot die punt gedryf het om die moed bymekaar te skraap om sy misnoeë uit te spreek. In my navorsing het ek afgekom op ’n artikel wat in Januarie in die Huffington Post verskyn het. Dit is deur Chiaku Hanson, ’n doktorale kandidaat in kliniese sielkunde, geskryf. Hanson skryf: “In 1970 het navorsers verskeie vorme van subtiele rassisme bestudeer om dié dubbelsinnige frase (subtiele rassisme) verder­ te ontleed. “Subtiele rassisme is nie so blatant soos naakte rassisme nie, maar dit word op baie indirekte maniere uitgedruk. “Subtiele rassisme, wat ook bekend is as versteekte rassisme, word toegeskryf aan iemand wat implisiete rassistiese of ander nega­tiewe houdings teenoor lede van ’n ander rassegroep toon. “Subtiele rassisme is ’n dubbelsinnige vorm van rasse­diskriminasie. Dit word gedefinieer as dubbelsinnig omdat die rassis se optrede baie indirek is en gewoonlik as innuendo’s uitgedruk word. “Terwyl subtiele rassisme toegeskryf kan word aan baie ander faktore as rassistiese oortuigings, is rassisme die onderliggende onderbewuste invloed op die rassis se gedrag. “Subtiele rassiste het een doel voor oë en dít is om iemand van ’n ander­ etniese groep te benadeel. “Navorsing toon dat die waarnemings en gedrag van baie wit mense wat sê hulle glo in gelykheid, nietemin beïnvloed word deur vooroordele in die onder­bewussyn. Dié vooroordele is diep in hul psige gewortel. Ont­kenning van hul vooroor­dele en rassisme lei tot kogni­tiewe dis­sonansie. “Kognitiewe dissonansie is ’n sielkundige konflik wat spruit uit teenstrydige oortuigings en houdings wat gelyktydig bestaan.” Hanson se navorsing bied heelwat stof tot nadenke en spreek direk tot die konteks waarin ons ons bevind. Ek verstout my om te sê dat ek nogal wonder hoeveel Suid-Afrikaners die slagoffer van hierdie subtiele­ vorm van rassisme is.