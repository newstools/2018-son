DIE kolfkrag van Paki­stan se krieketspan sal die volgende drie dae onder die vergrootglas wees. Kolfoefening is vir Paki­stan die vernaamste doelwit in die driedaagse wedstryd wat vandag teen ’n Suid-Afrikaanse Uitnodigingspan op Willowmoore Park in Benoni begin. Dit is die enigste wedstryd vir die toerspan voordat hy die Proteas in die eerste toets van 26 Desember op SuperSportpark in Centurion pak. In Pakistan se onlangse toetsreeks teen Nieu-Seeland in die Verenigde Arabiese Emirate het die kolfwerk maar dun gelyk. Pakistan se kaptein, Sarfraz Ahmed, en die afrigter, Mickey Arthur, weet goeie kolfvertonings sal van groot belang wees om met Suid-Afrika te kan meeding. Die besoekers sal dus so gou moontlik by die plaas­like kolftoestande wil aanpas en genoeg tyd voor die paaltjies wil deurbring om die Proteas met selfvertroue aan te vat. Arthur glo sy kolwers sal hulle man teen die Proteas kan staan. Hy voel die Suid-Afrikaanse toestande sal sy kolwers beter pas as wat die geval in die Verenigde Arabiese Emirate op sy stadige blaaie die geval was. Talent “Daar is baie kolwers met hope talent in ons geledere. “Hulle is in staat om die spoed, wip en swaai van die Suid-Afrikaanse blaaie te hanteer,” het Arthur ver­duidelik. Die aanvangskolwer Fa­khar Zaman en die naatbouler Mohammad Abbas sal in Benoni hulle fiksheid moet bewys om vir die eerste toets oorweeg te kan word. Die uitnodigingspan lyk maar lig in die broek, maar dis almal spelers wat oorgehaal sal wees om hulle staal teen internasionale teenstand te wys.