DIE N2 naby Heidelberg het op Kersdag sy vierde slagoffer binne vyf dae geëis. ’n Man het gesterf nadat sy motor die pad verlaat en vele kere gerol het. Die ongeluk het by Karringmelksrivier gebeur, sowat 20 km buite Heidelberg in die rigting Swellendam. Mzingisi Maphoyisa (31) en nog twee mans was vanaf die Strand op pad na die Oos-Kaap toe die ongeluk omstreeks 05:15 plaasgevind het. In ’n gru-ongeluk Vrydag­middag is drie mense dood, onder wie ’n tweejarige kind. Arno Pretorius (23) van GrootBrakrivier en Desiree Crafford (31) van Mosselbaai het op slag gesterf toe die wit Hyundai wat Pretorius bestuur het reg van voor gebots het met ’n wit Ford Ranger-bakkie. Noah, Crafford se seuntjie wat volgende maand drie sou word, is daarna in die hospitaal oor­lede. Kuier Die ongeluk het omstreeks 16:30 sowat 5 km buite Heidelberg in die rigting van Rivers­dal gebeur. Die drie was op pad om vir die vakansie op ’n plaas in Heidelberg te gaan kuier. Die twee insittendes van die bakkie was op pad George toe. Hulle is nie ernstig beseer nie. Reddingswerkers het drie uur lank gesukkel om die liggame uit die wrak te kry. Volgens AO Alroy Windvogel, ’n polisiewoordvoerder, word ’n saak van strafbare manslag ondersoek. Windvogel het bygevoeg ’n motoris met ’n Riversdal-nommerplaat het op die toneel oproerig geraak en is vir dronkbestuur gearresteer. “Dit het drie verkeersmanne en twee polisiemanne gekos om die oortreder in die polisievoertuig te kry. “ ’n Klag van bestuur onder die invloed van alkohol is aanhangig gemaak,” het Wind­vogel gesê.