DIE Wes-Kaapse anti-bende-eenheid in die Paarl het Vrydagaand ’n vermeende bendelid vasgetrek wat ’n lang lys oortredings agter sy naam het. Die 26-jarige man is gesoek vir ’n rits misdade wat tot ’n jaar gelede terugstrek. Hy is op ’n landgoed gearresteer. Kapt. FC van Wyk, polisiewoordvoerder, sê die verdagte het ’n skrikbewind op die Kaapse Vlakte gevoer in gemeenskappe soos Lavender Hill en Steenberg. Analisering Hy word met die volgende misdade verbind: 3 klagte van die besit van vuurwapens en ammunisie, 12 klagte van poging tot moord, 9 klagte van moord, ’n klag van intimidasie, ’n klag van huisbraak met die doel om moord te pleeg, 3 klagte van ernstige aanranding, ’n klag van roof en 3 gevalle waar lasbriewe vir sy arrestasie uitgereik is. Kapt. Van Wyk sê met die analisering van die docket is dit moontlik dat meer klagte by die klagstaat gevoeg kan word. Vlug Volgens kapt. Van Wyk het die verdagte tydens sy skrikbewind mede-bendelede en onskuldige inwoners aangeval. Die man het op die vlug geslaan toe hy agterkom die cops is warm op sy spoor. Hy sal môre in die hof verskyn. Lt.genl. Thembinkosi Jula, die Wes-Kaapse polisiekommissaris, het die arrestasie geloof en sê die anti-bende-eenheid beweeg in die regte rigting in die fight teen bendegeweld.