HAAR droom is bewaarheid ná ’n leeftyd se gesukkel. Monic “Nooi” Fourie (37) van Gelvandale in die Baaise noordelike gebiede sit Vrydag met ’n breë glimlag trots in haar elektriese rolstoel. Danksy ’n skenking van die Concerned Residents of PE Metro (CCPEM) kan Fourie nou met gemak in haar huis rondbeweeg. Sy hoef nie meer haar gesinslede te vra om haar badkamer toe te vat nie. Dit beteken ook sy is meer onafhanklik. Haar ouers het haar altyd rondgedra wanneer hulle kerk toe gegaan of by familie gaan kuier het. Verras Sy het die gewone rolstoel, wat die CCPEM geskenk het, verruil vir ’n elektriese rolstoel danksy die vrygewigheid van die Santa Fé-tehuis vir senior burgers in Rustenburg, Noordwes. ’n Elektriese rolstoel kos sowat R35 000. Verlede week is Fourie onverwags verras met haar Kersgeskenk. “Toe ek die rolstoel sien, het ek begin huil. Ná al die jare se gesukkel en gesoek het ek eindelik ’n rolstoel gekry. “My lewe gaan verander en ek gaan meer independence hê.” Fourie bedank Renaldo Barends, Petrus Christian, Farouk­ Jeptha en die res van die CCPEM, asook ander betrokkenes.