HULLE is jonk, vol woema en het groot drome vir die toekoms. Dynamic Jeezzz is ’n boys vocal-groep van Scottsdene in Kraaifontein. Die groep bestaan uit Lezalin Dirkse (16), Ronald Booysen (13), Ronaldo Moses (21) en Breyton Apollis (19). Die groep sing ’n verskeidenheid van klanke, onder meer gospel, R&B, old school en love songs. Saamgesmelt Hulle is nou besig met hulle debuut-single, “When I Look Up to Your Face”, wat hulle einde Desember gaan launch. Volgens Lezalin het die groep in hulle kerk, die Ou Apostoliese Kerk in Scottsdene, ontstaan. “Ek en Ronald het in die Sondagskoolkoor gesing, terwyl Breyton en Ronaldo betrokke was by die jeugkoor. Maar voordat ons saamgesmelt het, het Ronald en Ronaldo op hulle eie gesing onder die naam Young Jeezzz, terwyl ek en Breyton die Vocal Dynamics was. “Ons het mekaar hoor sing op troues, verjaardagpartytjies en begrafnisse, en het toe op 5 Junie laas jaar besluit om saam te smelt. “Toe gee ons onsself die naam Dynamic Jeezzz, wat verskeidenheid en uniekheid beteken.” En die spannetjie is nie net sangtalent nie. Nee, hulle kan ook verskeie musiekinstrumente bespeel. Lezalin kan die drums, kitaar en keyboard bespeel. Ronald bespeel die keyboard en marimba, en Breyton die kitaar. Ronaldo is ook ’n man van vele talente. Hy kan ’n kitaar tokkel en is ook ’n Matie en kranige rugbyspeler. “Ons het eers op die noordelike treine tussen Wellington en Kaapstad begin sing,” gaan Ronaldo voort. “Dit was net om ons naam daar buite te kry en sodat mense ons kon leer ken. “Ons grootste inspirasie is Boyz II Men, All-4-One en Westlife, en ons sing nou hulle cover songs. Die love song ‘When I Look Up to Your Face’ is die eerste poging waaraan ons almal saam geskryf het.” Dynamic Jeezzz se lede het hulle talente al op baie kompetisies afgeshow. Gewen Vroeër dié jaar het hulle onder meer aan die Funderland Talent Search by die GrandWest-casino deelgeneem en tot die semifinal deurgedring. In Oktober het hulle R5 000 in die Bellville South Talent Search gewen. In die Reik na die Sterre-kompetisie in Stellenbosch, wat Jive geborg het, het hulle R15 000 gewen. Hulle het op 15 Desember by die Bellville South Bash saam met D.O.E.P. en August West opgetree en op 16 Desember met die gewilde Loukmaan en Emo Adams by die Made in Mitchells Plain Festival. Die groep se droom is om eendag op internasionale verhoë te verskyn. Hulle wil ook graag die verhoog deel met die bekende The Rockets en die rapper Young­sta.