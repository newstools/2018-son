DIE departement van maatskaplike ontwikkeling moet harder werk om goeie dienste te lewer aan die mees kwesbare lede van die gemeenskap. Angel Khanyile, DA-LP en skaduminister van maatskaplike ontwikkeling, het Vrydag verskeie plekke besoek om ’n oorsig te gee oor die bestuur daarvan en om hulp te verleen met uitdagings. Khanyile, wat ook lid is van die komitee vir maatskaplike ontwikkeling, meen die kwesbares word afgeskeep. Verkrag Die afvaardiging se eerste besoek was aan ’n gemeenskapsontwikkelingsentrum in Malabar, waar werkloses leer hoe om naaldwerk te doen en blindes meer leer van rekenaarvaardighede. Die tweede stop was by die Erica Child and Youth Care Centre in Hillside. Dit is ’n tydelike safe house vir kinders wat mishandel, afgeskeep of verkrag is of uit hulle huis weggeneem is. Carmen Hearne, die bestuurder van Erica House, sê daar is ’n paar uitdagings wat aangepak moet word. “Die groot probleem is dat daar nie genoeg skole is wat ’n curri­culum aanbied vir kinders met spesiale behoeftes nie,” sê sy. Sy het aan Khanyile genoem die begroting is te min en die perseel is ook nie “vriendelik” teenoor mense met gestremdhede nie. Boonop moet een enkele verpleër op die perseel omsien na 65 kinders. Sommige van die kinders op die perseel is bendelede en hulle word dan gedreig. “Die gebou is ook al 30 jaar oud en ons het aansoek gedoen om opknappingswerk, maar nog geen commitment daaroor gekry nie,” voeg Hearne by. Khanyile het beloof om die stene des aanstoots na die regte mense in die departement te verwys. Edmund van Vuuren van die DA het opgemerk die departement van maatskaplike ontwikkeling het in die huidige boekjaar sowat R125 miljoen onderbestee. Daarna het Khanyile-hulle ’n draai gemaak by die Sassa-kantoor in die Cleary Park-winkelsentrum. Roger Naidoo, plaaslike kantoorbestuurder, het verduidelik dat gangsterism een van hulle grootste bekommernisse is. “Ons het ’n diens waar mobiele spanne uitgaan na die mense wat nie self na die kantoor toe kan kom nie. Maar ons moes dit opskort omdat beamptes beroof en vuur­wapens op hulle gerig word. “Dit beteken ons kan nie huis­besoeke doen nie.” Naidoo sê voorts gemeenskaps­lede dreig kantoorpersoneel en dit traumatiseer hulle. Khanyile het hier ook beloof om Sassa te kontak om oplossings vir die probleme te kry. Khanyile-hulle het ook ’n draai by Cheshire Homes in Cleary Estate gemaak, sowel as by die House of Resurrection Aids Haven in Sal­soneville.