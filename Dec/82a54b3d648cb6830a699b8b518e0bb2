WANNEER hy Woensdag met daai rooi bal in sy regterhand op die kolfblad afstorm, weet Dale Steyn hy kan met een goeie aflewering Suid-Afrika se suksesvolste naatbouler nog word. Die 35-jarige Protea-naatbouler kort nog net een paaltjie om Shaun Pollock (45) verby te steek as die voorste paaltjievraat in toetskrieket vir Suid-Afrika. Daar word verwag dat Steyn op Boxing Day in die eerste toets teen Pakistan weer die voortou gaan neem in die Proteas se boulaanval. Dís ’n rol wat hy met groot sukses vervul het – totdat beserings hom lank uit die spel gehou het. Steyn spog met 421 paaltjies in toetskrieket. Was dit nie vir beserings nie, kon die Phalaborwa Express dalk al die 500-merk verbygesteek het. Min naatboulers kan sê dat hulle sedert die ontstaan van meerdaagse krieket al meer as 500 paaltjies geneem het. Engeland se James Anderson (565), die Aussie Glen McGrath (563) en Windie Courtney Walsh (519) is die enigste blitsboulers in toetskrieket se top-10 wat hulle daarop kan roem dat hulle meer as 500 paaltjies agter hulle naam het. Draaiboulers rule die roost as dit kom by paaltjies plattrek. Sri Lanka se Muttiah Muralitharan (46) het in sy speeldae 800 kolwers uitgeknikker. Rekords jaag sal dalk die laaste ding in ’n nou deurwinterde Steyn se gedagtes wees. In die skemer van ’n baie lang loopbaan sal hy net sy naam gestand wil doen as een van die beste naatboulers wat vir die Proteas uitgedraf het. Volgens die Proteas se kaptein, Faf du Plessis, is Steyn die beste wat die land nog opgelewer het. “Ons het al baie goeie boulers gehad, maar as daar na sy treftempo gekyk word, is hy die beste,” het Du Plessis aan Netwerk24 gesê. Slagoffers Steyn is nie al naatbouler wat in die reeks teen Pakistan op sy stukke moet wees nie. Die 23-jarige Kagiso Rabada het in sy relatief kort toetsloopbaan reeds ’n indrukwekkende 151 paaltjies in 32 wedstryde plat­getrek. Net vanjaar het Rabada al 46 slagoffers ingeryg.