NEE, kyk, daar is net één Son wat die ding kan laat ruk. Vra maar vir Fadelah Hardien van Crawford naby Ath­lone. ’n Moedelose Hardien het Son op Sondag gekontak en gekla dat sy al vir meer as ’n jaar wag vir ’n suurstofmasjien waarvoor sy R14 000 opgedok het, maar wat nooit deliver is nie. Sedert Hardien in April 2016 die demo van die masjien by haar huis gesien en self in die device geklim het, was sy vasberade om ander mense se lewe te vergemaklik. “Ek het nie self mediese probleme nie, maar die masjien help om asemhaling en bloedsomloop te verbeter,” vertel sy. “Nadat ek in die masjien was, het ek soos ’n pas­gebore baba gevoel en besluit om dit aan te skaf vir my vriende en almal wat asemhalingsprobleme het en wat dan sommer in die masjien by my huis kon kom sit. “Ek het die agent – ene Michael – op die spot R3 000 in kontant betaal en toe die res in paaiemente af­betaal. “Op 10 April 2017 was ek klaar betaal en toe ek ná twee weke niks van hulle hoor nie, het ek gebel. “Tot my skok het die eienaar van Medical Oxygen Supplies, Andries Pieterse, my gesê hulle het geen rekord van enige betalings gemaak deur my nie.” Hardien sê sy het daarna die bewyse van haar betalings in die maatskappy se bankrekening deurgestuur, maar Pieterse het volgehou dat hulle nie enige rekord van sulke betalings het nie... Totdat Son op Sondag Pieterse gekontak het. Dié was aanvanklik op die oorlogspad en hy het sommer allerhande dreigemente met regsaksies gemaak. Pieterse het later sy tone verander en gesê dat hy oor ’n tydperk lank ingedoen is deur agente, sowel as boekhouers wat hom besteel het. Pieterse het Son op Sondag later teruggebel en gesê daar is vasgestel dat Hardien wel die geld inbetaal het, maar in ’n rekening wat nie meer bestaan nie. “Maar ek gaan haar uitsort, vandag­ (Donderdag) nog,” het hy belowe. En dit was ’n belofte wat hy ná meer as ’n jaar se gesukkel van Hardien se kant af, toe gestand gedoen het. Vrydag het Hardien heel tevrede aan Son op Sondag gesê sy kan nie glo haar suurstof-stryd is nou uiteindelik verby nie. “Dit was toe deliver. Baie, baie dankie aan Son op Sondag wat hierdie ding vir my uitgesorteer het,” het sy baie bly gesê.