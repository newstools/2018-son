GEORGE. – Is dit ’n geval van karma, of ’n slukkie van jou eie medisyne kry? ’n Loan shark (22) leef nou in vrees nadat twee onbekende mans haar Sondag van R5 000 kontant beroof het. Die vrou, wat haarself net as Faith (skuilnaam) bekend stel, sê sy was die oggend alleen by haar huis toe twee manne kom aanklop het om geld te kom leen in die woongebied All Bricks in Thembalethu. Sy vertel: “Hulle het my kom nader net so ’n uur nadat twee fabriekkliënte en nog ’n ou kom skuld betaal het.” Moeilikheid Faith vertel sy het aanvanklik die ouens getrust oor hulle so oortuigend vertel het waarvoor hulle geld wou leen en ook beloof het om binne drie dae terug te betaal. Maar toe trek een ou mes en dreig haar. Hy het geld geëis. Sy vertel: “Ek het besef ek is in diep moeilikheid. Ek doen die job om vir my studies te betaal en ook om geld te hê vir my twee kleiner broertjies en suster. “Dit help my ook om onafhanklik te kan wees en nie bakhand by ander te staan nie.” Sy sê sy het nooit gedink dit sou haar oorkom nie. Kapt. Dumile Gwavu, ’n polisiewoordvoerder, bevestig ’n saak van roof is by die polisiestasie aangemeld. Hy sê sover het hulle nog geen arrestasies gemaak nie.