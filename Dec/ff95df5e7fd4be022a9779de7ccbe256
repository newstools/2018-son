DAAR was lank laas soveel lof vir ’n naatbouler in Indiese krieket soos vir Jasprit Bumrah. En dis van niemand minder nie as die wêreld se beste kolwer, Virat Kohli. En wanneer dié kaptein van Indië sê hy sal Bumrah nie graag wil face nie, móét jy weet ... Dit was nadat Indië die derde toets teen Australië gister met 137 lopies gewen het. Indië het daarmee die voortou met 2-1 geneem in die reeks van vier toetse. Die laaste toets begin Donderdag in Sydney en Indië is in ’n gunstige posisie om die eerste keer ’n toetsreeks in Australië te wen. Kohli sê: “Jasprit se energie en fiksheid is ongelooflik en hy staan nie maklik lopies af met die nuwe bal nie. “Hy neem vroeg in die wedstryd paaltjies en weer aan die einde van die kolfbeurte. Hy vuur nie ’n enkele los afwering nie. “Hy is sielkundig sterk; sy ingesteldheid is ’n aan­sporing vir die ander boulers. “Hy raak nie moedeloos wanneer hy ’n dooie blad sien nie, maar probeer eerder om sukses daarop te behaal.” Kohli is oortuig daarvan dat Bumrah nou die beste bouler in die wêreld is. Die wenteiken was 399 lopies­, maar Australië is vir 261 lopies in sy tweede beurt uitgeboul. Bumrah het sy ses paaltjies van die eerste beurt met drie in die tweede opgevolg. Australië het Marnus Labuschagne­ by sy groep ingesluit vir die laaste toets. – cricin fo.com