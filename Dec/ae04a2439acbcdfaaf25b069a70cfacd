MOSSELBAAI. – Inwoners hier het ’n ou gered van ’n erger pak slae as wat hy gegee is. Ene Alfred (38) se buurman beskuldig hom daarvan dat hy sy vrou spyker. Alfred is gemoer toe hy en sy buurvrou buite sy shack in die Sinethemba-plakkerskamp buite Mosselbaai gesit en bier drink het. Alfred, wat vir ’n vis­maatskappy werk, het kneusplekke op sy gesig, nek en kop opgedoen. Dis nadat sy buurman hom met die vuiste en ’n stok bygedam het terwyl hy op die grond gelê het. Alfred sê dit het begin toe die vrou na hom gekom en ’n Kersgeskenk gevra het. Hy sê dis seker omdat hy hulle altyd vra om sy shack op te pas wanneer hy uit op die see is. Hy vertel: “Ons het buite gesit en ’n paar doppe gevat. “Ek wou nie in die huis sit nie, juis sodat mense nie kon dink ons is besig met dinge nie.” Alfred sê haar man het toe opgedaag en hom daarvan beskuldig dat hy met sy vrou jol, maar hy het dit ontken. ’n Buurman, Colin Witbooi, sê dit was ’n lelike ding, “en ons kon nie net stilsit en toekyk hoe hy aangerand word nie”. Die vrou, Annelin Kleinhans (32), ontken ook dat sy en haar buurman seks gehad het. Kleinhans sê: “Ons het buite gesit. So, hoe kan ’n mens seks voor almal hê?” Die polisie hier sê ’n saak van aanranding word ondersoek.