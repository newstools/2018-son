GEORGE. – Plaaslike besig­hede word ernstig gewaarsku oor fake R100-note wat die rondte doen. Die geld word volgens inligting in die plaaslike townships versprei. Die eienaars van shebeens, stalletjies en spaza shops word veral gewaarsku dat hulle moontlik die geld in die woonbuurte Thembalethu, Lawaaikamp en Borcherds kan ontvang. Mense wat al van die geld in die hande gehad het, sê die R100-note kom baie eg voor, hoewel die fyner detail van die sekuriteitskenmerke tussen die stippellyne op die note dit weggee as vervals. Die cops sê hulle stel nog ondersoek in oor die oorsprong van die geld wat die gemeenskap binnestroom. Aangebied Esso Muhabin, eienaar van ’n spaza shop, sê hy was die afgelope vyf dae ’n slagoffer van betalings met hierdie waardelose geld. Hy sê: “Toe ek dit agterkom, het ek die geld na die polisie geneem. Ek kan nie spesifiek sê wie die geld vir my aangebied het nie en het eers later agtergekom dat die geld niks beteken nie. “Ek wou gaan voorraad aankoop en toe word dit aan my uitgewys. Ek het ag sulke note gekry.” Nothusile Mxaba, ’n vleisverkoper, is ook so ingeloop. Hy sê: “Ek is bitter kwaad omdat ek nogal change in rêrige geld teruggegee het.” Kapt. Dumile Gwavu, polisiewoordvoerder, sê: “Die vervalste geld is geregistreer en klaar vir forensiese ondersoek weggestuur. “Sake van bedrog is oopgemaak en ’n klomp mense het reeds aanklagte hieroor by die polisie kom lê.”