DIE sokkergode het soms ’n manier om truuks te speel. Hoe is dit dan nou moontlik dat Manchester United se nuwe waarnemende bestuurder, wat die klub moet red, sy termyn begin met ’n game teen sy voormalige span Cardiff City? Ole Gunnar Solskjaer (45) het Cardiff in 2014 gebrei toe dié gerelegeer is na die Championship-liga. Dus kan Solskjaer ’n vyandige ontvangs in Cardiff verwag. Die Noor kan nie baie olés verwag wanneer die spanne môre in die Cardiff City Stadium sake uitspook nie. Die Noorse klub Molde het Solskjaer tot die einde van die seisoen aan Unit­ed geleen. As United hom permanent wil hê, moet hy Molde waarskynlik £8 miljoen (R144 miljoen) betaal. “Jy weet nooit wat in sokker gaan gebeur nie,” het Solskjaer gesê. “Daar is gereeld bewyse daarvan. “Dit is ’n geleentheid wat ek moet vat. Ek sien daarna uit om Manchester United tot die einde van die seisoen te lei en vorentoe te vat. “Terselfdertyd sal ek ook sake in my land (by Molde) dophou. “Ons het dié seisoen steen vir steen gebou tot waar ons nou is. En dit gee ons hoop vir volgende seisoen.” Die voormalige United-doelskieter, ook bekend as die “Baby-faced Assassin”, het tussen 1996 en 2007 altesaam 91 doele in 235 wedstryde vir die Red Devils aangeteken. Wendoel Dié supersub is steeds ’n groot held op Old Trafford ná sy heldedade in die Champions League in 1999. Solskjaer het in die final van die bank af gespeel en die wendoel aangeteken wat United oor Bayern Munich laat seëvier het. Solskjaer het net twee dae voor môre se stryd teen Cardiff City om sy strategieë en filosofie met die spelers te deel. – BBC