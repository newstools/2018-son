’N TAMAAI sukses – dít sal die uitspraak wees wanneer die stof ná die eerste Mzansi- Superliga gaan lê. Die skouspel was kleurryk en opwindend, maar harde werk lê gewis voor as dié Twenty20-reeks volhoubaar gaan wees. Hoewel Thabang Moroe, uitvoerende hoof van Krieket Suid-Afrika, te kenne gegee het die toernooi gaan uit­gebrei word, is daar nog heelwat vrae wat beantwoord moet word. “Ons is opgewonde oor die aantal jong spelers wat met dié blootstelling hulle kans aangegryp het,” het Moroe benadruk. Van hulle is ook nou in die prentjie om vir die Pro­teas te kan speel.” Moroe meen ’n mens kan nie nou meer spelers soos Lutho Sipamla, Ryan Rickelton, Janneman Malan, Bjorn Fortuin en Anrich Nortjé miskyk nie. Hulle het almal hulle stempel afgedruk. Nabiel Dien, CEO van Cape Town Blitz, sê hy is in sy noppies met die impak van die toernooi en veral die rekordgetal toeskouers wat die paviljoen op sy tuisveld, Nuweland vol gesit het. “Ons het meer as 45 000 toeskouers gehad wat ons ses tuiswedstryde bygewoon het. “SA Krieket het ’n T20-reeks tot stand gebring wat met die regte aanwinste tot een van die grootste en beste toernooie in die wêreld sal groei,” meen Dien. Al het sy span in die eindstryd teen Jozi Stars vasgeval, is hy steeds tevrede met die manne se vertonings in die reeks. “Daar is talle faktore wat daartoe gelei het dat ons verloor het. “Maar Stars se bouler verdien lof. Ek dink ons het nie die toestande goed genoeg gelees nie,” het die grootbaas gesê. Dien sê hy sal eers wag op KSA se nabetragting voordat hy meer oor die pad vorentoe gaan sê. Tevrede “Soos die norm met toernooie reg oor die wêreld is, sal ons seker ses van ons spelers kan behou, terwyl die res van hulle onder die spelersbod ingedeel sal word,” het Dien verduidelik. James Fortuin, CEO van Paarl Rocks, sê as gasheerunie sonder ’n plaaslike franchise-span is Boland tevrede met die stand van sake. “Die veldtog was ’n reuse-sukses. Om die halfeindstryd te kon haal, is monumentaal. Ons kon nie vir beter gevra het nie,” sê hy. “Ek lees aanlyn in ’n koerant in die Wes-Indiese Eilande Dwayne Bravo het klaar sy bereidwilligheid bevestig om na ons span terug te keer. “As ons dié tipe impak maak, dan is ons op die regte pad.”