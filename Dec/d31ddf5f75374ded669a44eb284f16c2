“ONS laities word rond­geneuk. Finish en klaar.” Dit was gister die kommentaar van die oud-Springbok-heelagter Bevin Fortuin en die legendariese WP Liga-skrumskakel Richard Croy. Dit handel oor die Curwin Bosch-debakel by die Sharks. Bosch is skynbaar die twispunt daarvan dat Dick Muir nie meer die Sharks se aanvals­afrigter is nie. Sy samewerking met die hoofafrigter, Robert du Preez, het verbrokkel. Dis omdat Muir vir Bosch op losskakel wil kies, terwyl Du Preez met sy seun, ook Robert, in dié posisie­ volhard. Croy sê Bosch het naam gemaak as losskakel. “Ek is jammer om te sê, maar ons bruin laities word rondgeskuif om plek te maak vir die wit spelers,” sê hy. “Waarom kry Bosch nie ’n regverdige kans op losskakel nie? “Hy kan magic maak in daai nr. 10-trui – sy voete en hande wys dit vir ons. Ja, sy ver­dediging lol, maar dit kan reggestel word.” Fortuin sê Suid-Afrika het vier skitterende losskakels, maar hulle word rondgeneuk. Hy sê: “Ek dink ook Bosch is gevaarliker op losskakel, so waarom neuk ons ons jong talent so rond? “Vat nou Damian Willemse: Hy is ’n losskakel, maar een dag is hy heelagter en dan weer binnesenter. “Nieu-Seeland het drie tot vier skitterende losskakels, want hulle speel konstant in hulle posisie. “Hulle word nie van die een posisie na die ander rondgeskuif nie en daar is dus geen druk wanneer die een die ander een moet vervang nie.”