DIE Madibaz se naas­beste span het tops in sy groep in die Universiteitesport-Suid-Afrika (Ussa)-toernooi geëindig. Die Madibaz B het op ’n toegewyde spanpoging staat­gemaak om die spannende eindstryd in groep B te wen. Die spelers, wat hoofsaaklik van die George-kampus is, het die Vrystaat Universiteit laas week in Stellenbosch met twee paaltjies geklop. Die Madibaz se sport­bestuurder in George, Hugo Loubser, sê hulle was suksesvol omdat elke speler ’n skaf­like bydrae gelewer het. Hanno Kotze is as die kolwer van die toernooi aangewys. Kotze het egter gou gesê dit was sy spanmaats wat gehelp het dat hy so kon presteer. Hy het gesê: “Dat in vier van ons wedstryde vier verskillende spelers as speler van die wedstryd aangewys is, is ’n aanduiding van watter bydrae almal gelewer het. “In die week is die paaltjies onder ál die boulers verdeel. Ons kon in enige stadium minstens sewe of ag boulers vra om die verantwoordelikheid te deel.” Oortref Loubser het hoeka voor die toernooi gesê Madibaz B staan ’n kans om ten minste die halfeindronde van hulle afdeling te haal. Daardie doelwit het hulle natuurlik oortref danksy die spelers se vasberadenheid, veral teen die span van Bloemfontein. Daar was nóg erkenning vir Madibaz-spelers in dié toernooi: Kotze is ingesluit in die Ussa-span wat in Augustus aan ’n driehoekige toernooi sal deelneem. Die ander deelnemers is Krieket Suid-Afrika (KSA) se nasionale akademiespan en ’n span van ontluikende spelers van Sri Lanka. Daarbenewens is Kenan Smith (Madibaz) en Levin Muller (Madibaz B) ingesluit in die Ussa-span wat in April aan ’n toernooi sal deelneem. Dis KSA se SA Future Cup in Kimberley. Die ander spanne is SA Rural en SA Colts. Die groep waarin die Madibaz B was, het uit spanne bestaan wat 9de tot 16de in die toernooi verlede jaar geëindig het. – Full Stop Communications