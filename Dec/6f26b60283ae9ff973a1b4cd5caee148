HAAI, Sonlanders! Vandag plaas ons weer ’n lekker kortverhaal uit die pen van CHRISTO MEYER. Hy noem dit Madelein se Nagmerrie. Lekker lees! EEN middag in Desember. ’n Ligte windjie waai. Madelein McKenzie en Frikkie Meintjies is op pad huis toe van die skool af. Sy is verheug dat die eksamen verby is en sien uit na die vakansie. Haar ma het klaar gesê sy kan by haar niggie in Johannesburg gaan kuier. Oor haar uitslae hoef sy haar nie te bekommer nie; sy weet sy het goed gevaar. Volgende jaar is sy ’n matrikulant. “Stel jy nie dalk daarin belang om ons groepie te join nie?” vra Frikkie uit die bloute. “Ons wil uitbrei en is op soek na nuwe lede.” Madelein steek vas. “Van watter groep praat jy?” Sy was nie bewus daarvan dat hy aan enige groep behoort nie. “Ons staan bekend as die Satanskinders. Ons is ’n lekker, gesellige groepie. Jy sal die ander se geselskap geniet.” Madelein frons. Dit lyk nie vir haar of hy ’n grap maak nie. Daar is nie die geringste teken van ’n glimlag op sy gesig nie. “Is jou ouers nie bekeer nie?” vra sy. “Ag, moet jou nie oor hulle worry nie. Hulle glo alles wat in Die Bybel staan. “In my oë is bekering outyds en vervelig.” Sy trek haar asem skerp in. “Jy kan nie so praat van jou ma en pa nie.” “My ouers leef in ’n droom­wêreld, Leina. Hulle oë sal wel eendag oopgaan. “Ek was ook amper op daardie pad, maar ek het die lig betyds gesien. Die Satanskinders is my nuwe familie.” Madelein skud haar kop. Wat het in Frikkie gevaar? Sy ken hom nie so nie. “Hoe lank bestaan hierdie groepie al?” wil sy uit pure nuuskierigheid weet. “ ’n Paar maande.” “En wie anders wat ek ken, is ook in die groep?” “Sorry, Leina, dít kan ek jou nie sê nie. Jy moet aansluit voordat jy dit kan uitvind.” “Dis teen my beginsels, Frikkie. Ek kan nie my rug op die Here draai nie.” “Ek haat dit wanneer iemand ’n uitnodiging van die hand wys. Daar kan slegte goed met jou gebeur. Jy besef nie oor watter magte ons alles beskik nie.” Sonder ’n verdere woord draai Frikkie in ’n systraatjie af. Madelein kyk hom agterna. Wat is dit met hom? Hy was nooit so nie. En van wanneer af dreig hy mense? By die huis kan sy aan niks anders as Frikkie se vreemde optrede dink nie. Sy wens sy het geweet wie hom so gebreinspoel het. Hy is erger as daai spul malles in 7de Laan. Iemand sal sin in sy kop moet praat. Hy is besig om dit te verloor. Satanskinders, nogal. Waartoe is hulle alles in staat? Madelein stuur vir Frikkie ’n Whats­App: “Ons moet praat.” Hy reageer onmiddellik met: “By die huis. Kom tot hier.” Frikkie maak die deur oop nog voordat sy kan klop. Hy nooi haar in. “Laat ek hoor wat jy op die hart het.” “Frikkie, hierdie nuwe groepie van julle –” “Is die moeite werd om ’n lid van te wees,” val hy haar in die rede. “Jy sal dít gou agterkom.” “Ek kan nie, Frikkie. Dit is verkeerd. En dis nog nie te laat vir jou om dit te besef nie.” “Het jy al geproe?” verander hy die onderwerp. “Wat geproe?” vra sy verbaas. “Dít wat Adam Eva laat proe het nadat hulle besef het hulle is naak.” “Nee, Frikkie, nou raak jy persoonlik. Wat dink jy van my? “Ek is nie daai soort meisie nie. Ek is ’n maagd en sal tot op my troudag een bly.” Hy gee ’n snaakse laggie. “ ’n Maagd? Jinne, Leina, in watter era leef jy?” “Het jy dit al gedoen?” vra sy huiwerig. “Natuurlik,” antwoord hy ewe spoggerig. “Meer as een keer. Dit is fantasties. Jy moet dit probeer.” “Is jy nie bang jy maak iemand swanger nie?” Weer lag hy uit sy maag. “Daar is maniere om ontslae te raak van goed wat jy nie in jou lewe wil hê nie.” “Praat jy van aborsie?” vra sy geskok. “Jy het dit gesê, nie ek nie. “Maar as jy wil proe, ek sal jou met graagte ’n paar tips gee. “Toe, wat sê jy? Sal ons sommer nou begin?” “Nee, Frikkie, ek het nie vir seks hiernatoe gekom nie. “Ek wil sin in jou kop praat. Jy is op die verkeerde pad.” “Jy hoef nie bang te wees nie, Leina. Dit is glad nie so erg soos wat jy dink nie. Gee my net ’n kans.” Sy tree haastig agteruit. Hier moet sy so vinnig moontlik wegkom. Daar is ’n kyk in Frikkie se oë wat sy nie herken nie. Dit lyk of hy hom aan haar sal opdwing. Agter haar swaai ’n deur oop. Sy kyk om en sien hoe vier on­bekende mans in swart uitrustings op haar afpyl. Hulle tel haar op en dra haar na ’n bed. Die een druk haar mond toe sodat sy nie kan gil nie ... TOE Madelein wakker skrik, is sy uitasem. Sy bewe en haar voorkop is natgesweet. Sy kyk in die donker rond en sug verlig toe sy besef dit was alles net ’n nare droom. Tog voel dit of sy nie alleen in die kamer is nie. Haar keel is kurkdroog. Sy staan op, loop kombuis toe en val byna oor haar voete. “Vir wat is jy so lomp?” raas sy met haarself. Sy haal ’n glas uit die rak. Toe sy die kraan oopdraai, kom daar nie water uit nie, maar bloed. Sy skrik so groot dat sy die glas uit haar hand laat val. Die pas van haar hartklop versnel. Wat gaan nou aan? Dit is mos nie moontlik vir gebeure uit ’n nagmerrie om in die werklike lewe voort te gaan nie, of is dit? Sy verbeel haar sy hoor dowwe voetstappe. Nee, dit is glad nie haar verbeelding nie. Uit die hoek van haar oog sien sy ’n beweging. Waar is haar ouers? Hulle moet haar kom help. Slaap hulle so vas? Iemand pluk aan haar hare. Haar kop ruk agteroor. Haar aanvaller gooi haar op die koue vloer neer. Dan voel sy hoe ’n hand onder haar nagrok inskuif. Lam van skok bly sy daar op die vloer lê. “Bly net stil en geniet die oomblik,” herken sy Frikkie se stem. Hy ruik na sterk drank en dagga. Skielik verstaan sy wat hy bedoel het met: “Jy besef nie oor watter magte ons alles beskik nie.” Wat dink jy van hierdie storie? Enige voorstelle? SMS na 32369