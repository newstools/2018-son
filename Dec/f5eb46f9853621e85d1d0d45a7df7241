DIE voormalige snelbouler van Australië Mitchell Johnson lewer skerp kritiek op die gedrag van Indië se kaptein, Virat Kohli. Johnson meen Kohli was in die tweede kriekettoets in Perth “minagtend” teenoor Australië se kaptein, Tim Paine. Kohli en Paine was gedurende die toets in bekgevegte gewikkel. Die skeidsregters moes in ’n stadium ingryp om die ge­moedere te kalmeer. Daar is berig dat Kohli vir Paine ’n “waarnemende kaptein” genoem het. Indië se spanbestuur het ontken dat Kohli dit gesê het. Johnson voel Kohli se veglustigheid op die veld is onnodig. “Aan die einde van ’n wedstryd kyk ’n mens mekaar in die oë, jy skud blad en sê great toets,” skryf Johnson in ’n rubriek­ vir Fox Sports. Meer “Kohli het dit nie met Paine gedoen nie. Hy het wel sy hand geskud, maar het skaars oogkontak gemaak. Hy het nie respek getoon nie. “Kohli kom weg met meer as die meeste spelers net omdat hy Kohli is. “Hy word op ’n troon geplaas, maar in dié toets het hy belaglik gelyk.” Australië het met 146 lopies gewen. Kohli en Paine het albei agter­na gesê hulle woorde­wisselings het nooit handuit geruk nie. Kohli sê dis deel van toetskrieket en voeg by: “Dis binne die perke solank daar nie gevloek en beledig word nie.” Johnson meen egter Kohli was nog altyd daarop uit om konfrontasie uit te lok. – AFP