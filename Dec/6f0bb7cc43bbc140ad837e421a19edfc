MOTORISTE moet op die uitkyk wees vir boewe wat goed deur karvensters gryp. JP Smith, die Kaapse mayco-lid vir veiligheid en sekuriteit en maatskaplike dienste, sê hulle kyk na oplossings, maar motoriste moet ook waaksaam wees. Verskeie hot spots in die Kaap is geïdentifiseer. In Jakes Gerwel-rylaan gebeur baie smash-and-grabs. “Tussen Mei en Oktober het misdaad op dié pad onveranderd gebly as jy dit vergelyk met dieselfde tydperk in 2015. “Van die 143 smash-and-grabs en pogings tot smash-and-grabs wat op CCTV opgeneem is, was 90% (126 voorvalle) tussen die Jakes Gerwel-afrit van die N2 en Jakkalsvleilaan na Bonteheuwel. Vier mense is daarvoor gearresteer.” Smith sê nog ’n hot spot is in Bishop Lavis by die kruising van Robert Sobukwe-weg en 35ste Laan. “Boewe target motoriste wie se vensters of deure oop is. Hulle gryp gewoonlik selfone of ander duur goed uit karre.” Altesaam 120 voorvalle is tussen Mei en Oktober by dié kruising aangemeld. Volgens Smith het die voorvalle in Bi­shop Lavis in Oktober heeltemal gestop ná polisie-ingryping. “Profiele van die oortreders wat bekend is, is opgestel en die polisie is oor hulle ingelig. Dit lyk of die polisie se strategie vrugte afwerp. “Dit maak sin om in die gebied sigbaar te wees, maar ons het nie genoeg bronne daarvoor nie. “Dis nie vir ons mense en die polisie moontlik om oral te wees nie. “Dis hoekom die publiek se rol so belangrik is.” Motoriste word gevra om: Meld smash-and-grab-voorvalle by polisiestasies, die Stad se noodsentrum by 021 480 7700 van ’n selfoon of 107 van ’n landlyn af aan.