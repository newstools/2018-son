RAVENSMEAD se polisie ondersoek ’n saak van moord en een van poging tot moord nadat daar op twee mans geskiet is. Die skietvoorval het Boxing Day om 21:00 in Jakarandalaan, Uitsig, plaasgevind. Sersant Noloyiso Rwexana, ’n polisiewoordvoerder, sê toe die polisie op die toneel kom, het hulle ’n 55-jarige man, Kenneth Abels, met skietwonde gevind. Hy was reeds dood. “Daar was ook ’n 44-jarige man wat in dieselfde voorval gewond is. Hy is na die hospitaal geneem vir behandeling,” sê sy. Rwexana het bevestig twee verdagtes van 18 en 32 jaar oud is in hegtenis geneem.