’N TREFFENDE demonstrasie het onlangs die aandag getrek van talle inwoners van die Baaise noordelike gebiede. Langs Standfordweg in Salsoneville het die Khoi-aktiviste meer as 80 houtkruise geplant. Teen die palmboom het ’n houtkis gelê. Dit was nadat ’n man onlangs buite die nagklub La Dee Das doodgeskiet is. Volgens kol. Priscilla Naidu, ’n polisiewoordvoerder, is die moord op Sondag 16 Desember gepleeg. Gestoot “Die provinsiale bende-ondersoekeenheid ondersoek ’n saak van moord nadat Sergio Adams buite ’n nagklub in Standfordweg doodgeskiet is. “Adams en sy meisie het die klub omstreeks 04:00 verlaat. Terwyl hulle in die parkeerarea gesels het, het ’n onbekende persoon hulle genader en die meisie eenkant toe gestoot. Verskeie skote is op Adams geskiet. Hy is op die toneel dood. “Die motief vir die moord is nog nie bekend nie,” het Naidu gesê. Dit is maar net een van talle skietmoorde wat die Northerns die laaste ruk geskok het. ’n Paar weke gelede het die Khoi-aktiviste chief Crawford Fraser, chief Cora Hennings, chief Moghamad Blouw en Christian Martin ’n opspraakwekkende veldtog oor die uitwerking van bendegeweld begin. Alles het begin toe dié vier gehoor het sedert April vanjaar is minstens 75 bendeverwante moorde in die Baaise noordelike gebiede gepleeg. Talle onskuldige kinders het ook in skietvoorvalle gesterf. Geslaap Die aktiviste het met hulle tente en tradisionele kleredrag aan na Bhisho gegaan om die Oos-Kaapse premier, Phumulo Masualle, te besoek. Martin het heeltyd in ’n doodskis geslaap. Dit simboliseer volgens hom die Northerns se toestand. Die aktiviste het ’n memorandum aan Musualle oorhandig. Ná die besoek het die saak die aandag getrek van die polisieminister, Bheki Cele. Cele het inderhaas na die Baai gereis om eerstehands by die mense te hoor wat alles in die gemeenskappe aangaan. Hy het dadelik ’n spesiale taakspan, wat talle polisie-eenhede insluit, ontplooi om spesifiek die bende­verwante misdade in die noordelike gebiede te teiken. Suksesse is behaal, arrestasies is gemaak en onwettige vuurwapens en dwelms is gekonfiskeer. Die Khoi-aktiviste is van plan om aan te hou met hulle veldtog om soveel moontlik bewustheid te skep. Hulle sal nog in verskeie areas kruise plant, maar veral langs Standfordweg.