BESTE president Cyril Ramaphosa... Hier aan die einde van 2018 dink ek dis relevant om net vir u dankie te sê vir u blitsige omkeerstrategie, al dink ander nie so nie. Tog, Prez, lê hef aan nog voor. Dis ’n ander soort struggle om die skade van die Zuma-regime om te keer. Kommissies is goed, maar kommissies is nie goed genoeg nie. Action speaks louder than words. Cyril – as ek u so kan noem, want ek beskou u ook as ’n infor­mele president wat graag gaan stap – u lyk nogal nie bad in ’n sweetpak nie. Maar onthou, u sal nog moet sweet om uitstaande uitdagings die hoof te kan bied. Cyril, Eskom het die potensiaal om ons land die afgrond in te sleep. Dis een van u grootste uitdagings, want sonder Eskom kan die ekonomie nie groei nie. O, ja! Dan, Cyril, die grootste olifant in Suid-Afrika se kamer is werkloosheid. Hoe op aarde ons hieruit gaan kom, hang af van ’n vlymskerp besigheidsman soos u. Cyril, bied pakkette aan vir diegene bo 55 jaar in die staatsdiens. Kap die ou hout uit en bring jong, werkloses in. Ervaring sal nie verdwyn nie. Jonger as 55 jaar oud het mos ook darem ervaring ... Ons jong mense is raadop op soek na werk. Werk gee sekuriteit en waardigheid, my president. Ons oumense het mos reeds ons deel tot die ekonomie bygedra. So van ou hout gepraat: Kap sommer die ou hout – letterlik en figuurlik – in die parlement uit. Dit doen my goed om daai jong Wes-Kaapse laitie Muhammad Khalid Sayed by die lyskonferensie te sien. Kap die ou hout uit. Prez, ons onderwysstelsels is rampspoedig. Ons gesyferdheid en geletterdheid is van die laagste in die wêreld. Dissipline het in die hek geduik. Ons skep jaarliks meer en meer werklose matrikulante. Dis nóú tyd vir drastiese ingryping. Cyril, die bruin mense voel steeds verstoot. Die Khoisan sit steeds in hulle animal prints voor die Uniegebou en wag vir u antwoorde. Dis ’n probleem om bruin mense se pleidooie te ignoreer. Daarvoor is daar beslis net té sterk bruin of Khoi-partye wat op ’n nie-rassige­ basis aan die komende verkiesing gaan deelneem. Cyril, u sal u gereed moet maak vir koalisies. Moenie die DA onderskat nie. Hy het reeds verskeie kopskote vanjaar weg, maar hy weet ook hoe om uit die as te herrys. En dan is daar die EFF wat al hoe sterker groei, selfs ondanks die VBS-gemors waarin sy leiers gedompel is. Kiesers vergeet maklik, my prez. Glo my. Antie Pat se Good-mense gaan ook ’n impak hê op hoe die regering saamgestel gaan word ná die 2019-verkiesing. Ek ken u, Cyril, die groot strateeg. So terloops ... hoe lyk dit met ’n regering van nasionale eenheid as dinge op ’n naaldpunt gebalanseer gaan word ná die verkiesing? Ek vra maar net. Cyril, dis ook tyd dat die plaaslike regering omvorm of hervorm moet word. Daar is té veel skuiwergate dwarsoor die land wat veroorsaak dat die regering naaste aan die mense nie die dienste lewer wat hy veronderstel is om te lewer nie. Prez, die land is uitasem gewag vir die nasionale gesondheids­versekering. Ek reken dit is selfs heelwat dringender as grondonteiening sonder vergoeding. (Moet tog nie plase gee vir mense wat nie kan boer nie – ek haat dit om honger te wees.) Pres. Ramaphosa, my ruimte is ongelukkig nou baie min en daar is nog só baie wat ek wou skryf. Miskien nooi u my eendag oor vir ’n ou koffietjie ... ’n Geseënde Kersfees en ’n voorspoedige nuwe jaar vir u en vir almal.