CALITZDORP. – Hy het bo-op haar gelê en haar hande vasgedruk. Met sy lang bene op haar knieë het hy haar bene oopgespalk. Dit is die prentjie wat ’n geskokte ma gesien het toe sy by ’n huis in Royal Heights ingestap het waar haar dogter (16) ge­babysit het. Die ma vertel: “Die vrou het gevra dat my meisiekind na haar baba kyk. “ Toe ek inkom en dit sien, het ek amper flou geval. “Ek het op die ou man geskree: ‘Jy is dan ’n ou man! Wat wil jy met my kind aanvang?! Skaam jou, jou gemors! Dis my laaste (jongste) meisiekind!” Die ma sê as sy nie in daardie stadium by die huis ingestap het nie, sou haar kind moontlik verkrag gewees het. “My kind was vreesbevange en lam van skok.” Die meisie vertel: “Ek het nie geweet wat die oom met my aanvang nie. “Nou is die oom se mense vir ons kwaad omdat ons ’n saak gaan maak het. Ek is glo nie die eerste meisie met wie hy dit getry het nie. “Ek het berading by ant Soufie Roman van die GPF (gemeenskapspolisiërings-forum) gekry nadat ek alles vir haar vertel het.” Die ma en die slagoffer is ook ontsteld dat die verdagte glo dieselfde dag van sy arrestasie vrygelaat is. Hulle sê die man het hulle gedreig. Hof Kapt. Malcolm Pojie, ’n polisiewoordvoerder, het die voorval bevestig. “ ’n Saak van seksuele aanranding is gemaak. Die ondersoekbeampte het die verdagte voor die hof gebring. “Die ondersoekbeampte het nie van die dreigemente geweet nie. “Die slagoffer kan ’n verklaring kom maak oor die dreigemente ten einde ook dit te laat ondersoek.”