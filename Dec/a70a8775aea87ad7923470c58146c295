DIT was business as usual­ in Liverpool se Premierliga-wedstryd gister teen Newcastle United. Dis natuurlik nadat dié Reds hul voorsprong bo aan die punteleer versterk het met ’n sege van 4-0 oor Newcastle op Anfield. Dit was hulle agste sege op ’n streep. Dejan Loveren se doel in die eerste helfte en nog drie deur Mohamed Salah, Xheridan Shaqiri en Fabinho in die tweede helfte het die Merseysiders se onoorwonne rekord tot dusver di’e seisoen tot 19 wedstryde opgestoot. Jurgen Klopp, bestuurder, se Liverpool-span het nou ’n voorsprong van ses punte op die tweede geplaaste Tottenham Hotspur. Dis natuurlik nadat die verdedigende liga-kampioen, Manchester City, op sy beurt in die King Power-stadion met 1-2 vasgeval het teen Leicester City. City het die stryd met tien spelers geëindig nadat Fabian Delph gepos is vir ’n gevaarlike tackle. Dit wil voorkom asof die wiele begin afval by die Cityzens nadat hulle laas week met 3-2 geklop is deur Crystal Palace. Liverpool se kliniese sege oor Rafael Benitez se Newcastle is ook net die regte inspuiting voor twee taai wedstryde wat op Klopp-hulle wag teen Arsenal (Saterdag op Anfield) en Man City (3 Januarie in die Etihad). Al is die liga-veldtog nou eers by die halfpadmerk, sal Liverpool se die-hard ondersteuners nou kan begin glo dat die byna drie dekades se gewag vir ’n liga-titel straks vanjaar beëindig kan word. Dis omdat Klopp se span dié seisoen net op ’n heeltemal ander level speel. Ander uitslae in EPL-wedstryde is soos volg: Fulham 1, Wolves 1; Leicester City 2, Manchester City 1; Crystal Palace 0, Cardiff City 0; Burnley 1, Everton 5; Spurs 5, Bourne­mouth 0.