WANNEER sulke wedstryde gespeel word, is dit baie duidelik niks is verkeerd met eersterangse krieket in Suid-Afrika nie. Die meerdaagse fran­chise-wedstryd tussen die Cape Cobras en die Warriors op St. Georgepark in Port Elizabeth was ’n rillerstryd. Die Cobras het Saterdagmiddag met 37 lopies gewen deur die laaste paaltjie plat te trek toe nog net 20 balle oor was. Dane Piedt was met sy wegbreke die wenspan se held. Dit was die beste boul­vertoning van sy loopbaan. Hy het in die Warriors se tweede beurt 8/130 ingeoes vir ’n wedstryd-ontleding van 11/186. Piedt was verheug oor sy bydrae, maar was ook vol lof vir die Warriors se poging om die rekordteiken van 418 lopies te probeer aanteken. Die Warriors is vir 380 lopies uitgeboul. Piedt het erken hy was in ’n sta­dium baie bekommerd daaroor dat die Oos-Kapenaars wel ’n rekordsege sou behaal. “Ek het regtig senuwee­agtig begin raak. Hulle het ’n goeie lopietempo gehandhaaf. Dit was ’n skitterende wedstryd. Vierdaagse krieket is alive,” het Piedt gesê. Die Warriors se kaptein, Jon-Jon Smuts, is teleurgesteld oor die nederlaag. Die Warriors is nou in die laaste plek op die punteleer en dus uit die bekerwedloop. “Die nederlaag is vir ons ’n bitter pil. “Hier en daar het dinge nie in ons guns verloop nie, maar dit is maar hoe dit gaan. “Dit was wel ’n baie goeie wedstryd, maar dinge het van die eerste dag wipplank gery.” Piedt se boulwerk het die laaste dag se spel oorheers. Hy het al ses paaltjies geneem wat in die laaste sessie geval het. Gihahn Cloete moet self onthou word vir sy voortreflike beurt vir die Warriors. Kies Hy het 108 lopies (16x4) aangeteken. Die Cobras is nou in ’n baie gunstige posisie om die reeks te wen. Die feit dat die Warriors in die laaste plek is – maar byna die Cobras geklop het – wys daar is min tussen al die spanne te kies. Dít is ’n goeie situasie vir Suid-Afrikaanse krieket.