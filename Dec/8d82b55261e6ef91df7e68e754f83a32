GAAN Helen August-Sauls, die LUR vir gesondheid, ’n splinternuwe ryding vir Kersfees kry? Die Oos-Kaapse departement van gesondheid ontken dit. Die DA voer egter aan dit is wel só. Bobby Stevenson, DA-LP en skadu-LUR vir finansies, beweer August-Sauls gaan ’n voertuig van amper R1 miljoen kry nadat die wetgewende liggaam die Oos-Kaapse aanpassings­begroting goedgekeur het. “Die wysigings vir die departement van gesondheid sluit in R901 000 vir ’n nuwe voertuig vir die LUR, maar net R325 000 vir rolstoele, gehoorapparate en ortopediese stutte.” Hy voeg by wanneer ’n nuwe LUR inkom ná die verkiesings, sal dié ook geregtig wees op ’n nuwe ryding, en die uitgawe van R901 000 sal nou ’n totale mors van geld wees. Stevenson sê daar is geen twyfel dat die provinsie arm aan kontant is nie. Die departemente het altesaam nog R4,076 miljard aangevra in die aanpassingsbegroting, maar het net R325,9 miljoen gekry. Die departement van gesondheid het R1,8 miljard aangevra en R325,9 miljoen gekry. Voorbeeld “In die laaste boekjaar het die provinsie Oos-Kaap minstens R1,4 miljard spandeer, insluitend R101,5 miljoen aan verversings, R565 miljoen aan konsultante en R792 miljoen aan vervoer en akkommodasie.” Stevenson sê dit word nie teen die LUR gehou dat sy ’n veilige, ordentlike voertuig kan hê om mee rond te ry nie, maar gegewe die geldkrisis rondom gesondheid, moet sy ’n voorbeeld stel. “Korrupsie in die Oos-Kaap ondermyn diens­lewering. Die ouditeur-generaal het aangedui onreëlmatige uitgawes wat die provinsie nog moet hanteer, staan op sowat R5,26 miljard. “Dit kan groei met ’n verdere R1,73 miljard, wat tans ondersoek word,” sê Stevenson. Hy voeg by die DA-regering sal ’n onafhanklike, effektiewe en gespesialiseerde teenkorrupsie-eenheid stig om korrupsie te beveg. Dié teenkorrupsie-eenheid sal gebaseer wees op die Hongkong-model en sal fokus op handhawing, voorkoming en opvoeding. Lwandile Sicwetcha, ’n woordvoerder van die departement van gesondheid, was nie beskikbaar vir kommentaar nie. Rnews het egter berig dat Sicwetcha gesê het August-Sauls ry steeds die voertuig wat sy gekry het in haar vorige portefeulje, menslike nedersettings. “Die huidige bedrag wat in die aanpassingsbegroting weerspieël word, is vir die staatsvoertuig wat laas jaar vir die vorige LUR, Pumza Dyantyi, aangeskaf is. Die fakture vir die betrokke voertuig is eers vanjaar ingedien, daarom is die be­taling dié jaar gemaak.” Hy het voorts aan Rnews gesê Dyantyi te motor het sy limiet van 120 000 km bereik, dus moes dit vervang word.