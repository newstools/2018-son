DIS nie aldag dat ’n orkes ’n visie stel en daarby bly nie. Die gewilde langarm- en gospelgroep Smart Vision van Springbok is doelgerig. Onlangs het die manne weer ’n CD, Hou koers – Hierlangs, laat opneem. Volgens Johannes “Boetiebas” Cloete, die stigter en orkesleier, is dit vanaf dié week beskikbaar. Hy het opgewonde aan Son op Sondag vertel dit is reeds hulle vyfde CD. Dis deur ’n bekende in musiekkringe, Rodney Mitchell van Okiep, opgeneem en verwerk. Mitchell was voorheen lid van Bad Be­tween Color, vir wie Bruce Newman (tans drummer van die Rockets) ook gespeel het. Komposisies “Ons visie is om te entertain, maar ons het ook ’n ander visie waarom ons musiek maak,” sê Cloete. “Dis om ons talente wat die Here ons gegee het, reg te gebruik. Ons weet dít is wat ons met ons talente moet maak.” Die CD het 20 tracks, waarvan 13 eie komposisies is. Dit is ’n Afrikaanse CD, gemeng met instrumentele musiek. Volgens Cloete behoort treffers soos die titel, “Hou koers – hierlangs”, “Huistoe-wals” en “Hou My Vas” baie gewild te wees op die dansbane. Smart Vision se langarmmusiek is veral gewild in die Noord- en Wes-Kaap. In dorpe in die Suid-Kaap en Namibië is sy musiek egter ook in groot aanvraag. Die band is nou reeds 11 jaar saam nadat dit aanvanklik in 2007 as ’n gospelband begin het. Vier van die vyf lede van die band is werkloos – dus is dit hulle permanente werk.