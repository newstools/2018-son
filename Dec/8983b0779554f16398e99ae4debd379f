BLACK Friday met al sy wannabe bargains het gekom en gegaan. Nou staar ’n pikswart feestyd Suid-Afrikaners letterlik in die gesig – een sonder ’n discount. Nee, ons praat hier nie net van Eskom nie. Ja, donker dae lê wel voor oor Eskom se load shedding, en dit gaan na verwagting vererger namate sy steenkoolvoorraad ál vinniger leegloop. Maar selfs al het Eskom genoeg krag om in almal se behoeftes te voorsien, het miljoene mense nie genoeg tjieng in hulle sakke om dit te bekostig nadat hulle vir duur water betaal het nie. Wat nog van kos en klere. Gaan mense nou ook fake kos begin koop, soos hulle al jare met fake klere-brands doen? Die AllPay-geld vir Desember is ’n paar dae vroeër uitbetaal en reeds complain baie mense hulle is platsak. Waar gaan hulle geld kry om ’n bietjie pap te koop vir hulle Kersete? Loan sharks is hulle voorland en wanneer hulle op 1 Januarie pay, begin die bose kringloop maar weer. En dit stop nie daar nie, want dié wat wel ’n werkie het, ly ook... soms nog erger as die AllPay-mense. Van 1 Januarie af gaan alles weer op: siekefondsbydraes, bankkoste en skoolgeld. En moenie eens praat van skoolklere en -boeke nie. As jy nog vandag ’n sent of twee in die bank het, bewaar dit soos ’n stukkie goud. As jy geld móét uitgee, moenie overspend nie, want dit is waar die moeilikheid begin. Die holidays begin nou eers vir die meeste mense en die pad vorentoe is nog lank. Moet asseblief nie toelaat dat Januarie en Februarie Janu-worry en Febru-worry word nie.