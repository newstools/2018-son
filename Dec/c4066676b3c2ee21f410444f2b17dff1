DIE welstand van rugbylegendes is een van die groot doelwitte van die Saru Sacos Legendes in 2019. Die organisasie, wat bestaan uit oud-Saru-spelers wat onder die vaandel van die South African Council on Sport (Sacos) gespeel het, het op ’n onlangse saamtrek in Mosselbaai besluit om sy naam te verander. Die besluit is in diepte op die daglange dinkskrum bespreek. Die dinkskrum is deur lede van die Westelike Provinsie, Boland, Oostelike Provinsie en die Suidwestelike Distrikte bygewoon. Die Mosselbaaise tak van die SWD-legendes was die gasheer. Daar’s ook besluit om die organisasie in Maart 2019 nasionaal bekend te stel. Joey Daniels, voorsitter van die SWD-streek, sê die naamsverandering is noodsaaklik, aangesien dit spelers wat in die ou federasies, sowel as in ander verenigings gespeel het, moet insluit. Stag Mitchell, wat die Oostelike Provinsie se afvaardiging gelei het, het steun aan die nasionale bekendstelling verleen en die Wes-Kaapse leierskorps bedank vir die goeie werk wat hy tot dusver gedoen het. Lede van die organisasie, onder leiding van Allister Brinkhuis, Robin du Plessis en Daniels, het ná die dinkskrum ’n besoek by Basil­ “Boere” Mitchell en Lance Petersen, voormalige SWD-lede, afgelê.