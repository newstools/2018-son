IERLAND het vanjaar gewys daar is krake in Nieu-Seeland se mondering. Die All Blacks het laas maand met 9-16 teen Ierland in Dublin verloor. Dit was die Sesnasies-kam­pioen se tweede oorwinning oor die huidige wêreldkampioen. Suid-Afrika het ook teen alle verwagtinge in sy aartsvyand met 36-34 in Wellington geklop. Dié geskiedkundige sege in die All Blacks se agterplaas het hulle wenrekord van 15 agtereenvolgende toetse tot ’n einde gebring. Behalwe die nederlaag van 21-24 teen die Britse en Ierse Leeus laas jaar was die onverwagte nederlaag teen die Bokke die eerste op eie bodem vir die manne in swart sedert Peter de Villiers se Bok-span hulle in 2009 in Hamilton ore aangesit het. Ondanks dié terugslae bly Steve­ Hansen (breier) se span steeds die favourite om volgende jaar ’n derde agtereenvolgende keer met die louere (in Japan) by die wêreldskouspel weg te stap. Nieu-Seeland (92.54 punte) is steeds nommer 1 op die wêreldranglys. Ierland (91.17) is tweede, met Wallis (87.24) derde en Engeland (86.22) in die vierde plek. Glo Suid-Afrika (84.58) het die jaar in die vyfde posisie afgesluit, met Australië (82.40) sesde, Skotland (81.84) sewende, Fidji (77.95) agste, Frankryk (77.33) negende en Argentinië (77.05) in die tiende posisie. Al lê die Bokke maar in die vyfde plek op die ranglys, glo die afrigter van die tweemalige wêreldkampioen, Rassie Erasmus, sy span kan op sy dag enige span in die wêreld klop.