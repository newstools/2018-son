KERSFEES is nie net ’n tyd vir blydskap nie, dis ook ’n tyd om hulde te bring aan daardie geliefdes wat nie meer met ons is nie. Met dít in gedagte het lede van die straatkomitee van Plutostraat in Salberau en familie van Courtney Pieters haar gister onthou. Die driejarige het in Pluto­straat gewoon toe sy vermoor is. Sy’s in die Belhar-begraafplaas begrawe. Gisteroggend het Courtney se familie eers haar graf skoongemaak. Daarna het Dan du Plessis, ’n komiteelid, ’n biduur daar gelei. Manecia Botha het namens die komitee gesê: “Ons sal Courtney altyd onthou. Dit was ’n vreeslike ding wat in ons gemeenskap gebeur het. “Ons is bly Mortimer Saunders is gevonnis en hoop hy sal nooit weer die buitekant van ’n tronk sien nie. Almal het nou closure.” Ondersteun Sy vertel hulle wil vroeg in die nuwe jaar ’n Courtney Pieters Foundation stig. “Dit idee daaragter is om Courtney se familie en ander families in ’n soortgelyke situasie te ondersteun,” het sy verduidelik. Gistermiddag is daar ’n Kerspartytjie gehou vir ongeveer 100 kinders van Pluto­straat.