HAAI, Sonlanders! Vandag plaas ons die kortverhaal Natalie se Nagte­like Weder­varings uit die pen van NORMAN­ EVERTSON. Geniet dit! DIS Vrydagaand. Dis naweek. Natalie Brooderyk lê in haar bed en lees ’n speurverhaal oor ’n reeksmoordenaar wat die polisie ontwyk. Sy’t vroeër ’n uitnodiging van haar vriendin Santie Grobbelaar om ’n paar drankies in die sports bar te gaan geniet, van die hand gewys. “Jammer, maatjie,” het sy vir Santie gesê, “vanaand is dit net ek, my warm bed en ’n lekker boek.” Natalie was in elk geval nie lus vir uitgaan nie. Sy is kapoet ná ’n bedrywige week en sy’t op die radio gehoor ’n storm is op pad. Sy geniet die boeiende boek. Ná ’n paar uur kyk sy op. Die klokradio op die bedkassie wys dis 23:54. Goeiste, waar’s die tyd heen? Die verhaal het haar so geïnteresseer, sy’t nie eens agtergekom hoe die tyd gevlieg het nie. Natalie besluit om vir eers halt te roep. Sy vat die boekmerk en plaas dit op die plek waar sy opgehou lees het. Sy sit die boek op die bedkassie neer, skakel die bedlampie af en wag onder die komberse dat Klaas Vakie sy sand kom strooi. Dié laat nie op hom wag nie. Binne minute sink Natalie weg in ’n diep slaap. Deur die nag is daar ’n kragonderbreking weens die ongure weer. Natalie slaap onrustig. Sy rol heeltyd rond ... Uit die niet verskyn iemand in Natalie se huis. Dis onduidelik hoe die persoon toegang verkry het. Dis ’n man. Hy beweeg geruisloos en doelgerig na haar kamer toe. Natalie draai op haar linkersy, rug na die deur gekeer. Die man stoot die kamerdeur versigtig oop, loer in en beweeg tot voor die bed. Met ’n flink beweging trek hy ’n dolk uit die skede aan sy linkersy. Natalie draai met ’n sagte kreun om en maak haar gemaklik op haar rug. Die man bring die groot mes stadig na haar keel toe. Natalie raak bewus van die man langs haar bed. Sy sien die mes. Sy begin skree, maar hy druk sy hand oor haar mond. Sy hou aan skree. Tog kom geen geluid uit haar mond nie. Sy probeer haar arms lig om hom weg te stoot, maar kry dit nie reg nie. Haar arms bly lê net loodswaar langs haar sye. Hy begin sny aan haar keel. Natalie spartel en spook vir ál wat sy werd is. Sy besef haar lewe hang aan ’n draadjie. Sy span haar laaste kragte in om hom af te weer. Met ’n byna dieragtige kreet van diep uit haar maag skiet Natalie soos ’n pyl uit ’n boog orent op die bed. Sy is papnat gesweet. Sy kyk hygend om haar rond. Daar is geen teken van ’n man met ’n mes nie. Sy voel-voel aan haar keel om seker te maak als is reg. Haar keel is piekfyn. Sy’s ongedeerd. Sy besef dit was net ’n droom. Eintlik ’n nagmerrie. Tog het alles so werklik gevoel. Sy leun met haar rug teen die bed se kopstuk om haar asem terug te kry. Die kamer is stikdonker. Natalie probeer die bedlampie aanskakel. Dit werk nie. Sy weet nie van die kragonderbreking nie. Sy’t skaars haar asem terug, toe is daar ’n klipharde slag. Soos glas wat breek en op ’n harde oppervlak val. Natalie snak na haar asem. Dit kom van die kombuis af. Het haar nagmerrie ’n werklikheid geword? wonder sy. Sy tas wild in die donker na haar selfoon, wat op die bedkassie moet lê. Sy het dit daar neergesit voordat sy begin lees het. Ná die derde vatslag kry sy dit beet. Sy vee oor die skermpie om dit te ontsluit. Sy wil die polisie bel. Die foon maak net ’n piep en gaan af. Die battery is pap! Wat nou? Sy hoor iets of iemand oor die gebreekte glasstukke beweeg. Haar ore is gespits. Sy luister vir nóg bewegings. Niks. Snaaks, dis skielik baie stil, dink Natalie. Die storm is uitgewoed. Dalk speel haar verbeelding met haar parte ná die nagmerrie van vroeër. Natalie glip van die bed af, maak die deur effens oop en loer in die gang af. Sy kan niks sien nie. Dis te donker. Sy stoot die deur toe en gaan sit op die bed. Sy moet iets in die hande kry om haarself mee te verdedig. Net vir die wis en onwis, dink Natalie. Toe val dit haar by van die ou houtknuppel onder haar bed. Sy sak af en voel koorsagtig na die knuppel. Ná ’n paar senuagtige probeerslae vat sy dit raak en gaan sit weer op die kant van die bed. Sy is onseker oor wat sy moet doen. Haar hart klop woes in haar borskas. Sy klem die knuppel vas. Skielik kraak die skarniere van die kamerdeur. Dit klink of die deur oopswaai. Weens die donkerte kan sy nie sien of iets of iemand die kamer binnekom nie. “Wie’s daar?” vra sy bang. Geen respons. Toe vlieg sy van die bed af en swaai die knuppel in die rigting van die deur. Hulle sê mos aanval is die beste vorm van verdediging, dink Natalie terwyl sy die een hou ná die ander in die donker vertrek moker. Sy tref niks. Ná nog ’n paar houe gaan sit sy weer op die bed. Uitasem. Met geboë skouers en arms wat moeg langs die sye hang. Dan raak iets teen haar been, net bokant haar linkerenkel. Iets sags. Haar hart spring byna by haar keel uit van skrik. Met ’n harde gil spring sy met ’n boog op die bed. En beur vinnig op tot sy op die bed staan. In die proses val die knuppel uit haar hande en beland op die vloer. Bewend staan sy daar. Wapenloos en bitter na aan breekpunt. Net toe gaan die krag aan en die bedlampie verlig die vertrek. Sjoe! Net betyds, dink sy verlig. Sy is nog nie gerus nie. Wat het aan haar been geraak? Wat het van die “ding” geword? Terwyl sy nog wonder wat dit kan wees, merk sy ’n roering onder die bed op. Sy leun vorentoe om beter te sien. Die bed se kantmateriaal lig effens op. Natalie deins terug, maar haar gesperde oë bly vasgenael op die bewegende “ding”. Sy’s amper te bang om asem te haal. Die “ding” kom stadig onder die bed te voorskyn. Natalie weet nie of sy moet lag of haar vererg toe sy sien wat dit is nie. Min gespin oor die konsternasie wat hy veroorsaak het, kruip Mattewis, haar oorgewig grys kat, doodluiters onder die bed uit. “Mattewis! Jou blikskottel! Jy sal my mos ’n hartaanval gee,” raas Natalie kwaai maar baie verlig met die niksvermoedende dierasie. Die kat steur hom nie aan haar nie. Hy gee ’n lang gaap, kwispel sy stert en kyk haar met leepoë aan. Dit kon net hy gewees het wat vroeër die kamerdeur oopgestoot en ingekom het, dink Natalie terwyl sy van die bed af klim en die arme kat kwaai aangluur. Sy tel die knuppel op en gaan kyk wat in die kombuis gebeur het. Dis ’n glas wat gebreek het. Die glasstukke lê verstrooi op die vloer. Ja-nee, Mattewis se werk, dink sy nog vieserig. Hy het die glas natuurlik in die donker van die tafel af gestamp. Die blikslaer! Sy ruim op en maak daarna seker al die deure is gesluit en die vensters is op knip. Toe skakel sy die ligte af en gaan terug kamer toe om weer te probeer slaap. Wat ’n nag, dink sy uitgeput. Sy sit haar selfoon in die laaier, klim in die bed en skakel die bedlampie af. Dit neem ’n lang ruk voordat Natalie eindelik weer aan die slaap raak. ¦ Die einde Wat dink jy van hierdie storie? Enige voorstelle? SMS na 32369