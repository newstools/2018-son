AL GAAN dit maar broekskeur in die Spaanse sokkerliga, het die spogklub Real Madrid seker gemaak hy sluit 2018 met nóg ’n driekuns af. Los Galacticos is Saterdagaand die derde jaar agtereenvolgens as wenner van Fifa (wêreldbeheerliggaam) se Club World Cup gekroon. Madrid het Al Ain, gasheer vir vanjaar se toernooi, met 4-1 in Abu Dhabi geklop. Die Spaanse klub het nou ’n rekord van vier Club World Cup-titels gewen. Dis een meer as sy Spaanse aarts­vyand, Barcelona, wat die naweek in ’n La Liga-wedstryd in aksie was. Die wêreld se beste speler in 2018, Luka Modric, het die wedstryd se eerste doel aangeteken. Die rustydtelling was 1-0 in die guns van Madrid, maar in die tweede helfte was dit one-way traffic, met Marcos Llorente en Sergio Ramos wat ook die nette laat raas het. Madrid se vierde doel was ’n own goal deur Al Ain se Yahia Nader. Geskinder Tsukasa Shiotani het darem gewys daar’s nog ’n bietjie fight in Al Ain oor toe hy in die 89ste minuut sy span se enigste doel aangeteken het. Die Club World Cup-sukses sal Madrid se nuwe manager, Santiago Solari, ook nou ’n bietjie rustiger laat slaap. Daar’s voor dié sukses kwaai geskinder dat hy dalk deur José Mourinho – afgedankte Manchester United-manager – vervang gaan word. “Die spelers verdien die sukses. Hulle het dit bereik deur hard te werk en baie trofeë te wen,” het Solari ná die eindstryd gesê. Madrid het vroeër vanjaar geskiedenis gemaak deur die eerste Europese span te word wat die Uefa Champions League­ drie keer agtereenvolgens wen. Hulle het Liverpool met 3-1 in Kiev geklop.