CHIPPA United het ’n aansienlik beter vertoning ge­lewer toe hy Dinsdagaand in die Athlone-stadion met 1-1 gelykop gespeel het teen Cape Town City. Dit is amper net soos Son voorspel het – Chippa het ’n Chelsea getrek en doel­bewus swak gespeel. Chippa het so goed gespeel dat Mark Mayambela, die kaptein wat deur die voormalige breier Eric Tinkler gedrop is, selfs die toekenning vir speler van die wedstryd verdien het. Onder die nuwe afrigter, Joel Masutha, speel die 31-jarige Mayambela nou weer sy hart uit. Mayambela het selfs ná die wedstryd sy nuwe breier geprys. “Coach Masutha het gesê hy glo ek kan die span help om uit die posisie te klim waarin ons is. “Net om ’n afrigter te hê wat glo ek kan dit doen, het my die selfvertroue gegee om die span te help,” het Mayambela gesê. Dit raak nou duidelik – die besluit van Tinkler om Ma­yambela weg te laat, het die span teen hom laat draai. Vir eers is Masutha se eerste punt ook goed genoeg om te verseker Chippa beweeg weg van die relegasiesone. Chippa is nou weer met 11 ligapunte in die 13de plek op die log. Masutha en sy span het ook nou die kans om te bou op die goeie vertoning in die Kaap wanneer Polokwane City môreaand in die Nelson Mandelabaai-stadion besoek aflê. Dit is Chippa se laaste wedstryd by die huis voordat hy Wits gaan pak in sy laaste stryd van die jaar. As Masutha nou verder in die goeie boeke wil kom, moet hy die jaar probeer afsluit met minstens een oorwinning in een van sy laaste twee wedstryde.