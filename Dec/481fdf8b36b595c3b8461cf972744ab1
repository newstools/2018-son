DIE spog-vertoning Saterdag van 7/17 van die Union Stars-krieketspan se jong draaier Dylan Nuys is on­gelukkig oorskadu deur omstredenheid. Hoewel die uitslag toon dat Mosselbaai dié Premierliga-wedstryd van die Suidwestelike Distrikte met 71 lopies gewen het, sal dit ’n nadraai in die unie se raadsaal hê. Die kragmeting is op die Van Riebeeck-sportterrein in Mossel­baai beslis – of soort van beslis. Moeilikheid het vroeg in die Stars se kolfbeurt begin toe die besoekers van Oudtshoorn met ag paaltjies plat net 28 lopies gehad het. Dit was in reaksie op die tuisspan se 99 almal uit. Stars se spelers was omgekrap oor die skeidsregters se beslissings. Dis omdat ses van hul ag kolwers ná been-voor-paaltjie-beslissings terug kleedkamer toe moes stap. Die Stars-span het toe geweier om voort te kolf en die veld verlaat. Die hoof van SWD-klubkrieket, Pieter Stuurman, sê die aan­geleentheid sal nou ondersoek word.