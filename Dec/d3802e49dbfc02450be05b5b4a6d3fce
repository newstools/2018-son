ANTHONY Joshua sal vir eers opsy moet staan. Deontay Wilder en Tyson Fury stel nou net in ’n rematch belang nadat hulle Saterdagaand in Los Angeles gelykop geboks het. Die uitslag beteken albei boksers is steeds onoorwonne en Wilder behou sy WBC-titel. Fury is twee keer platgeslaan. Dit was in die negende en twaalfde ronde. Hy het egter opgestaan en Wilder verder frustreer met sy ongemaklike styl. Fury het by tye met sy arms agter sy rug geboks en vir Wilder tong uitgesteek. Wilder was uiters wild en sy kragtigste houe het oor Fury se kop getrek. ’n Kenmerk van die geveg was dat Wilder so baiekeer misgeslaan het. Fury, daarenteen, het Wilder ’n paar keer in die gesig getref en hom selfs in die moeilikheid gehad nadat hy van die krytvloer af opgestaan het. Vir Fury was dit ’n merkwaardige terugkeer tot ’n wêreldtitelgeveg. Promotor Dit was nadat hy twee jaar lank buite aksie was weens dwelms en persoonlike probleme en twee op­warmingsgevegte teen nobodies gehad het. Die Britse promotor Frank Warren het reeds aangedui hy sal alles moontlik doen om die rematch in Brittanje aan te bied. “Dit moet eenvoudig net daar gebeur,” het hy gesê.