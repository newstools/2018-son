DIE 12-jarige Kylea Fredericks, wat verlam is nadat ’n bendekoeël haar in die rug getref het, gaan Vrydag ’n bietjie huis toe vir Kersfees. Sy en nog drie kinders is Saterdag 17 November in Ravensmead gewond in ’n bendeskietery waarin ’n man doodgeskiet is. Kylea is in die rug getref en is sedertdien in ’n rolstoel. Die ander drie kinders, Beyon Fredericks (12), Chadley Horn (12) en Estie Wil­liams (12), is ook gewond. Estie moes weer vir ’n operasie ingaan, maar dit gaan nou beter met haar. Die 25-jarige Ferdi Simons is doodgeskiet toe twee gangsters op die huis losgebrand het. ’n Koeël het in Kylea se rug vasgesit, maar dit is later verwyder. Al kan sy nie haar bene roer nie, is daar darem ’n bietjie vordering te bespeur. Haar ouma Joan­ Fredericks sê Kylea kry fisioterapie. Sy sê: “Van haar onderlyf af na die bene toe is daar geen beweging nie.” Maar dan helder die ouma se gesig op wanneer sy byvoeg: “Maar sy kan haar voete en tone liggies roer.” Sy kom môre huis toe en moet weer Boxing Day teruggaan hospitaal toe. “Sy wil net so graag ’n bietjie by die huis wees,” sê ouma Joan. Dis nog onduidelik of Kylea ooit weer sal kan loop. Kylea se ma, Alvina, sê haar dogter kan haar lyf oplig as sy op ’n stoel sit en haar voete beweeg. “Sy is baie opgewonde dat sy ’n bietjie huis toe kan kom.” Carmen Johnson, ’n familielid, sê hulle is almal vreesbevange waar die skietery gebeur het. “As ons skote hoor, herleef ons die gebeure. “As dit die grootmense só raak, dink net hoe raak dit die kinders. “Hulle kan nie nou meer buite speel nie. Hulle het nie vryheid om buite te speel nie. “Die kinders ly onder dié ding.” Sy sê die kinders het nog glad nie berading gekry nie. Opvolg Albert Fritz, Wes-Kaapse minister van maatskaplike ontwikkeling, sê in die eerste paar dae ná so ’n voorval is traumabehandeling noodsaaklik. “Ek sal die saak dadelik opvolg om te hoor wat aangaan.” Twee mans word in verband met die skietery aangehou. Hulle verskyn weer op 23 Januarie in die Bellville-landdroshof.