BEIDE Arsenal en Tottenham Hotspurs se peil kon nié beter wees vir vandag se Noord-Londense derby nie. Dié vurige Premierliga-stryd begin in die Emirates-stadion (16:05 op DStv, 203). Die Gunners is onoorwonne in hulle vorige 17 wedstryde in alle kompetisies, met hulle laaste nederlaag in die liga in Augustus teen Everton (0-2). Daarteenoor het Spurs ál ses sy vorige Premier­liga-wedstryde gewen. Dié twee spanne se bestuurders is goed bevriend en het ook groot respek vir mekaar. Arsenal se Unai Emery het in 2012 uitgewys dat sy eweknie van Spurs, Mauricio Pochettino, die geskikte individu sal wees om Valencia in La Liga weer reg te ruk. Reken Pochettino is ook goed bekend met die liga nadat hy Espanyol (2009–2012) destyds afgerig het. Pochettino reken dit sal als vandag in die Emirates opsy gesit kan word omdat hulle die maksimum punte teiken. “Ons pak ’n opponent wat die stryd emosioneel maak vir ons,” het Spurs se Argentynse bestuurder gesê. “Daar is ’n groot geskiedenis tussen die spanne, sowel as die coaches – veral my band met Unai. Maar dié vriendskap is nou opsy gesit omdat ons ons doelwitte wil bereik.” Intussen eis Emery meer as net 17 onoorwonne wedstryde van sy Arsenal-span. “Maar ons het ’n paar draws en sal moet verbeter. Die spelers weet hoe belangrik vandag se stryd vir die klub en die fans is.” – BBC