DIE adjunkminister van minerale-hulpbronne het min antwoorde vir plaaslike delwers gebring. Behalwe dit, voel politieke partye Godfrey Oliphant se besoek aan die Kleinsee-diamantmyne het ’n ANC-kleur gehad – dít kort voor volgende jaar se verkiesing. Boonop was die ANC-logo op sy besoekprogram. Nico Jano, onderleier van die party Aitsa, het vuur gespuug: “Die besoek van Oliphant was ’n verskuilde agenda vir ANC-verkiesingswerk. “Hy moet aangekla word vir die misbruik van staatsfondse wat hy geëis het om ANC-werk te kom doen. “Hy het niks kom uitrig nie, want alles wat hy gesê het, weet ons al.” Oliphant het net ’n paar van die delwers Maandagoggend in Kleinsee toegespreek nadat hy met verteenwoordigers van onder meer De Beers en Alexkor vergader het. Maandagmiddag het hy op ’n plaaslike radiostasie aangekondig dat ’n massa-gemeenskapsvergadering daardie aand in Springbok afgestel is. Hy het bygevoeg delwers sonder ’n permit kan tot 15 Desember gaan delf, waarna mining sites toegemaak sal word tot volgende jaar. Afstel Volgens Jano was dit ’n klap in die gesig van die plaaslike gemeenskappe en voel hy dat die delwers moet gaan delf so lank as wat hulle wil. Hy het verder gesê: “Oliphant se rede vir die afstel hiervan was baie flou. Hy misken die gemeenskappe van Namakwaland. Dit is ook ’n bewys dat die ANC geen antwoorde het vir die honderde vrae waarmee die diggers nog sit nie.” Veronica van Dyk van die DA het gesê die ANC kan nie tussen staat en party onderskei nie. Volgens haar is dit steeds onwettig om vir diamante te gaan delf sonder ’n permit. Sy voel dat die regering lankal na oplossings moes gaan soek het en die onwettige delwery meer planmatig en beter moet hanteer. Van Dyk sê: “Die adjunkminister het hier aangekom onder die voorwendsel dat sy besoek deur die Namakwa-distriksmunisipaliteit (NDM) in Springbok gereël is. “Die ANC-logo verskyn egter op die program, pleks van die NDM s’n.”