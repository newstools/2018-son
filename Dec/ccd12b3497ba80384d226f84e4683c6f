BOELIES is lankal nie meer op die skoolgronde nie. Hulle het gegradueer en kry salarisse, maar die vlak van mede­menslikheid lê nog in die drein. Vuil gedagtes dat hulle ander kan oorheers, rondklap en skop sonder gevolge. Soms dra hulle die titel van baas, soms dra hulle ’n troupand. Jy sien gereeld clips in die sosiale media van kinders wat mekaar afknou, bloedneus slaan en liederlik vloek. Meisies en seuns. Dan dink jy: Wie maak dié kids so groot? Soms sien jy ’n leerder wat water in ’n onnie se gesig gooi, want hy het mos nou ’n gehoor en wil sterk gavriet lyk. Sedert die aankoms van sosiale media glo mense die virtuele kuberruim maak hulle immuun en gesigloos, en hulle kan maak en breek en niemand kan hulle opspoor nie. #DinkWeer. Hier is ’n voorbeeld van eens-op-’n-tyd-vriende se slegsê-sessie op Facebook. Ek plaas dit net soos dit geskryf is, maar weerhou die name. “…(naam) los my naam yt ju bek yt asb. Ek vra ju f****l. X nie ’n hoer soos jy nie. Jyt 3 hoer-kinners in ju huwelik gekry, teef. Ek was goed genoeg tu j my nodig gehad het nu wil j k*k praat van ju jintoe. (Dit het tóé 24 kommentare onderaan gehad). Dis die skeldname en beledigings van ’n volwasse vrou aan ’n ander, vir die hele wêreld om te sien. Dis die soort praat wat jy jou nie weer kan afwas nie, so besmet is dit. En wat jou in die tronk en in ’n hof kan laat beland as die persoon ter sprake met ’n hofgeding reageer. Spat my hart verder aan skerwe toe een van die drie “kinders” reageer. “Skaam jw… sies virri Groot vrou omg… X ht geen respek vu sulke mense nii, sies man. My ma gan hof tu mt di goed… los nt my ma yt nuh… asb want dis te ver oh ha.a… wow… naamskending.” Die spreekwoord sê woorde wek, maar voorbeelde strek. Ek volg dié week die bek­gevegte op Twitter tussen die hoofsweep van die DA, John Steenhuisen, en die EFF se woordvoerder, dr. Mbuyiseni Ndlozi, oor John geen post-matriekkwalifikasies het nie. Dit kom nadat DA-lede in KZN voorgestel het dat senior DA-leiers minstens ’n graad agter hulle name moet skryf. (Hier is ’n groter gesprek oor bevoegdheid en white privilege ter sprake.) Die minister van finansies, Tito Mboweni, wat deesdae glo net so erg twiet soos Donald Trump, begaan toe ’n vingerfout. Hy sê vir David Maynier hy wil hom nie persoonlik aanval nie, maar stel voor hy gaan stof sy “crush” course notas af oor hoe LP’s moet verskil, maar nog respek vir mekaar moet betoon. Pleks van die bigger man te wees, kap Maynier terug met ’n “Dear Tito, I think you mean ‘crash course’, with respect?” Sien jy nou? Grade agter jou naam beteken nie jy het ruggraat nie. Die vuilbek, kleinlike, skaamtelose vlak van debat in ons parlement spoel oor na ons huise, skole, privaat ruimtes en bevuil alle moontlikhede van actual menslikheid. Boelies stap in suits en uniforms, speel rugby, sit in banke en agter toonbanke en besluit of jy hulle tyd werd is. As hulle nie hulle way kry nie, beledig en verkleineer hulle jou. Is hulle dan rêrig ’n big deal? LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onderwerpe waaroor hulle gesels.