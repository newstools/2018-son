ALLE senior bestuurders by Eskom is aangesê om hulle verlof te kanselleer. Die minister van openbare ondernemings, Pravin Gor­dhan, het dít gister aange­kondig. Hy het in Johannesburg oor Eskom en load ­shedding gepraat. “Al die senior bestuurders moet hulle verlof kanselleer en power plants oor die land heen self besoek.” Gordhan het gesê hy wil meer dringendheid sien. Hy het belowe Eskom werk hard daaraan om ’n “donker Kersfees” te voorkom. “Ons gaan ons bes doen om te kyk of ons kan sorg dat load shedding voor Kersfees opgelos is. “Ons wil tweedens kyk dat die situasie stabieler is teen die tyd dat mense in Januarie teruggaan werk toe.” Gordhan het gesê kontrakteurs by die kragstasies Medupi en Kusile het tekort geskiet wat ontwerp en kwaliteit betref. ’n Forensiese ondersoek is aan die gang om te kyk wat verkeerd geloop het. “Iemand maak geld met die dubbele koste by Medupi,” het Gordhan bygevoeg. Die minister het bygevoeg Eskom het sy vermoedens oor wie die pryse opjaag, maar sal wag totdat die ondersoek afgehandel is voordat nog stappe gedoen word. Hy het ook gesê Eskom sal onafhanklike kenners in die raad aanstel om te help met die planne. Jabu Mabuza, voorsitter van Eskom se raad, het toegegee die kragreus doen nie genoeg om die aanlegte in stand te hou nie. “Soos enige meganiese uitrusting moet dit altyd in stand gehou word omdat daar wear en tear is.” Gordhan het gesê hulle moet praat oor die skuld van meer as R400 miljard. Hy sal voorstelle verwelkom oor hoe om die skuld minder te maak. Hy het dit ook duidelik gestel dat daar g’n plan is om Eskom te privatiseer nie. – Fin24