DIE Cape Town Blitz speel Sondag op Nuweland in die eerste eindstryd van die Mzansi Super­liga. Dit is nadat hul buurspan Paarl Rocks die Jozi Stars met ses paaltjies in Johannesburg geklop het. Die Blitz het egter gister in sy wedstryd van die reeks se groepfase teen die Durban Heat met ses paaltjies vasgeval. Quinton de Kock het met 86 nie uit nie tot die Blitz se totaal van 161/6 bygedra. Die fokus skuif nou na Bolandpark in die Paarl, waar die Rocks Woensdag in ’n spreekwoordelike kwarteindstryd betrokke sal wees. Die Rocks moet die Nelson Mandela Bay Giants klop om die uitspeelrondes te haal. En as hulle speel soos hulle gister gespeel het, is ’n plek beslis ’n moontlikheid. Dit was weer die Rocks se kaptein, Faf du Plessis, wat aan die spits van sy span se fantastiese oorwinning was. Moet wen Du Plessis (61) en Grant Thomson (71*) het met ’n skitterende vennootskap van 120 lopies om die derde paaltjie die Paarliete op die wenpad geplaas. Die manne van die Paarl is met 17 punte tans vierde op die punteleer terwyl die Giants op 21 staan. Die kragmeting tussen die Jozi Stars en Tshwane Spartans môre op die Wanderers gaan ook bepalend vir die Rocks se veldtog wees. Die Stars moet wen om die Rocks se kanse lewend te hou.