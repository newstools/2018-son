ABOE DHABI. – Pasop vir Novak Djokovic volgende jaar. Dís die vroeë waar­skuwing van dié Serwiese tennisspeler aan sy teenstanders. Dis nadat Djokovic die Mubadala-kampioenskap hier verower het. Die Suid-Afrikaner Kevin Anderson het hom egter laat sweet vir sy oorwinning van 4-6, 7-5 en 7-5. Djokovic sê ook hy het Roger Federer (Switserland) se rekord van 20 Grand Slam-titels in sy visier. Hy sê: “Ek sal lieg as ek sê ek het Roger se rekord nie in my agterkop nie.” Hoewel Anderson nie sy titel behou het nie, het hy goeie momentum gekry vir volgende jaar. Djokovic (31) sê hy besef maar alte goed dat ’n hele paar jong spelers kandidate is om titels volgende seisoen te verower. Besonder Die eerste van die vier Grand Slam-tennis­toernooie begin einde volgende maand in Melbourne. Die Serwiër het die laaste 2 van sy 14 Grand Slam-titels binne vyf maande ver­ower. Dit was eers op Wimbledon­ en toe in die Amerikaanse Ope in New York. Dit was ’n besonder goeie jaar vir Anderson, wat sesde op die ranglys afgesluit het. Hy het meer as R60 miljoen die afgelope 12 maande verdien. Djokovic is ses Grand Slams agter Federer en drie agter Rafael Nadal (Spanje). As Djokovic volhou met die peil wat hy in die tweede helfte van dié jaar gehandhaaf het, gaan hy die ander tennissterre onder groot druk plaas. Op die vraag of hy enige mylpale het voordat hy uittree, het Djokovic gesê: “Ek hét, maar met ’n nuwe generasie ontluikende spelers gaan ek hulle moeilik bereik.” – sport24