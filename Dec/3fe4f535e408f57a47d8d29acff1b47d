TWEE jaar lank moes Blitsbok-ondersteuners die pyn ervaar van hoe ander lande hulle gewig in die Kaapstad-toernooi van sewesrugby se Wêreldreeks rondgooi. Eers het die Engelse (2016) en toe die Kiwi’s (2017) Suid-Afrikaners se after party kom opfoeter. Die Blitsbokke se laaste sukses in die Kaap was in 2015 – toe die toernooi die eerste keer in die Moederstad aangebied is. En nadat hulle in Dubai so lelik drooggemaak het, is daar maar min hoop vir sukses in die Kaap. Maar net soos in die classic Western movie The Magnificent Seven het die land ook sewe helde nodig om voor die big days ’n glimlag op ons gesigte te sit. Daarom sal die Blitsbokke môre en Sondag soos die gun slingers van die Magnificent Seven moet bymekaarkom en as ’n span elke teenstander voor hulle platskiet. Laas week in Dubai is maar min van daai eenheid onder die manne te sien. Selfs Werner Kok het vroeër die week erken hy en sy Blitsbok-spanmaats het probeer om dinge op hulle eie te probeer doen. “Dit het gevoel asof ons vir onsself wou speel en nie as ’n span nie. Daar was ’n gebrek aan ’n spanpoging,” het Kok gesê. Daar was egter tekens van ’n verbetering nadat die Blitse die bus vir ’n halfeindstryd en eindstryd in Dubai gemis het. Hulle het Skotland met 29-0 geklop om vir die uitspeelwedstryd teen Fidji om die vyfde plek te kwalifiseer. Teen Fidji het dinge ook nie te sleg gegaan nie, maar die eilandmanne het in bykomende speeltyd gaan druk om die Bokke tot sesde te verdoem. Hier in die Kaap gaan ’n sesde plek beslis nie deug nie. En Neil Powell, Blitsbok-afrigter, het dit duidelik gemaak sy troepe moet op hulle beste wees. “Ons weet ons kan beter as verlede week speel en dit is verblydend,” het Powell gesê. “Laas week het ons harde lesse geleer. Elke span ken mekaar nou so ’n bietjie beter. Dit gaan moeilik wees om mekaar se verdedigings­linies te breek.”