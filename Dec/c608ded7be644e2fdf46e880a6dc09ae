GEEN Krismisbokse vir werkers van die council wat asblikke kom leegmaak nie. Dis die versoek van die Stad Kaapstad. Xanthea Limberg, burgemeesterskomiteelid vir water en afvaldienste, informele nedersettings en energie, sê die stad se policy keer werkers dat hulle inwoners vra vir Krismisbokse of donasies. “Inwoners kan uit hulle eie iets vir die werkers gee, maar werkers mag nie vir presente vra nie. “Oor die jare het ons berigte ontvang van werkers wat inwoners vra – en soms aggressief – vir presente. “Daar was ook al werkers wat vir inwoners gesê het hulle rommel sal nie kom haal word as hulle nie ’n Krismisboks kry nie.” Limberg sê die Stad sal nie sulke optrede duld nie. “As inwoners dink die diens is goed en hulle wil iets gee, is hulle welkom.” Mense wat sulke voorvalle wil aanmeld, kan die Call Centre tussen 08:00 en 16:30 bel by 0860 103 089 of stuur ’n email aan Wastewise.User@capetown.gov.za.