DRIE ROWERS het hulle rieme gister styfgeloop toe hulle ’n klerewinkel wou beroof. Die N1 City Mall in Goodwood is gisteroggend tot stilstand geruk toe rowers op die Jet-klerewinkel toegeslaan het. Maar toe die polisie toeslaan, is ’n verdagte in die winkel gevang. Bom Die ander twee rowers het gevlug. Hulle het die sel­fone, kontant en decoder wat in twee tasse was, buite die mall neergesmyt. By Son se besoek gister op die toneel was lede van die polisie se plofstof­eenheid besig om die tasse te deursoek. Eers nadat dié lede be­vestig het die tasse bevat geen bom nie, kon lede van die forensiese eenheid oorvat. Toe ’n shopper, Bianca Phillips van Ravensmead, op die toneel afkom, was sy erg geskok. Haar reaksie was: “Wat makeer die mense? Hulle kan mos nie vir ons kom bom nie.” Toe Phillips agterkom wat werklik gebeur het, het sy gesê sy is verlig daaroor dat ál haar Krismis shopping reeds gedoen is. Sy meen: “Een oomblik is ’n mens nog in die winkel, en die volgende oomblik kan jou lewe in ’n oogknip eindig. “Ek is geskok dat so iets hier gebeur het. ’n Mens sal dink dit gebeur net by die groter malls. “Ek dink hulle het dié spesifieke mall geteiken oor hulle weet hulle sal mak­liker daarmee wegkom.” ’n Polisiewoordvoerder, kapt FC van Wyk, het be­vestig dat ’n 28-jarige verdagte vasgetrek is danksy die snel reaksie van die Goodwood-polisie. Van Wyk sê die drie mans het die Jet-tak in N1 City Mall net ná 11:o0 binnegegaan. Een van die verdagtes het ’n kassier met ’n vuurwapen gedreig en ’n onbekende bedrag en ’n hele paar sel­fone geëis. Alarm Van Wyk sê die mans het gevlug nadat hulle die kontant en selfone in die twee tasse gepak het. Die polisie het egter dadelik gereageer toe alarm gemaak is. Vir een van die rowers was hulle te vinnig. Hy is nou ’n verdagte in dié rooftog nadat hulle hom met ’n vuurwapen in die winkel betrap het. Dis toe die polisie die ander twee agternagesit het dat hulle die twee tasse by die mall se ingang gejettison het. Van Wyk sê geen skote is gevuur nie. Die verdagte sal in die Goodwood-landdroshof verskyn sodra hy aangekla is. Hy sal teregstaan op aanklagte van die onwettige besit van ’n vuurwapen en ammunisie en sakeroof. Teen gistermiddag was dié Jet-tak nog gesluit.