NET ’n week nadat die Cheryl Zondi-stigting bekend gestel is, het die National Lotteries Commission (NLC) dit ’n boost van R1,5 miljoen gegee. Die skenking is gedoen om die hoë voorkoms van geweld teen vroue en kinders in die land te help verlig. Ndivhuho Mafela, bemarkingshoof van die NLC, het die nuus vandeesweek in Johannesburg aange­kondig, berig TimesLive. Die stigting is laas week gelaunch. Zondi hoop dit sal vroue help wat onsedelik aangerand is of ’n soortgelyke ervaring as sy gehad het. Zondi was die eerste staatsgetuie in die saak teen die vermeende sekspespastoor Timothy Omotoso. Mafela het gesê die doel van die NLC-geld is om mense te help wat kwesbaar is, abuse word en die slagoffers is van geweld. Zondi se stigting is een van ’n paar organisasies wat dié week as deel van die 16 dae van aktivisme teen die geweld teen vroue en kinders geld gekry het. Bewustheid Dié organisasies is juis uitgesoek vir die werk wat hulle doen rakende issues van geweld, onder meer gesinsgeweld. Tydens die bekendstelling van Zondi se stigting verlede week het sy gesê sy het dit begin om slag­offers van onsedelike aanranding te help, want daar is ’n gebrek aan bewustheid. Sy glo die stigting is die begin van iets merkwaardigs. “Omdat ek weet watse skade onsedelike aanranding kan veroorsaak en hoe dit jou lewe kan verander, het ek besluit om die Che­ryl Zondi-stigting te begin. “Ek het my naam en my gesig hieraan geheg omdat die saak my so na aan my hart lê.” Zondi het gesê dis skokkend hoeveel verkragtingsake teen geestelike leiers geopen is sedert sy getuig het. “Mense wil nie glo hulle geeste­like leier is in staat om sulke gruweldade te pleeg nie. “Mense word gewaarsku om versigtig te wees wanneer hulle saans uitgaan, maar mense word nie sommer gewaarsku wanneer hulle na ’n kerk of ’n ander plek van aanbidding gaan nie.” Zondi hoop om met die NLC-geld ’n verskil in die land te begin bewerkstellig. Volgens Mafela moes organisasies aan verskeie vereistes voldoen om in aanmerking te kom vir befondsing. Daar was drie kategorieë: Hoewel Zondi se skenking as ’n klein grant gereken word, sal daar steeds monitering en evaluering plaasvind. “Dis om seker te maak die geld word wel gebruik vir die doel in die aansoek.” Zondi is dankbaar vir die befondsing wat hulle ontvang het. “Dit gaan harde werk en baie mense se samewerking vat voordat ons kerke weer vir ons ’n sanctuary word, sodat dit weer ’n plek van veiligheid kan wees. “Hopelik sal heilige plekke – mettertyd – nie vir ander goed gebruik word nie.”