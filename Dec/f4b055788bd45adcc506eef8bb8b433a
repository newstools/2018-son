SY MOET elke dag 4 km deur al die gevare fiets trap skool toe. Dié meisiekind van Blue Downs is maar net 11 jaar oud. Intussen sukkel haar oupa en ouma al ses jaar lank om Rushaan Kennedy (11) in ’n skool te kry net 1,2 km van hulle huis af. Sara Kennedy, Rushaan se ouma, sê hulle het al talle kere by Silversands Primêr aansoek gedoen, maar is elke keer afgekeur. Millicent Merton, ’n woordvoerder vir die provinsiale departement van onderwys, sê volgens die rekords was dit die derde jaar dat die familie ’n aansoek ingedien het. “Dit is nie altyd moontlik om alle aansoeke te aanvaar nie,” verduidelik Merton. ’n Dag nadat Son navraag gedoen het oor Rushaan se aansoek by Silversands Primêr, is sy toe ewe skielik daar aanvaar. Dit sal haar nou net 10 minute neem om van haar grootouers se huis by die skool uit te kom. Voorheen moes sy haar dun beentjies moeg getrap het op haar fiets na Blue Downs Primêr toe. Merton sê die skoolhoof het aangedui hy het Sara drie weke gelede ingelig dat die kanse goed is vir aanvaarding vir 2019 vanweë die spesiale omstandighede en die feit dat daar ’n broer of suster by die skool is. “Die skool het tans aangedui dat die kind aanvaar is vir die graad waarvoor haar grootouers aansoek gedoen het,” bevestig Merton. “Ek sit met die brief in my hande. My kleinkind is aanvaar,” sê Sara gister verheug aan Son. Maar dit was ’n gesukkel om vir die meisie plek te kry. Vir Sara en oupa Ismail Kennedy was dit ’n groot bekommernis dat hulle kleinkind elke dag so ver met haar fiets moes ry. “Ons is maar pensioners en ons sorg vir Rushaan en haar sesjarige sustertjie, Kashiefa, nadat hulle hulle ma vroeër die jaar aan die dood afgestaan het,” sê Sara. Klein Kashiefa is tans ’n graad 1-leerder van Silversands Primêr. “Dit sal vir ons ’n groot verligting wees as Rushaan ook by die skool nader aan die huis kan wees. “Dit sal ook goed vir hulle twee sussies wees om nader aan mekaar te wees. Hulle sukkel nog om oor die dood van hulle mammie te kom,” vertel Sara. Sara sê nou kan Rushaan uitsien om nader aan die huis te wees en saam met haar tjommies in die gebied skool toe te stap. “Dis ’n wonderwerk. Ek is baie happy,” sê sy.