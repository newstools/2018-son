AS DIE Chilli Boys ’n oorwinning behaal oor die PSL se gevaarlikste span, kan daar moontlik hoop wees vir oorlewing. Chippa pak die voorloper in die PSL, Wits, vanaand in Johannesburg in die Bidvest-stadion. Wits is bo-aan diePSLlog omdat hy die gevaarlikste span in die liga is. Hy het die meeste doele aangeteken en ná Mamelodi Sundowns het hy ook die minste doele afgestaan. Gemotiveerd Dit klink amper na ’n onmoontlike taak vir Chippa om met enige punte terug te kom Baai toe. Die Chippa-breier, Joel Masutha, reken sy span moet die een of ander tyd ’n oorwinning behaal – en volgens hom is dit vanaand. “Ons het geen beserings nie en al die spelers is gemotiveerd om Wits ’n ding of twee te wys. “Ons wil die jaar goed eindig.” Masutha sê dis belangrik vir die klub om ’n positiewe uitslag te behaal sodat hy sy selfvertroue kan opbou voordat hy in Januarie weer gaan begin speel. “Ons het doele begin aanteken en speel nie sleg nie. “Baroka het gewys toe hy Wits en Orlando Pirates geklop het dat dit nie onmoontlik is om die groot spanne te klop nie.” Die PSL is soos gewoonlik baie tight en een of twee oorwinnings is eintlik al wat Chippa kort om weg te breek van die relegasiesone. “Chippa beklee tans die 14de plek, met net die sukkelende Maritzburg United en die onlangse Telkom Knockout Cup-kampioen onder hom op die log. Chippa moet ook gereed maak om Sundowns in die Nedbank Cup te pak.” Die span kort dus momentum as hy ’n goeie geveg wil opsit in 2019. ’n Oorwinning oor Wits sal dit minstens laat voel of daar hoop is vir die Baaise span. Chippa se kaptein, Mark Mayambela, is weer op dreef en kan dalk net sy span tot ’n skok-sege lei.