DIE krieketjaar 2018 was een van gemengde uitslae vir Suid-Afrika, maar daar was darem meer soet as suur. Wanneer jy Indië en Australië op jou tuisveld in toetsreekse klop, dan is dit ’n goeie jaar, wat ook al verder gebeur. Die Proteas het wel dié goeie werk bederf met ’n rampspoedige toer in Sri Lanka, waar die toetsreeks met 2-0 verloor is, maar ai, daai seges oor Indië en die Aussies was darem maar lekker. In daardie twee reekse het die Proteas uitstekende toetskrieket gespeel en daarom is dit jammer dat ander gebeure die reekssege teen Australië oorheers het. Suid-Afrika en Australië is tradisionele sportvyande en dit was voorwaar ’n grote vir die Proteas om die reeks met 3-1 te wen. Dié reeks sal egter onthou word vir die wrywing wat vanaf die eerste toets tussen die twee spanne ontstaan het en in die derde toets op Nuweland in Kaapstad behoorlik oorgekook het. Australië is uitgevang dat sy spelers met die bal gepeuter het in ’n poging om sy boulers te bevoordeel. Dié voorval het wêreldkrieket geskud en Australië se kaptein en onderkaptein, Steve Smith en David Warner, is saam met die kolwer Cameron Bancroft geskors. Dit het ook daartoe gelei dat Australië ’n nuwe kultuur met sy krieket­ probeer vestig nadat in ’n onafhanklike ondersoek bevind is die wenfaktor het net té oorheersend vir die Aussies geraak. Suid-Afrika het Indië met 2-1 in ’n puik reeks geklop. AB de Villiers was terug op sy beste vir die Proteas nadat hy ’n ruskans geneem het en Indië se kaptein, Virat Kohli, het Suid-Afrika gewys waarom hy die wêreld se beste kolwer is. Omstredenheid was egter ook hier teenwoordig met die derde en laaste toets wat byna by die halfpadmerk afgelas is. Die blad op die Wanderers in Johannesburg was ’n flop en het by tye groot gevaar vir die kolwers ingehou. Dit was nie die enigste blad wat in die jaar nie vir internasionale krieket geskik was nie. Suid-Afrika sal sy sokkies moet optrek om seker te maak hy kry nie ’n reputasie vir swak blaaie nie. In die korter weergawes van die spel was die eendaagse reekssege in Australië die hoogtepunt. Die Proteas het met 2-1 gewen, maar die fokus was in vanjaar se ODI’s meer op wat volgende jaar in die Wêreldbekertoernooi (WB) in Engeland en Wallis voorlê. Ottis Gibson maak nie ’n geheim van die rede hoekom hy as Suid-Afrika se afrigter aangestel is nie – hy moet seker maak die Proteas wen die WB. Gibson het in 2018 ook probeer om ’n nuwe, aanvallende speelstyl in die ODI’s onder die Proteas te vestig. Of dit suksesvol is, sal eers ná die Wêreldbeker-toernooi gesê kan word. Die Proteas het wel drie van hulle vier eendagreekse in 2018 gewen – Sri Lanka en Australië weg van die huis en Zimbabwe tuis. Indië het egter die Proteas in Suid-Afrika geklop. Beserings wat van sy sleutelspelers by tye laat uitsit het, was frustrerend. Die uittrede van De Villiers uit internasionale krieket was ook een van die omstrede gebeure van die jaar. De Villiers was duidelik in Gibson se WB-planne en sy uittrede het almal onverhoeds betrap. Die snelbouler Morné Morkel het die Proteas ook gegroet ná ’n lang en suksesvolle internasionale loopbaan. In 2018 het jong Protea-helde na vore getree en in Kagiso Rabada, Aiden Markram en Lungi Ngidi het Suid-Afrika juwele wat nog baie jare lank ’n impak op die internasionale arena kan maak.