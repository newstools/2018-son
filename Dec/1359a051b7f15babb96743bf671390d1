WAS dit nie vir ’n terugvegpoging deur die Cape Cobras se eindkolwers nie, was die glimlagte op die gesigte van die Warriors se krieketspelers sommer baie wyer. Die Warriors het hulle neus voor gekry ná gister se spel op die eerste dag van hulle vierdaagse wedstryd in Port Elizabeth. Die Cobras is in hulle eerste beurt vir 266 lopies uitgehaal en die Warriors het met ’n goeie aanvangsvennootskap geantwoord. Eddie Moore en Gihahn Cloete (34) het vir 85 lopies om die eerste paaltjie gesorg. Vanoggend sal die tuisspan sy eerste beurt met die telling op 105/1 hervat met Moore (57*) en Colin Ackermann (8*) voor die paaltjies. Die Cobras se kolfbeurt het goed begin en goed geëindig. In die middel het daar niks aangegaan nie. Pieter (67) en Janneman Malan (72) het 124 lopies om die eerste paaltjie geslaan. Sisanda Magala het die deurbraak vir die Warriors gemaak deur Janneman uit te haal. Met sy volgende bal het hy Hashim Amla agter die paaltjies laat uitvang. Simon Khomari het 45 lopies aangeteken, maar die vennootskap wat die beurt gered het, was Dane Paterson (41) en Tladi Bokako (21) se 56 lopies om die negende paaltjie.