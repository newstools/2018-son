TANZANIË het ’n ooreenkoms ter waarde van $3 miljard (sowat R42,5 miljard) met Egiptiese maatskappye onderteken. Dis om ’n reuse-dam met ’n hidroëlektriese aanleg te bou in ’n wildtuin wat ook ’n Unesco-Wêrelderfenisgebied is. Pres. John Magufuli het Woensdag die ondertekening saam met Egipte se premier, Mostafa Madbouly, aanskou. Talle bewaringsgroepe het die bou van die hidroëlektriese aanleg met sy kapasiteit van 2 115 mW langs die Rufijirivier in die Selous-wildreservaat teengestaan. Die wildtuin is bekend vir sy dierebevolking en die verskeidenheid habitats. Bewaringsgroepe sê die projek sal die omgewing verwoes wat toeriste lok en dus ook ’n bron van inkomste is. – AP