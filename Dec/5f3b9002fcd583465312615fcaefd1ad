DIE huise van twee families van die Baaise noordelike gebiede is op Kersdag in afsonderlike brande vernietig. Al wat die families oor het, is die klere aan hulle lyf en die gerusstelling dat niemand in die brande beseer of dood is nie. Die twee huise is Dinsdag ernstig beskadig in afsonderlike brande in Bloemendal en Bethelsdorp Uitbreiding 24. In Didlofftstraat, Bloemendal, het Lorraine Jackson (44) en Leborah Francis (39), haar suster, verslae buite hulle erf gestaan en die skade aanskou. Albei het by Son se besoek emosioneel geraak en vertel hoe hulle Kersfeesviering binne minute in ’n tragedie ontaard het. Volgens die susters het die brand Dinsdagmiddag naby die dak uitgebreek. Niemand was in die huis nie. Binne minute het die vlamme alles in hulle grootword-huis verslind en net swart as agtergelaat. Die brandweerwa was gou op die toneel, maar teen daardie tyd het die huis se dak reeds weggebrand. Oorbou Bure in die straat het water gaan haal om die brand te help blus, maar dit was tevergeefs. “Ek, my suster, my drie kinders en haar drie kinders het saam in die huis gebly. My kleinkind het die deur oopgemaak en net vlamme gesien,” het Jackson verduidelik. “Net ek en my suster se seun werk en ons sal nie maklik die huis kan laat oorbou nie. “Die belangrikste is om weer ’n dak te kry.” Francis het gesê rampbestuur het Kersdag vir hulle kos en matrasse gebring. Die brandweer het glo aan hulle gesê die oorsaak is waarskynlik die ou elektriese bedrading. Die kinders slaap vir tyd en wyl oor by familie en vriende. Al hulle Krismiskos, -klere, meubels en belangrike dokumente het uitgebrand. Dit is in dié stadium on­seker wat die geraamde waarde van die skade is. Shireen Kerspay (58) se dogter Fazlin Conradie (34) het saam met haar kind en haar man in die voorste deel van die huis gewoon. Hulle is dankbaar dat niemand in die brand beseer is nie. “Die brand het Dinsdag voor 11:00 ontstaan,” het Kerspay vertel. “Ons was nog van plan om beach­ toe te gaan, maar nou het sy niks oor nie. “Die lounge, klere, bed en alles het uitgebrand. “Ons weet nie wat die brand veroorsaak het nie.” Albei families het die mense in hulle strate vir hulle hulp en ondersteuning bedank.