BASIL Jantjies, ’n werk­nemer van die Media24-groep, het sy stryd teen kanker verloor. Jantjies (53) het meer as 20 jaar vir Die Burger en Netwerk24 as ’n bode gewerk. As deel van sy daaglikse take het hy ook koerante by Son afgelewer. Jantjies het Saterdag­oggend aan lewerkanker gesterf. Dié pa van vier was die afgelope twee maande in die hospitaal en is verlede Donderdag huis toe gestuur. Netwerk24 het berig die dokters het die familie verlede Maandag ingelig sy tyd is naby en dat hulle niks meer vir hom kan doen nie. Sy oudste dogter, Jenna, sê haar pa het Donderdag laas gepraat. Vrydag was hy net doodstil. Positiewe Die familie berus in Jantjies se dood en sê hy is nou verlos van sy pyn. Christa Prinsloo, nuusredakteur van Son, sê sy sal Jantjies onthou as een van die mees positiewe mense. “Hy het nooit gekla nie. Selfs deur sy siekte het hy altyd gesê: ‘Dit gaan goed.’ ” Theresa Olivier, Netwerk24-adjunkredakteur, het Jantjies 13 jaar geken. “Ek sal hom altyd onthou as ’n stil en nederige mens. “Iemand wat deur sy siekte wou werk, wat nooit ’n slegte woord van enigeen sou sê nie en altyd bereid was om die ekstra myl te loop.” Jantjies word oorleef deur sy eks-vrou, Eileen, sy ander dogters, Alicia, Kaylin­ en Blanche, asook ses kleinkinders.