EEN hand wat uitreik, wek honderde kinderglimlagte. Want dis mos Krismis – ’n tyd waarin Christus se voorbeeld gevolg moet word. Dís presies wat Partrick Hendricks (49) Saterdag gedoen het. Hendricks verbly jaarliks vele­ kinderhartjies wanneer hy ’n koeldrank en worsrolletjie aan kinders in sy omgewing uitdeel. Goedheid Hy het in 2012 begin om die kinders net voor Krismis­ ’n worsrolletjie en koeldrank te gee. In 2016 was 100 kinders aan die ontvangkant van dié goedheid. En laas jaar het dit gespring tot 180. Vanjaar was sy doelwit 300 kinders, maar weens te min skenkings kon hy dit nie behaal nie. Hy wou elke kind ook graag ’n geskenk gee. Oor hoe die idee ontstaan het, vertel Hendricks: “Ek het buite my huis gesit en die kindertjies wat op en af in die straat geloop het, jammer gekry. “Dis toe dat ek gevoel het ek wil iets goeds doen vir die kindertjies van my omgewing. “Ek voel baie sleg omdat baie skenkers my dié jaar gedrop het, maar uiteindelik gaan dit oor die kinders, nie oor my nie.” Hy sê vriende en familie dra darem ongelooflik baie by. Hendricks hoop hy word volgende jaar baie meer skenkings gebied, want hy wil op die sport­terrein sommer ’n paartie vir die kinders gooi.