MOHAMED Salah het genoeg bewys dat hy g’n one season wonder vir Liverpool is nie. Dis natuurlik die mening van sy Duitse afrigter, Jürgen Klopp. Klopp het die Egiptiese ster-speler van Liverpool ook as “uitsonderlik” beskryf ná sy driekuns in hulle sege van 4-0 oor Bournemouth in die Vitality-stadion. Salah is ook die eerste speler wat ’n driekuns aangeteken het weg van Anfield. Dié prestasie is laas deur Luis Suarez vermag in 2014 teen Cardiff City. Salah het met sy eerste doel teen Bournemouth nóg persoonlike rekords laat kantel. Hy het die 40-doel-merk in die vinnigste tyd (52 wedstryde) behaal en in die proses Reds-legendes soos Fernando Torres (62 wedstryde), Robbie Fowler, Michael Owen (albei 77 wedstryde) en Luis Suárez (78 wedstryde) geklop. Salah is ook gelykop met Arsenal se Pierre-Emerick Aubameyang as die liga se top-doelskieters met 10 doele tot dusver. “Met alles wat jy doen in sokker kort jy iemand wat kan af-finish,” het Klopp gesê. “En wat Mo gedoen het met sy twee doele in die tweede helfte is uitsonderlik. “Ek dink nie daar is tans baie strikers wat dié twee doele sou aangeteken het nie. “Sy begeerte vir doele is obvious. En dis goeie nuus vir ons. “Hy bewys ook dat hy g’n one season wonder is nie. “Wat hy laas seisoen gedoen het, was net iets spesiaals – en dis nie asof hy dié seisoen nie op dreef is nie.” – AP