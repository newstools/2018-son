DIE aanvraag na “cargo kilts” – Skotse rokkies gemaak van ’n sterk soort materiaal – het die afgelope twee jaar die hoogte ingeskiet, veral onder Suid-Afrikaanse ambagsmanne. “Dit gaan alles oor gemak en bewegingsvryheid,” sê Egbert Harmse, eienaar van Cargokilts, ’n kiltvervaardiger in Springs. Mans op talle vakgebiede – van ystersmede tot diamant­slypers – koop cargo kilts omdat dit jou beweging nie beperk nie, verduidelik Harmse. Hy meen die kilt, wat ventilasie bied, is uiters geskik vir ons klimaat. Cargo kilts is nog nie iets vir die gewone ou nie. As dit broekskeur gaan met jou, sal jy nie meer as R2 000 op ’n kilt wil blaas nie! – businessinsider.co.za