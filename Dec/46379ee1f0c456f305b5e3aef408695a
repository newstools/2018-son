DIS amptelik: Robbie Kempson is nou lid van die Southern Kings se afrigtingspan. Die voormalige Springbokstut gaan tot die einde van die huidige Pro14-seisoen ’n konsultant vir hulle wees. Chumani Bambani, woordvoerder van die Southern Kings, het bevestig Kempson is nou aangestel om die Kings te help verbeter. Kempson het voorheen ook die Oostelike Provinsie (OP) afgerig. Boonop het hy vroeër die seisoen reeds die breier van die Kings, Deon Davids, bygestaan om die voorspelers gereed te kry vir wedstryde. Die Kings het vreeslik gesukkel met beserings onder hulle voorspelers. Met tye het Davids die afrigting van die voorspelers op hom geneem. Volgens Bambani is Kempson, wat gereeld ’n kommentator is op SuperSport, selfs beskikbaar om saam met die span te toer. Finaal Daar was vroeër gerugte dat Sivuyile Kobokana, voorheen ’n OP-speler en tans die OP se voorspeler-afrigter, in dié rol aangestel sou word. Die Kings se bedryfshoof, Charl Crous, het aan Son bevestig die besluit was nie finaal nie. Kempson moet nou eers help om die Southern Kings op koers te kry vir 2019. Die Kings het in hulle eerste Pro14-seisoen net 1 oorwinning in 21 wedstryde behaal. Ná 10 wedstryde in die huidige seisoen het die Kings weer net 1 sege behaal. Die Kings het tans ’n blaaskans. Die span kom Donderdag weer in die Baai bymekaar om te begin skaaf vir hulle eerste wedstryd van 2019. Hulle speel op 5 Januarie teen Edinburg op Murrayfield in Skotland.