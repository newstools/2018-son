DIÉ gatskop-vrou het geskiedenis gemaak! Janine de Lange is verlede week gekies as die heel eerste vrouevoorsitter van die rugbyklub St. Georges (Lulu’s) in die Strand. De Lange, wat voor haar ver­kiesing die tesourier van die klub was, is dalk sagmoedig, maar g’n bang vir die manswêreld nie. ’n Veertjie in haar hoed is dat baie klublede sê sy moes lankal tot die pos verkies gewees het. De Lange, wat langer as 28 jaar by die klub betrokke is, sê sy is bly die lede vertrou haar om hulle te lei. Sy sê: “Met die klublede en gemeenskap se same­werking wil ek sorg dat Lulu’s teen 2020 weer in die WP se Premier A-liga speel. “Die klub het die afgelope seisoen nie te waffers gevaar nie: Hy het van die Premier A-liga tot die -B-liga geval.” De Lange het by die Lulu’s betrokke geraak as ’n lid van ’n groep vroue wat vir verversings gesorg het wanneer die klub gaste ontvang het. Die groep het toe ook ’n sop­kombuis gestig om uit te reik na die armes in omliggende gebiede. Die sopkombuis was in veral die winter besig. So 13 jaar gelede het hulle ook die eerste Krismispaartie gereël. Dis deur 300 kinders bygewoon. Die een verlede jaar is bygewoon deur meer as 2 500 kinders. De Lange sê: “Ek dink die Lulu’s is ’n besonderse klub. Daar word gesê ‘once a Lulu, always a Lulu’, en dit geld vir families en vriende wat langer as 70 jaar met die klub aankom. “Die klub is uniek wat betref die ondersteuning van sy lede en oudlede. Ons huil saam oor verloor en lag saam oor wen.” Uitdagings De Lange sê die klub staan voor groot uitdagings. Die vernaamste daarvan is dat hy nie die finansies van ander groot klubs het nie, maar dat hy probeer om die beste van alles te maak. Vir De Lange is dit belangrik om jong mense by die Lulu’s te betrek. Sy glo hul betrokkenheid bied hulle rigting.