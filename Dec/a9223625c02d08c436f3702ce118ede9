DIE kinders baljaar alte lekker in die oorloop-drein in die bende­geteisterde Helen­vale in die Baaise Northerns. Dié drein is geleë naby die berugte Stoep in Kobusweg. Volgens inwoners is dit al van verlede jaar af so. Hoewel die werkers van die Nelson Mandelabaai-munisipaliteit uitkom wanneer die probleem aangemeld word, is die drein net vir ’n rukkie reg voordat dit weer oorloop. Gister by Son se besoek het die metropolisie die meer as 20 kinders daar probeer wegjaag. Van hulle het met hulle klere en ál in die drein geklim. Dit blyk diep te wees en die kinders kan met gemak hulle kop onder die water hou. Die water lyk skoon en helder. Gert Rondganger van Kobus­weg sê hy bel die munisipaliteit al van laas jaar af. “Dis baie gevaarlik vir die kinders, want hulle kan verdrink. “Hulle (die munisipale werkers) het onlangs, laas week, weer kom skoonmaak en ál die gemors uit die drein gesuig. “Ek kan nie verstaan dat dit so gou weer so lyk nie,” sê Rondganger. Antoinette Philander, ook van Kobusweg, bevestig dat die munisipaliteit wel iemand uitstuur. “Dit is ’n gevaar vir die kinders. “Hulle hou aan daarin speel, al jaag die polisie hulle weg. Die werkers kom maak reg, maar dan loop die drein net weer oor. “Wanneer hulle die drein skoonmaak, kom daar ’n klomp bottels en gemors uit. Hulle moet die dreine permanent kom regmaak,” sê Philander.