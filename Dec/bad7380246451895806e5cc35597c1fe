CALITZDORP. – God se genade is groot. So reken Dennis Coetzee (53) nadat prostaat- én maagkanker vroeër die jaar byna sy lewe geëis het. ’n Ure lange operasie wat ’n groot risiko vir pasiënte inhou, is op hom gedoen. Coetzee vertel: “Ek was ’n lyk voor die operasie. Die dood was klaar oor my. “Twee jaar terug is prostaat- en maagkanker by my ontdek. “Ek kon nie kosreuke vat nie. Ek kon nie eet nie en alles wat ingegaan het, het net weer so uitgekom. “My stapelvoedsel was net pap en sop. Ek het rietskraal geword.” Volgens Coetzee het baie mense hom afgeraai om operasies op hom te laat doen. “Ek was bang ek gaan dood. Die oggend van die operasie het die dokter gevra of ek iets wil sê. “Toe bid ek tot my God: ‘Al gaan ek ook deur ’n dal van doodskaduwee, vat die mes in die dokter se hand. Oorleef “ ‘Laat u engele self hier wees.’ Ek kan getuig God is groter as dokters.” Sy vrou, Maureen, sê: “Dennis is 10:00 in en 17:00 het hy eers uit die teater gekom. Die dokter het gesê: ‘Die man wat daar lê, moes dood gewees het.’ “Dis die eerste keer dat iemand so ’n operasie oorleef!” Dennis sê: “Die dokter het my Lucky the Death Fighter genoem. My boodskap aan alle kankerlyers is: Glo in God; vertrou op Hom. “As dit nie vir God was nie, was ek nie hier om my verhaal te deel nie.”