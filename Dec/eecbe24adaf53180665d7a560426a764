VEILIGHEID en sekuriteit by die jaarlikse aanskakeling van die Kersliggies in die Kaap is onder die soeklig nadat twee mans vermoor is. Die lyk van Justin Kortjie (25) van Kensington, wat sedert Sondagaand vermis is, is Woensdag in die Sout- rivier-lykhuis gevind. Hy is Sondagaand laas by die aanskakeling van die Kersliggies gesien. Sy ouers het hom gaan uitken. Hy het verskeie steekwonde gehad. Die lyk van Kortjie, die pa van ’n tweejarige meisie, is Maandag in die vroeë oggendure in die Gardens gekry. Hy het net sy boxers en ’n T-shirt aangehad. Sy tekkies en selfoon word vermis. Sy familie was Sondag kort ná 22:00 nog met hom in verbinding. Volgens Roegshanda Pascoe, ’n woordvoerder vir die familie, het Kortjie nie ná die aanskakeling van die liggies huis toe gekom nie. “Nie een van sy vriende wat saam met hom was, het kom sê hoekom hy nie huis toe gekom het nie. “Sy ma het hom Maandag as vermis aangemeld en die polisie het haar toe later die week na die lykhuis in Soutrivier verwys.” Sy hartseer ouers het gevra dat sy vriende met enige inligting na vore kom. Kortjie was sy ma se enigste kind nadat sy suster ’n paar jaar gelede ook vermoor is. Volgens Pascoe is die hele Kaap vol CCTV cameras, maar steeds is niemand veilig nie. Sy wil weet waar die sekuriteitsbeamptes was toe die voorval gebeur het. Kortjie was nie die enigste moordslagoffer nie. ’n Seun (16) is Maandag in die hospitaal dood. Die voorval het in Portswoodweg in Seepunt gebeur. Hy is verskeie keer gesteek. Gekonfiskeer JP Smith, die burgemeesterskomiteelid vir veiligheid en sekuriteit, het bevestig twee mense is by die aanskakeling van die Kersliggies in die Kaap vermoor. Volgens Smith is verskeie messe en fake guns by die feestelikhede gekonfiskeer. Altesaam 15 sake van roof is aangemeld en vyf mense is daarvoor gearresteer. Kapt. FC van Wyk, ’n polisiewoordvoerder, het ook die twee moorde bevestig.