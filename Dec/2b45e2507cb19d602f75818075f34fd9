BRANDBESTRYDERS moes vandag spook om ‘n brand by ‘n huis in Belhar te blus ná ‘n petrolbom glo daarheen geslinger is. Dié huis behoort glo aan Colin Booysen, broer van Jerome ‘Donkie’ Booysen. Theo Layne, woordvoerder van Stad Kaapstad se brand- en reddingsdienste, het bevestig dat die brand geblus is, maar dat die oorsaak daarvan nog nie vasgestel is nie. “Ek kan ook nie bevestig wie die eienaar van die huis is nie,” het Layne aan News24 gesê. Colin Booysen het nog verlede week in die Bellville-landdroshof verskyn ná hy glo ‘n getuie in ‘n moordsaak geïntimideer het. Booysen en sy lyfwagte, Calvin Abels en Vuyiswa Macingwana, word daarvan beskuldig dat hulle Adrian Pietersen in Belhar vermoor het. Booysen is ook in ‘n ander saak betrokke waar hy en Nafiz Modack, Ashley Fields en Jacques Cronje daarvan beskuldig word dat hulle nagklubeienaars gedreig het om van hul sekuriteitsdienste gebruik te maak. – News24