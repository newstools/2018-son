AL WAT Chippa United se spelers wil doen, is om in ’n oefensessie teen mekaar te speel. Hulle benodig niks fancy nie. Die tydelike breier, Joel Masutha, is besig om die span voor te berei om Cape Town City Dinsdag in die Ahtlone-stadion aan te durf. Masutha is al van Maandag af in die Baai besig om die leisels op te tel nadat Eric Tinkler in die pad gesteek is. ’n Ingeligte na aan die span sê gister ’n “doodeenvou- dige” oefening is gehou waar 11 spelers teen 11 gespeel het. “Daar was geen drills of enige iets anders nie – net wat beskryf kan word as ’n doodeenvoudige wedstryd,” sê hy. Son het verneem Tinkler se styl was nie baie gewild onder die spelers nie. Masutha kom waarskynlik nog op dreef en beraam sy planne om Chippa uit die relegasiesone te lig. In die tyd sedert die klub in die Baai is, is nog niks in enige innoverende oefenmetodes, ’n akademie of ander opbouende dinge belê nie. Dis eenvoudig net die afrigters wat kom en gaan. Chippa is al vier seisoene in die Baai. Die enigste bykomende hulpmiddel wat die span tot dusver gekry het, is die aanstelling van ’n video-analis. In Chippa se eerste seisoen onder Roger Sikhakhane was daar nie ’n video-analis nie. Verandering Toe Ernst Middendorp aangestel is, het hy gevra vir so ’n persoon. Toe Middendorp gefire is, het die analis ook sy job verloor. Die breier wat Chippa die langste gedien het, Dan Malesela, het ook lank sonder ’n analis gewerk, maar wel later een aangestel. In die vier seisoene is dit dus die enigste verandering wat Chippa gemaak het aan hoe die span voorberei vir wedstryde. Die eerste ding wat die media Masutha gevra het, is of hy nie bang is om gefire te word nie. Hy het gesê “nee” omdat hy voorheen reeds by die span was, maar dit is nie waaroor dinge gaan nie. Masutha, of die volgende afrigter, moet dinge kom verander en vorentoe beweeg by die klub. Maar soos reeds geleer is met Malesela en Tinkler, is dit nie hulle werk nie.