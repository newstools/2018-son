SUIPGATTE wat beoog om strand toe te gaan, begrawe hulle drank die vorige aand al onder die sand. Die hoof van Kaapstad se metropolisie, Wayne le Roux, sê ’n informant het hom oor dié trick ingelig. Dís maar een manier waarop­ groot hoeveelhede steeds tot op strande gesmokkel word. Le Roux sê al wat hulle kan doen, is om hulle bes te doen om strande veilig en alkoholvry te hou. In die Kerstyd en die naweek voor dit is 69 verdagtes in hegtenis geneem vir die besit van drugs op Kaapse strande, 77 motoriste vir dronkbestuur en 5 vir die onwettige besit van vuurwapens. Le Roux sê 7 235 verkeersverwante boetes is uitgereik en 1 313 vir oortredings van munisipale wette, en daar is op 94 eenhede alkohol beslag gelê. Le Roux sê: “Die metro­polisie en wetstoepassers voer spesiale operasies uit om gevaarlike wapens en alkohol van die strande te hou.”