DIE Groote Schuur-hospitaal het Vrydag sy tienjarige herdenking van die eerste MIV-positiewe tot MIV-positiewe nieroorplanting gevier. Hierdie program is reeds tien jaar gelede deur prof. Elmi Muller geïmplementeer. Daar is tot onlangs nog geglo dat pasiënte wat MIV+ is nie hulle niere kan skenk of nieroorplantings kan hê nie. Volgens Muller is die hospitaal die eerste en enigste een in die land wat die oorplantings doen, tesame met die Universiteit van Kaapstad. “Die behandeling en oorplantings vir MIV-positiewe pasiënte is nét so goed soos dié van MIV-negatiewe pasiënte,” sê Muller. Nierversaking kom gewoonlik voor by persone wat MIV+ is. Dit is wanneer hulle niere nie meer wil werk nie en wanneer dit nie meer gifstowwe kan uitskei nie. Voorheen is MIV-positiewe pa­siënte weggewys en vir die dood agtergelaat wanneer nierversaking ter sprake was, vertel Muller. Gesonder Vandag is dit nie meer die geval nie. Sedert 2008 het ’n allemintige 51 MIV-positiewe pasiënte reeds niere van ander MIV-positiewe pasiënte ontvang. Nombuyiselo Skafu (36), wat in Julie 2015 ’n nieroorplanting ondergaan het, sê sy voel nou gesonder as ooit. “Ek kan nou tyd met my familie spandeer,” vertel sy. Skafu is ’n MIV-positiewe pasiënt wat ál die pad uit Port Elizabeth gekom het om haar storie te deel. Haar MIV-status hou haar nie terug om dinge te doen wat sy wil doen nie, en sy is dankbaar dat sy ’n kans gekry het om ’n gesonde leefstyl te geniet. Die stralende jong vrou vertel sy neem deesdae aan wedlope deel en het ’n meer positiewe uitkyk op die lewe. Skafu sê: “Ek aanvaar my status en beskou dit nou as ’n gawe.” Vir Skafu is dit belangrik om haar storie te deel sodat ander MIV-positiewe mense ook die oorplanting kan doen vir ’n beter lewe.