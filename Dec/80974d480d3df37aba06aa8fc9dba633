AL KOS dit hom ook ’n vinger, Aaron Finch wil in die derde toets teen Indië speel. Dié aanvangs­kolwer (32) van die Australiese krieketspan het sy vinger in die tweede toets beseer, maar het hom gister gereed verklaar om Woensdag op Boxing Day in Melbourne in die derde een te speel. Die Aussies het die tweede toets gewen en só die reeks op 1-1 gelyk getrek. Die Indiërs het die eerste kragmeting gewen. “My vinger sal afgesit moet word om my uit dié toets te hou,” het Finch gister aan verslaggewers gesê. “Ons gaan vandag aan ons kolf- en veldwerk skaaf. Dan sal daar weer gekyk word na my vinger. Dit voel of daar in die laaste dae ’n verbetering van 100% was.” Finch het gesê hy het nuwe kolwe ontvang en toe hy dit in die kleed­kamer so ’n paar keer rondswaai, het hy nie enige ongemak ervaar nie. “As dinge in die volgende paar dae verander, sal ons gaan sit en dit bespreek. Soos sake tans staan, gaan ons soos normaal voort. Die plan is dat ek (in die derde toets) in die glippe veldwerk doen.” In die Aussies se eerste beurt in die tweede toets het Finch voor sy besering ’n 50-tal aangeteken en nog 25 lopies toe hy weer kom kolf het. Uitgehaal Dit was ’n merkbare ver­betering van sy peil in die nederlaag van 31 lopies in die eerste kragmeting. In Adelaide is hy in die eerste beurt vir ’n nulletjie uitgehaal. In sy tweede het hy net 11 aangeteken. – Reuters