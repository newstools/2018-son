HARTELOSE diewe het weer lekker by die Hoërskool Strand gaan Christmas shopping doen. Maandag was dit reeds die derde keer vanjaar dat die klaskamer vir die vak verbruiker­studies ge­teiken is. Die eerste inbraak het in Januarie plaasgevind en die diewe het vroeg vandeesmaand terug­gekeer. Yusuf October, voorsitter van die beheerliggaam, voel die skollies maak dat die skool nie kan vooruitgaan nie. Geskenk Volgens October is die klaskamer erg be­skadig. Hy het vertel tydens die inbraak twee weke ge­lede is ál die nuwe potte en ander toerusting gesteel. Oudleerders van die skool het juis toerusting en potte geskenk nadat dit in Januarie ook gesteel is. Son het verneem die potte is aan iemand verkoop in 10de Straat, Rusthof. October het gevra die gemeenskap moet nou saamstaan om die skuldiges vas te trek. Hy het gesê mense kan die polisie of die skool nader as hulle enige inligting het. Bel lt.kol. Franklin Plaatjies by 082 469 3359 of Gavin Phillips, die skoolhoof, by 071 892 3815.