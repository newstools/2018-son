MEER as drie maande later is dit steeds nie duidelik wat die ontploffing by die aanleg van Rheinmetall Denel Munition (RDM) by Macassar veroorsaak het nie. Die dag van 3 September is een wat inwoners van Macassar vir lank gaan bybly. Ag werkers het hulle lewe verloor in dié ontploffing waarvan die slag kilometers ver gevoel kon word. Die slagoffers is Nico Angelo Samuels (41) ’n aanleg-supervisor, Stevon Robert Isaacs (51), ’n span­leier, en die operateurs Mxolisi Sigadla (40), Bradley Tandy (19), Jamie Lesley Haydricks (24), Jason Hartzenberg (22), Triston Lance David (22) en Thandolwethu Mankayi (27). Deursigtig Ruby Maree, skakelbeampte vir RDM, sê hulle wag nog op die uitslag van ’n ondersoek wat die departement van arbeid onderneem het. Maree verduidelik: “RDM se eie ondersoek om die oorsaak van die ontploffing met behulp van eksterne ondersteuning te bepaal, is ook nog aan die gang. “Ons het nog nie toestemming gekry om toegang te verkry tot die site waar die voorval gebeur het nie. Ons sal deursigtig met die uitslag van ons ondersoek wees sodra dit gefinaliseer is. “Daar is egter nie ’n time frame vir ondersoeke van dié aard nie.” Sy sê hulle is voortdurend in verbinding met die families van die slagoffers en verskaf sedert November langtermyn- finansiële ondersteuning aan hulle.