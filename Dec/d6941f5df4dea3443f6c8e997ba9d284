ROB Packham, moordbeskuldigde en trotse lid van ’n swingers’ club in Table View, hoor vanmiddag in die Wes-Kaapse hooggeregshof of hy wéér bail kry. Packham is aangekla van moord op sy vrou, Gill Packham. Haar lyk is in Februarie naby die Dieprivier-trein­stasie in ’n uitgebrande BMW gekry. Haar man is kort daarna aangekeer, maar sy turf sit kort-kort oor sy borgtogvoorwaardes. Gister is aan die Kaapse hooggeregshof voorgehou hy wil borgtog hê omdat sy oudste dogter Saterdag trou. Packham is verlede week weer gearresteer nadat hy na bewering sy borgtog-voorwaardes verbreek het. In September het hy dit verbreek deur kontak te maak met sy voormalige mistress, wat nou ’n staatsgetuie is. Sy is na bewering ook ’n lid van ’n swingers’ club. Die hof het gelas sy mag nie geïdentifiseer word nie. Packham het haar deur e-posse en SMS’e gekontak. Hy het glo ook haar werkplek besoek om vir haar blomme met ’n boodskappie daarby te gaan gee. Volgens sy regsverteenwoordiger, Ben Mathewson, het hy en die vrou drie jaar lank ’n verhouding gehad. Die staat voer aan Packham se konstante pogings om die vrou te kontak is nie net ’n oortreding van sy borgtog-voorwaardes nie, dis ook ongewens. Packham se regspan het dit toegegee. Regter Nathan Erasmus het die voorwaardes verskerp. Packham moes ook R25 000 by­betaal vir bail. Een van die nuwe borgtogvoorwaardes was dat hy nie toegang mag hê tot elek­troniese toestelle wat enige kommunikasie kan stuur of ontvang nie. Verlede week is Packham in hegtenis geneem omdat hy glo wéér sy borgtogvoorwaardes oortree het deur sy eks-mistress via ’n vriendin van haar te kontak. Die vriendin is na bewering ook ’n swinger. Pakcham het haar na bewering ge-SMS en deur die vriendin met sy eks-skelmpie probeer kontak maak. In ’n e-pos wat op 5 Desember gestuur is, het die vriendin van die voormalige mistress bekend gemaak sy het ’n brief gekry van ene Richard Hopkins. Hy het voorheen al vir haar elektroniese boodskappe gestuur. Soortgelyk Die staat voer aan Packham het die brief onder ’n vals naam saamgestel en aan dié getuie gestuur. Volgens die getuie se verklaring is die bewoording en wyse van spraak soortgelyk aan die vorige elektroniese boodskappe en briewe wat Packham geskryf het. Adv. Susan Galloway, die staatsaanklaer in die saak, het gesê die moordbeskuldigde het nou reeds verskeie kere versuim om aan sy borgtog-voorwaardes te voldoen – al het die landdros en sy eie council hom tydens die vasstelling van die borgtog-voorwaardes gewaarsku om daarby te hou.