NADAT al sy aansoeke by mediese skole afgekeur is, het hy nooit ophou glo dat hy eendag ’n dokter sal wees nie. Xolani Hadebe (27), heelpad van Mpumulanga, het Dinsdag sy MBChB-graad (geneeskunde) aan die Universiteit Stellenbosch (US) verwerf. Die jong man het glad nie ’n maklike pad gehad nie. Nadat hy skool klaargemaak het, was daar nie geld om verder te studeer nie. Sy ma was haar lewe lank ’n huishulp. Dis toe dat hy ’n werk as pakker in ’n grocery-winkel kry. Hadebe vertel hy het elke keer skaam gekry wanneer hy sy voormalige klasmaats raakloop. Dit was nie vir hom lekker om in ’n winkel te werk terwyl almal verder studeer het nie. Spesiale Sy tyd het uiteindelik in 2012 aangebreek toe hy sy studies by die US begin het. Sedertdien het hy baie hard gewerk om sy droom te bewaarheid. Hadebe sê dit was vir hom ’n baie spesiale geleentheid. ’n Uitdaging was wel om aan verskillende agtergronde blootgestel te word. Hy is van ’n armoedige gemeenskap afkomstig en het nie altyd geweet hoe om in te pas nie. Hy moes ook by ’n heel nuwe omgewing aanpas. “Ek moes myself ook vind in die tyd dat ek studeer het,” voeg hy by. Hadebe sal volgende jaar as intern by die Newcastle Provinsiale Hospitaal in KwaZulu-Natal begin. Hadebe sê oor sy nuwe reis: “Ek is baie bang, maar ook opgewonde om uiteindelik in die mediese veld te werk.”