GEORGE. – Krismis gaan oor lekker kosse, nuwe klere en geskenke. Maar te midde van die spandabelheid skarrel weggooimense op vullis­hope. Twee sulke meisiekinders, Nicolene Mann (8) en haar niggie Tania Bessie (9), het besef daar is geld in rubbish dumps. Nicolene se ma, Franscina (45), sê sy het eers gedink die twee meisies is net besig om haar piepklein yard buite haar shack in Thabo Mbeki met rubbish te bemors. Min het sy geweet wat die twee se planne was. Nicolene en Tania vertel dat hulle besluit het hulle moet iets doen om geld bymekaar te maak om vir hulself ’n Krismisboksie te kan koop. Nicolene vertel: “Toe besluit ons om leë plastiekbottels, papiere en blikkies te begin versamel en aan recycling-mense te verkoop.” Hulle het al ten tyde van hulle eksamen daarmee begin en spog teen dié tyd al met R680 in hulle spaarvarkie. “Kan Oom glo, in net twee weke!” spog Tania. Noudat dit vakansie is, is die twee entrepreneurs hard aan die werk en stop swart sakke styf vol van ander se weggooigoed. Hulle het ook al selfs gereël dat ’n recycling-besigheid se bakkie met trail­er en ál Vrydae na hulle shack toe kom om die goed by hulle te koop. Franscina sê: “Ek het eers gedog die twee maak al die goed bymekaar om speelgoed mee te maak omdat hulle nie toys het nie.” Nou sê die ma sy is baie trots op die twee besige bytjies wat nie toelaat dat armoede hulle onderkry nie. Die ma wil selfs nou die moedige twee meisiekinders in hulle projek join omdat sy self ook werkloos is. Sy sê: “Werk is so skaars. ’n Mens kom nie maklik daaraan nie.” Sy voeg by: “Ek kyk nou met ander oë na mense wat so skarrel. Dis so maklik om hulle net te wil ignoreer.” Johan Lambert van ’n recycling-sentrum in Oudtshoorn sê: “Recycling is iets goeds waarmee kinders hulle­ kan besig hou. Dis ’n eerlike manier om ’n bestaan te maak en leer hulle besigheidswaardes aan. “Kinders leer sommer ook om meer omgewingsbewus te wees.”