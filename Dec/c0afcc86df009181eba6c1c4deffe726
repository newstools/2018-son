DIE Nelson Mandela Bay Giants bid nou dat die Tshwane Spartans hulle ’n guns doen. Dít kom nadat die Spartans Sondag op St. Georgepark die Giants in die Mzansi Super League geklop het. Die guns gaan oor vandag se game op die Wanderers wanneer die Spartans die Jozi Stars moet stuit om die Giants te help. Die Giants was gemaklik in die tweede plek, maar het nou twee agtereenvolgende wedstryde verloor. Boonop het hulle wedstryd teen die Durban Heat doodgereën toe hulle ’n moontllike wen­telling op die telbord gehad het. Die Stars het nou ná die Giants­ se nederlae die tweede plek oorgeneem. Gelukkig is dit nog nie neusie verby vir die Giants­ nie. Hulle het nog ’n kans. Die wenner van Vrydag se uitspeelstryd sal die Cape Town Blitz Sondag op Nuweland in die final pak. Die Blitz is boaan die punteleer ná tien wedstryde. Behalwe dat die Spartans die Giants ’n guns moet doen, moet die Giants ook weer ’n slag met die kolf perform as hulle steeds daarvan droom om die titel te wen. Die Jozi Stars het die Giants laas naweek uitgeboul vir die laagste telling in die reeks – 92. Dinge het wel goed gelyk teen die Heat voordat reën uitgesak het. Die Engelsman Jason Roy, die Giants­ se ingevoerde wapen, het tot dusver gesukkel om aan die gang te kom. Sy beste was 26 teen die Heat. Hy is Sondag teen die Spartans vir net 1 uitgeboul.