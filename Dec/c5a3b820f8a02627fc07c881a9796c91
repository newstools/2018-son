DIE Oudtshoorn Christelike Jeugforum (OCJF) het onlangs sy jaarlikse prysuitdeling in die plaaslike banketsaal gehou. By dié geleentheid is waarderingsertifikate en geskenke oorhandig aan alle instansies en individue wat die forum die jaar ondersteun het. Trofeë en sertifikate is ook aan die wenners van verskeie kompetisies gegee. Johnny Baartman, uitvoerende hoof van die forum, het ’n kort oorsig gegee van die organisasie se aktiwiteite die jaar. Die eerste gospel-talentkompetisie en die Erfenis- en Kultuurfees, wat jaarliks groei, het ’n spesiale vermelding van hom gekry. Die OCJF is in 2017 en vanjaar aangewys as die Eden-sportraad se rekreasie-organisasie van die jaar en was verlede jaar ook die Wes-Kaapse wenner. Morné Pietersen, stasiebestuurder van Eden FM, het die forum lof toegeswaai vir wat hy in die gemeenskap doen. Pietersen het die forum ook aangemoedig om voort te gaan met sy opheffingswerk. Die forum se projekbestuurder, Phillip Seroux, sê: “Ten spyte daarvan dat die OCJF geen nasionale finansiering ontvang nie, is ons baie trots op en dankbaar vir wat ons kon doen danksy die ondersteuning van instansies en besighede. Ons sê dankie vir almal wat ons ondersteun het.” Die forum beplan om vandag 30 kinders van omliggende plase na die Gamkaberg-natuurreservaat te neem. Donderdag sal ’n tweede groep na die Robberg-natuurreservaat by Plettenbergbaai gaan. Van 4 tot 6 Januarie sal ’n groep van 60 kinders wat volgende jaar hoërskool toe gaan, ’n voorbereidingskamp in Bergoord bywoon. “Ons wil kinders van plase wie se ouers dit nie kan bekostig nie na besienswaardighede vat. “En ons het die hulp van veral plaasboere in die verband nodig.” Die forum se jaarliks Christmas Bash word Saterdag op die oop stuk grond by Polisiehoogte hou. Geskenkpakkies sal aan kinders uitgedeel word en almal word genooi om die aand te kom geniet. ’n Kersete word Sondag vir sowat 50 senior burgers aangebied.