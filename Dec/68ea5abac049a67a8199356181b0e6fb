KAAPSTAD kan vir ’n verdere drie jaar die tuiste van ’n sewesrugbytoernooi op die Wêreldreeks se kalender bly. Die Suid-Afrikaanse Rugbyunie (Saru) en die Stad Kaapstad voer glo reeds gesprek om die toernooi vir ’n verdere drie jaar aan te bied. Inspuiting Luidens ’n verklaring van die Kaapse stadsraad sal die nuwe ooreenkoms van 2019 tot 2022 strek. Die stadsraad sê die aanbieding van die Sewestoernooi het aan die Stad ’n groot geldelike inspuiting gegee. “Die raad se goedkeuring gee die Stad toestemming om aansoek te doen om die toernooi vir die volgende drie boekjare (2019 tot 2022) aan te bied,” verduidelik James Vos, burgemeesterskomiteelid vir ekonomiese geleent­hede. “As ons bod suksesvol is, sal die Stad Kaapstad, die Kaapstad-stadion en Saru begin onderhandel en dan ’n memorandum van verstandhouding optrek. “Dié memorandum sal die regte en verantwoordelik­hede van elke party omskryf.” Die Stad Kaapstad beoog om R2,5 miljoen per jaar vir die volgende drie boekjare aan die Sewestoernooi te spandeer. Besoekers Luidens statistieke is 34% van die toeskouers wat die toernooi die laaste paar jaar bygewoon het, van Kaapstad, terwyl 21% van ander Wes-Kaapse dorpe en stede, 22% van die res van Suid-Afrika en 23% van die buiteland is. “Omdat die meeste toeskouers van buite die Kaap kom, het dit vir ’n groot ekonomiese hupstoot gesorg,” sê Vos. “Sommige besoekers het selfs hulle verblyf verleng en dit het ook ’n bydrae tot plaaslike toerisme lewer. Dít maak ’n groot bydrae tot werkskepping.” – Sport24