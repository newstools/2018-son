ONTMOET die man agter die sukses van die jongste Idol, Yanga Sobetwa. Michaelangelo Cloete (31) van die Strand is die musiekonderwyser agter Yanga se prestasie. Cloete is die hoof van kultuur. Hy onderrig musiek en drama aan die Hoërskool Rhodes. Hy het Yanga drie jaar gelede genader om by die koor aan te sluit nadat hy haar toevallig gehoor sing het. In daardie stadium het Yanga geen professionele afrigting gehad nie en was sy net in ’n kerkkoor. Afrigter Haar stem was bloot natuurlik. Hy het toe haar voltydse afrigter geword en haar ál die tegniese aspekte van sang geleer. Yanga was destyds maar in gr. 9. Cloete sê Yanga was nog altyd gewillig om te leer. Vir Cloete is dit ’n onvergeetlike jaar. Nie net het een van sy leerders die grootste sangtalentkompetisie in die land gewen nie, maar sy koor het vanjaar ook die Suidoosterfees-koorkompetisie gewen. Hy het die koor Amici de Lumine, wat “Vriende van die Lig” in Latyn beteken, in 2010 gestig. Die koor is in 2015 toegelaat tot ’n internasionale eisteddfod in Llangollen in Wallis, maar het hom toe weens te min borgskappe ongelukkig onttrek. Al was Johannesburg vanjaar die talentvolle sangeres se tuiste, het sy nie haar skoolwerk in die Kaap afgeskeep nie. Cloete beskryf Yanga as nederig en ’n ekstrovert. Nadat sy as die wenner van Idols SA se reeks 14 gekroon is, het Yanga gesê sy het baie groot planne vir haar toekoms. Die tiener van Delft wil graag eendag haar eie produksiemaatskappy en musiek-akademie bedryf, maar wil eers haar studie voltooi.