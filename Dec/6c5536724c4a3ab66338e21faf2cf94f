’N SWART Krismis lê voor vir sowat 100 mense van Valhalla Park wat als in ’n brand verloor het. Voordat die son Sondag opgekom het, was Valhalla Park oranje verkleur toe vuurtonge aan 20 hokkies begin lek het. Inwoners het ’n sterk vermoede dat die oorsaak ’n petrolbom is wat na een van die huise geslinger is. Die brand het blitsig na ander hokke in Agste Laan versprei. Dit het werkers van 10 brandweer­waens gevat om die brande te blus. Volgens Denzil Mentoor (49), ’n inwoner, het gangsters ’n petrolbom na een van die hokkies gegooi. ’n Omgekrapte Mentoor het verduidelik: “Ek het ook twee skote gehoor. “Toe ek my kom kry, was my hok ook aan die brand. “Die vlamme het so gou versprei, ek kon net my kinders gryp en uit die huis hardloop. “Toe ek by die deur kom, was die vlamme al in my kamer. Geslaap “Dit is tyd dat die regering vir ons regte huise gee. Ons lewe soos diere in die hokke.” Jerome Sinnette (59), nog ’n inwoner, het verduidelik: “Ek het geslaap toe iemand my kom wakker klop. Die vlamme was al by my hok se dak. “Ek het net die klere aan my lyf oor. Verder het ek alles in die brand verloor. “Daar was nie tyd om enige iets anders te gryp nie. “As hulle my nie kom wakker klop het nie, sou ek seker doodgebrand het.” Jerome October (47) het nader gestaan en vertel: “Ek het my oor Jerome Sinnette ontferm, wat so alleen woon. Ek het hom tydelik huisvesting gegee.” Gisteroggend vroeg was stootskrapers al besig om die grond waar die hokke afgebrand het, gelyk te stoot. Verslae inwoners wat alles in die brand verloor het, het verlate rondgestaan. Volgens Charmaine Malgas van die African Chris­tian Democratic Party (ACDP) gaan hulle die slagoffers help met komberse, klere en kospakkies. Volgens Charlotte Powell, ’n woordvoerder van die rampdienste van die Stad Kaapstad, is boumateriaal gister aan die slagoffers uitgedeel. Die inwoners gaan ook gehelp word met tydelike identiteitsdokumente en Sassa-kaarte. 