DIE Cape Cobras loop nie verniet voor in die plaas­like meerdaagse krieketreeks nie. Dít het die Cobras gister met ’n puik terugvegpoging teen die Warriors deeglik bewys. Die Cobras het die tweede dag se spel eintlik met die rug teen die muur begin, maar was teen uitskeityd gisteraand op St. Georgepark in Port Elizabeth in ’n baie stewige­ posisie. Wanneer die Cobras vanoggend hulle tweede beurt op 148/1 hervat, sal hulle reeds 162 lopies voor wees – met nege paaltjies in die bank. Janneman en Pieter Malan het die Cobras soos in die eerste beurt goed laat wegspring. Hulle het 130 lopies om die eerste paaltjie aangeteken voordat Pieter (61) uitgehaal is. Janneman (77*) en die Protea Hashim Amla (8*), desperaat om sy kolfpeil te herwin, sal vanoggend voortkolf. Die Warriors het hulle kans om beheer van die wedstryd te neem met swak kolfwerk weggesmyt. Rol Gisteroggend was die tafel vir die tuisspan gedek om die lopies verder te laat rol toe spel met die telling op 105/1 hervat is. Die Cobras se boulers het egter die druk op die Warriors se kolwers volgehou en hulle gereeld tot foute gedwing. Die Warriors is vir net 252 lopies uitgeboul, wat die Cobras ’n skrale voorsprong van 14 lopies gegee het ná albei spanne se eerste beurt. Dit was net die aanvangs­kolwer Eddie Moore (75, 12x4) en die kaptein, Jon-Jon Smuts (63), wat werklik iets teen die Cobras kon uitrig. Die jong Sinethemba Qeshile se belowende kolfbeurt is kortgeknip toe hy op 41 lopies uitgehardloop is. Die res van die Warriors het nie veel bygedra nie. Die afrigter, Rivash Gobind, het juis vooraf gewaarsku sy kolwers sal hulle kant moet bring as die Warriors die besoekers in toom wil hou. Hulle het egter weer teleurgestel. Mthiwekhaya Nabe (3/43) het die vroeë uitklophoue vir die Cobras geslaan.