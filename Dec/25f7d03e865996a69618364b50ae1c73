DIE crunch-oomblikke was te groot vir die Nelson Mandela­ ­Bay Giants. Hulle het lelik uit die Mzansi Super League-bus geval in hulle laaste wedstryd. Dit was nadat die Paarl Rocks hulle Woensdag op Bolandpark met ses paaltjies geklop het. Die Giants moes die wedstryd wen om vir die uitspeelronde te kwalifiseer. ’n Hulpafrigter van die Giants, Rivash Gobind, sê dit het alles oor die kritieke oomblikke gegaan. Gobind meen: “Al is daar altyd dinge waarop die span kan verbeter, het hy goed genoeg gespeel. Mededingend “Ek dink ons het die kritieke oomblikke nie goed gehanteer nie en dit het ons uiteindelik gekos.” Hy meen omdat die span nie mededingend gekolf het nie, het dit hulle ook gekos. Gobind sê: “Die oorsese spelers het goed aangepas, maar ons het nie ’n goeie spanpoging gelewer nie.” Die Giants was in ’n stadium kort op die hakke van die voorloper, Cape Town Blitz. Weens drie agtereen­volgende nederlae en twee wedstryde wat doodgereën het, het hulle die pot egter mis gesit. Die Giants het van ’n gemaklike tweede plek tot die vierde in hulle tien wedstryde geval.