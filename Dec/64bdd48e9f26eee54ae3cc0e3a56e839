DIE Amy Foundation sê hy het ’n skoon oudit gekry. Die NPO sê die Wes-Kaapse departement van maatskaplike ontwikkeling het hom dus die groen lig gegee om sy werk te doen. Die bevin­ding is op 28 November uitgereik. ’n Woordvoerder van die departement, Cayla Murray, sê die hoofpunt is dat daar geen onreëlmatige uitgawes of wanadministrasie gevind is nie. “Daar was wel twee punte van kommer oor administratiewe samewerking met die departement, maar die organisasie het dié sake reggestel.” In November het die plek vroegtydig vir die jaar gesluit oor ’n voortslepende geskil met sy werkers. Die werkers het betoog teen beweerde korrupsie en rassisme by die organisasie se jeugontwikkelingsentrum. Hulle het ook gesê hulle word sleg behandel. Van hulle is ook weens ekonomiese druk retrench. Kevin Chaplin, uitvoerende hoof van die stigting, het vroeër gesê alles is deur­sigtig. “Ons hou jaarlikse oudits deur onafhanklike maatskappye.” In ’n verklaring sê Chaplin als word reg gedoen en hulle het ’n etiese bestuur. “Dis duidelik deur die skoon oudits die afgelope paar jare.” Chaplin sê hy het van die begin gesê die aantygings teen hulle is nie waar nie. “Ongelukkig is groot skade aangerig en ons hoop die verslag sal die publiek se trust in ons herstel.”