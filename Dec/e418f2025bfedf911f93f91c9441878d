DAAR is vandeesweek erg aanstoot geneem toe onthul is dat die DA se parlementêre hoofsweep net oor ’n matrieksertifikaat beskik. Die DA  en John Steenhuisen self het toe aangevoer jy het nie ’n graad nodig om ’n goeie leier in die land te wees nie. Die DA-leier, Mmusi Maimane, en ander DA-LP’s was vinnig om tot Steenhuisen se defence te kom. Maimane het Steenhuisen beskryf as die finest chief wip van alle opposisiepartye in die parlement. Die einste DA het egter in die verlede groot bohaai opgeskop oor die EFF-leier, Julius Malema, wat destyds so vrot in matriek gevaar het en oudpres. Jacob Zuma wat basies sub A deur die venster gekyk het. Malema het laas jaar ’n B.A. (Honours)-graad in filosofie aan Unisa behaal. Toegegee, ’n graad maak nie van jou ’n goeie leier nie, maar die nodige kwalifikasie maak jou bevoeg om in ’n posisie te dien waar van jou verwag word om ’n verskil in die land te maak. Maar as jy so lekker die tersiêre tekortkominge van ’n teenstander kan uitwys, moet jy seker ook die punch kan vat as dieselfde tekortkominge in jou eie kampie uitgewys word. Na wat berig word, is nie almal in die DA egter impressed om in die parlement gelei te word deur iemand wat net ’n matriek agter sy naam het nie. Daar kan redelik verwag word dat partye soos die EFF nog baie lank gaan hamer op die kwalifikasie-gebreke van opposisiepartye soos die DA. Vandag se matrikulante sukkel om ordentlike jobs te kry en sit baie male met dié byna nuttelose sertifikaat by die huis. Beteken dit nou hulle kan ook begin droom van ’n top-pos in die parly?