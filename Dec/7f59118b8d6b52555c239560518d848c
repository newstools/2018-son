DIE legendariese Miggels-gospelfamilie van Uitenhage het geen bekendstelling nodig nie. Hulle gaan vanaand groot feesvier en op ’n konsert met sang en musiek aan die Here dankie sê vir meer as 60 jaar in die bediening. Die Miggels-familie se kerk, Hope Centre Ministries, het destyds te midde van groot turmoil in die gemeenskap en ’n groot geestelike behoefte in Suikerbekkiestraat ontstaan. George en Veronica Miggels het Hope Centre Ministries begin. Hulle het vier seuns en twee dogters. Ná die ouers se afsterwe, het hulle oudste seun, Levy, die bediening oorgeneem. Later is die leierskap aan sy broer Georgen oorgegee nadat apostel Levy afgesterf het. Die konsert begin vanaand 19:00 in die AGS-kerk se New Life Centre in Geelhoutstraat, waar die dienste en konserte van oor die ses dekades gevier sal word. Kaartjies kos R70. Past. Georgen sal ook die familie se storie vertel. Die direkteur van die konsert is die music producer en musikant Sere­deal “Shaggy” Scheepers.