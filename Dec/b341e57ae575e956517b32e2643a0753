DIE bendegeteisterde Wes-Kaap het ’n tekort van 4 500 cops. Die provinsiale minister van gemeenskaps­veiligheid, Alan Winde, het dié skokkende syfer gister bekend gemaak. Dis nadat hy die afgelope maand verskeie polisie­stasies in hot spots van misdaad besoek het. Hulle is onder meer George-Sen­traal, Cobville, Pacaltsdorp, Robertson, McGregor, Athlone, Steenberg, Ravensmead, Philippi-Oos, Mitchells Plain en Bishop­ Lavis. Gedurende die boekjaar 2017-’18 het die Mitchells Plain-, Bishop Lavis- en Philippi-Oos-polisiestasie 433 moorde ondersoek. Winde het ook die satelliet­polisiestasie in Sir Lowry’s Pass Village – wat deel van die Somerset-Wes-polisiestasie is – en die Uitsig- en Lavender Hill- base camps besoek. Winde sê dit is duidelik dat meer polisielede benodig word. Daarby is beamptes by van die polisiestasies onbevoeg om hul pligte uit te voer. Hy sê: “As die minister van polisie die polisiestasies van die nodige toerusting en mannekrag voorsien, sal daar ’n dramatiese afname in misdaad wees. “Inwoners soek sigbare polisiëring­ in hul gemeenskappe, maar die afgelope vyf jaar het die sentrale regering die getal polisie­lede in die provinsie van 22 038 in 2013 ver­minder tot 20 969.” Winde sê hulle móét iéts doen, daarom het hulle R5 miljoen toegewys vir polisiereserviste. Buurtwagte sal ook elk R10 000 ontvang vir toerusting soos flitse, radio’s, ens. Gemeenskaps­polisiëringsforums (GPF) is die afgelope boekjaar ook elk R1,5 miljoen gebied. Gavin Wallburg van die Steenberg-GPF sê: “Wanneer ons buurtwaglede patrolleer­, is daar minder petty crimes. “Ons het vier sektore – Steenberg, Retreat, Lavender Hill en Heathfield – waar 14 buurtwagte is. “Ons werk hand aan hand met die polisie, metro cops en wetstoepassers, veral wanneer hulle groot ope­rasies uitvoer.” Misbruik Lynn Philips van die Mitchells­ Plain-GPF sê: “Ons straatkomitees is die cops se oë en ore. “Hulle identifiseer ook jong mense wat dwelms misbruik of ander probleme het, sodat hulle aan ons ontwikkelings­programme kan deelneem.”