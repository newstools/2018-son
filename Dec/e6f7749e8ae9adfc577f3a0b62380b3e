’N DRINGENDE hof­aansoek om haar ex-lover te keer om ’n sex tape van hulle te laat uitlek. Dít is die jongste drama wat dié week Cheryl Zondi in die head­lines gesit het. Zondi is die eerste staatsgetuie in die verkragsaak van die vermeende sekspes-pastoor van Ni­gerië Timothy Omotoso. TimesLIVE berig Zondi het ’n tydelike hofbevel gekry waarvolgens die sakeman van Sandton Michael Brits verbied word om enige seksvideo’s of -foto’s van Zondi te versprei, vertoon, verkoop of kopieë van te maak. Luidens die hofaansoek het Brits glo planne gemaak om die seks­video aan Omotoso te verkoop in ’n poging om Zondi se reputasie en goeie naam te beswadder. Die tydelike hofbevel is in November toegestaan en ’n volledige verhoor hieroor word vir Maart beplan. Zondi het aan The Sunday Times gesê sy en Brits was van Februarie tot Oktober laas jaar in ’n verhouding, maar dat sy onbewus is van enige video’s wat ooit gemaak is. Dít was totdat sy op 1 November deur Thoko Mkhwanazi-Xaluva, voorsitter van die kommissie vir die bevordering en beveiliging van die regte van kultuur-, godsdiens- en taalgemeenskappe en adjunk­voorsitter van die Cheryl Zondi-stigting, hieroor ingelig is. Volgens The Sunday Times het ’n whistle-blower Mkhwanazi-Xaluva hieroor gekontak nadat ’n vriend op 30 Oktober met Brits gekuier het. Gedurende die aand het hy glo foto’s en video’s van Zondi gewys en gesê hy is van plan om met Omotoso te onderhandel. Boonop is daar ook ’n losprys van R500 000 op Zondi se kop. Dié losprys word glo deur Omotoso se volgelinge gebied. Juis hieroor is Zondi in die getuiebeskermingsprogram geplaas, berig News24. Zondi het onlangs ’n klag by die openbare beskermer aangemeld om veranderings aan dié program voor te stel waarvolgens slagoffers beter bygestaan sal word. Omotoso (60) staan saam met Lusanda Sulani (36) en Zukiswa Sitho (28) tereg op 97 seksver­wante klagte. Dit wissel van verkragting en seksuele aanranding tot mensehandel. Hulle weier egter om op die klagte te pleit. Die pastoor is in April verlede jaar gearresteer en is steeds in aanhouding. Sulani en Sitho is later ge­arresteer en is uit op bail. Omotoso se saak is veronderstel om op 4 Februarie weer in die Baaise hooggeregshof voort te gaan.