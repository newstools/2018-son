DIT was presies die medisyne wat die dokter vir Pakistan se krieketspan voorgeskryf het. Pakistan het die lopies gister op Willowmoore Park in Benoni laat rol op die tweede dag van die driedaagse wedstryd teen ’n Suid-Afrikaanse Uitnodigingspan. Dit is die toerspan se enigste wedstryd in Suid-Afrika voordat hy die Proteas van Woensdag af in Centurion in die eerste toets aandurf. Pakistan het sy eerste kolfbeurt gesluit met die telling op 306/7. Dit was in antwoord op die tuisspan se 318/7. Hervat Pakistan het met sy beurtsluiting gewys hy wil die wedstryd nie net vir slypkans met die kolf gebruik nie, maar wil darem ’n behoorlike wedstryd daarvan maak. Die Uitnodigingspan sal sy tweede kolfbeurt vanoggend op 45/1 hervat. Pakistan se boulers kry dus ook weer kans om hulle vaardighede in Suid-Afrikaanse toestande te toets. Dit was egter nie alles maanskyn en rose vir Paki­stan se kolwers nie. Thandolwethu Mnyaka het met akkurate boulwerk die besoekers aanvanklik onder druk geplaas. Hy was die Uitnodigingspan se suksesvolste bouler met 3/45. Azhar Ali en Babar Azam is die twee kolwers van Paki­stan vir wie sake sommer voor die wind verloop het. Ali het uitgetree met 100 lopies (12x4, 3x6) agter sy naam. Die beurt is gesluit toe Azam (104*, 11x4, 3x6) sy honderdtal bereik het. Hoewel die aanvangskolwer Fakhar Zaman net 19 lopies aangeteken het, is die goeie nuus vir Pakistan dat hy ná ’n kniebesering weer fiks is.