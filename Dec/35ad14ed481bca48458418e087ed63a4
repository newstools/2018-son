SUID-AFRIKA se keurderbaas is so effens bekommerd oor sommige Proteas se vertonings in die Mzansi Superliga (MSL) se T20-krieketreeks. Linda Zondi meen die MSL het die keurders baie gehelp en heelwat stof tot nadenke gegee. Hy wou nie die spelers uitsonder oor wie hy effens ongemaklik voel nie, maar van die Proteas se sleutelspelers het nie juis die wêreld­ aan die brand gespeel nie. Onder hulle tel twee ervare Proteas, Hashim Amla en Imran Tahir. Albei moet in volgende jaar se Wêreldbeker-toernooi in Engeland en Wallis belangrike rolle vir die Proteas vertolk. Amla het in ses kolfbeurte altesaam net 71 lopies aange­teken. Tahir het in sewe verskynings net vier paaltjies geneem. Zondi wys egter ook daarop dat daar nie te veel klem op die vertonings in die MSL geplaas moet word nie, want die Wêreldbeker-toernooi is die langer weergawe van die spel se korter formate. Vir Zondi is die verblydendste aspek van die MSL uit ’n keurdersoogpunt die geleentheid om van die land se minder bekende spelers in aksie te sien. Hy het verwys na spelers wat “hulle in die gaping tussen franchise en internasionale krieket” bevind. Spelers wat nog net tot provinsiale vlak in die plaaslike reeks gevorder het, kon hulle slag wys.