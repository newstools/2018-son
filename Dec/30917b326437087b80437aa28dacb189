IN DIE raadsaal van die Kaapse Metroraad pryk ’n plakkaat wat sê: “Don’t let racists speak for you.” Patricia de Lille, die Moeder van die Stad, het teen die tyd al ’n lange gegooi. Sy en die Wes-Kaapse premier, Helen Zille, sal seker nooit weer saam op ’n stage in Mitchells Plain jive nie. Antie Pat het mos getjek: Haar naam is lankal nie meer Koekie nie. En sy’t beslis daai wyse woorde op daai plakkaat kop toe gevat. Sy het onlangs op TV kaalvuis ingeklim onder mense wat haar van toeka af terugdruk en die mayoral chain wou afvat. Sy het gesê sy gaan nie by wees wanneer die (on)Demokratiese Alliansie verkiesingspamflette uitdeel nie. Ek dink sy’t bedoel die ontwerpers van die blou posters en pamfletskrywers praat nie vir haar nie. Antie Pat is ’n Rosa Louise McCauley. Ons ken laasgenoemde as Rosa Parks, daai dapper antie wat so te sê vrou-alleen Amerika se burgerregtestryd begin het. De Lille het gedoen wat sy lankal moes – ongeag hoe lank sy die DA-vlag laat wapper het! Parks het op 1 Desember 1955 ná ’n lang werkdag botweg geweier dat ’n rassistiese busbestuurder van Montgomery, Alabama, namens haar praat. Sy het haar teëgesit toe die busbestuurder haar en drie ander passasiers vra om hulle sitplekke af te staan aan wit passasiers wat gestaan het omdat die leliewit seksie voor in die bus vol was. Die coloured passasiers moes agter in die bus sit. Parks en drie medepassasiers het in die eerste ry van die “coloured”-seksie gesit. Die busbestuurder was nie hêppie toe Parks terugkap nie. Hy het hardegat gevra hoekom sy nie opstaan nie, want hy het die “coloured sign” ’n ry teruggeskuif. Parks was nie net moeg van heeldag op haar voete werk nie; sy was siek en sat daarvoor dat sy van haar menswees gestrip is. Daai dag het die Montgomery-busstaking begin. Dit het 381 dae aangehou. Amper leë busse moes verby duisende swart stappers ry. Sommige busse het leeg by die depots gestaan. Die arrogante busbase het ’n klomp geld verloor en busbestuurders afgelê. Dié eerste Shutdown-beweging het die wêreld geruk. Baie mense is met die oog op 2019 se algemene verkiesing gemesmeraais om op die ANC se Thuma Mina-bus te spring. Tog broei ’n bewustheid in hoofsaaklik arm, bruin gemeenskappe. Mense is nie meer bereid om agter in die bus te staan nie. Mense van Mitchells Plain in die Kaap en stowwerige dorpies soos Tulbagh en Wolseley tot Johannesburg se Westbury, Eldorado Park, Ennerdale en Reiger Park aan die Oos-Rand is gatvol vir die huidige politieke bestel. Die probleem is nie net sogenaamde dienslewering nie. Daar is ’n dringende hunkering na erkenning vir en die dringende regstel van die politieke en maatskaplike situasie waar­onder bruin mense gebuk gaan. Bruin mense besef dis nie toevallig dat hulle gemeenskappe ’n stortingsterrein is van armoede, gangsters en drug merts nie. Tydelike jobs vir stemme en die beloftes van huise en meer polisie gaan nie die miskenning help uitwis nie. Dapper en wyse bruin leiers word gemarginaliseer ter wille van gekaapte lakeie. Die meeste politieke partye in Suid-Afrika het nie bruin poster boys nie. Bruin mense reken hulle rol in die bevrydingstryd word misken en dat hulle op die agtergrond gestoot word. Hulle besef hulle is Africans, maar nie “blacks in particular” nie. Hulle word gedwing om op amptelike vorms die “coloured”-boksie te merk. As die ANC, DA, EFF en splinterpartytjies nie gou inspring nie, wag ’n bomskok op hulle. Hulle moenie in 2019 wonder waarheen die “bruin stem” getrek het nie. Bruin mense koppel lankal nie meer historical political feelings nie.