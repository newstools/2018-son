DIE bevindings van die ondersoek na die dienste in die Psigiatriese Hospitaal Tower in Fort Beaufort is bekend. Dis dat geen prima facie-bewyse van geïnstitusionaliseerde, sistemiese of doelbewuste skending van pasiënte se menseregte gevind is nie. Prof. Malegapuru Makgoba, die ombudsman van gesondheid, sê daar was net een geval van menseregteskending, maar verder geen vernederende of onmenslike behandeling van pasiënte nie. Makgoba sê die klag wat hulle ondersoek het, was nie soseer oor menseregteskending nie. Dit was eerder oor die Oos-Kaapse departement van gesondheid se afskeping van geestesgesondheidsdienste in die provinsie. Makgoba sê in sy verslag die departement het lank nagelaat om geestesgesondheid te prioritiseer; nie die nodige leierskap gebied nie; spesialiste oneerbiedig behandel; psigiatrie­hospitale geen steun gebied nie; infrastruktuur nie onderhou nie en niks gedoen om personeeltekorte te verlig nie. Makgoba sê ook die departement is onbevoeg om planne vir die verbetering van geestes­gesondheidsdienste te implementeer. Hy stel voor ál die lede van die hospitaal se bestuurspan moet vervang word omdat hulle wanfunksioneel en in “dead-end power struggles” gewikkel is. Die nasionale departement moet ook ’n admini­strateur aanstel om beheer te neem van geestes­gesondheids­dienste in die provinsie. Van die administrateur se pligte sal wees om: