BISHOP LAVIS, Bonteheuwel én Valhalla Park is nou gatvol vir die moorde nadat twee onskuldige kinders afgemaai is. Lede van dié gemeenskappe het gister na die Bishop-Lavis-polisiestasie opgeruk oor die vele eise wat volgens hulle nie deur die polisie nagekom word nie. Hulle eis dat daar ’n permanente base camp aangebring word én dat gangsters verwyder word. Hulle wil ook hê polisielede moet by hot spots geplaas word en Bonteheuwel moet sy eie polisiestasie kry. Lesley Anne (5) en Jade Johannes (3) is Maandag in Valhalla Park doodgeskiet. Gewond Die twee kinders was by ’n winkel toe hulle in ’n drive-by-skietery noodlottig gewond is. Jade se ma, Jodine, is onder die sewe ander wat in die skietery gewond is. Sy sterk tans in die hospitaal aan. Die inwoners sê hulle het genoeg vergaderings met polisiehoofde en staatsamptenare gehad, maar steeds is daar nie ’n oplossing nie. In ’n verklaring wat deur die gemeenskaplede uitgereik is, voel hulle hulle areas word misgekyk en die rykmansbuurte geniet ál die aandag. Die verklaring lui: “Tien moorde in Bishop Lavis, Bonteheuwel en Valhalla Park en geen nasionale media-aandag nie. “As twee kinders byvoorbeeld in Constantia doodgeskiet word, sal daar ’n outcry wees. “Die media sou ’n field day gehad het. “Die polisie sou rondgehardloop het. “Geregtigheid sou geskied, maar dis mos nou maar net Valhalla Park. No big deal! “Die lewe van die werkersklas tel mos nie.” Die anti-gang unit het daarin geslaag om die vermeende skieters vas te trek. Hiervoor het Alan Winde, minister van gemeenskapsveiligheid, hulle op die skouer geklop. Volgens Winde is vyf verdagtes in onderskeidelik Bishop Lavis, Mitchells Plain en Kensington gearresteer ná verskeie skietvoorvalle in dié areas. Altesame 12 ander is ook deur die polisie ondervra. Volgens Winde is ’n 23-jarige verdagte in die vroeë oggendure in ’n informele nedersetting in Athlone vasgetrek. In sy besit was R29 000 se mediese voorraad, sel­fone en ’n gas welder. Winde sê: “Al die speurders, die anti-gang unit en beamptes wat met die ondersoek gehelp het, moet gelukgewens word. “Dit wys net hoe effektief die polisie kan wees as daar ’n gespesialiseerde eenheid in plek gesit word.” ’n Woordvoerder van die polisie, Novela Potelwa, het bevestig ál die verdagtes wat aangekla is, sal binnekort in die Bishop Lavis-landdroshof verskyn.