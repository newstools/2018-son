Norman Evertson van Montagu skryf: Dit is darem baie opsigtelik dat sekere rubriekskrywers soos Stephen Nell en Skuimkop, albei van Die Burger­, in die bres tree vir die Bok­afrigter, Rassie Erasmus. Nell skryf (4 Desember): “Gee Rassie krediet waar dit toekom; syfers nie werklikheid” en Skuimkop (8 Desember): “Moenie altyd statistieke glo.” Dié twee was glad nie so tegemoet­komend teenoor Allister Coetzee, Rassie se voorganger, nie. Om die waarheid te sê daar is gereeld voorgestel dat Coetzee weens sy “swak” rekord in die pad gesteek moet word. Statistieke is vir dié rekord voorgehou. Nou ewe skielik moet die statistieke nie altyd geglo word nie en die syfers is glo ook nie meer ’n ware weer­spieëling van die toedrag van sake nie. As dit nou nie dubbele standaarde is nie, weet ek darem nie. Die statistieke was goed genoeg as motivering om voor te stel dat van Coetzee ontslae geraak moet word, maar noudat Rassie in dieselfde bootjie is, word van ons verwag om nie veel ag te slaan op wat die statistieke weerspieël nie. Dit is net weer ’n bewys dat gekleurde afrigters se vermoëns en bevoegdhede as ondergeskik geag word aan dié van hulle wit eweknieë. Saru moet ophou om so onwrikbaar te glo in die vermoëns en bevoegdhede van wit breiers en dié van gekleurdes as minderwaardig te ag. En rubriekskrywers soos Nell en Skuimkop kan ook maar ophou om Erasmus so op te polish. Die rugby­gemeenskap het oë, gesonde verstand en ’n goeie kennis van rugby. Ons sien wat julle probeer doen. So, julle kan maar ophou daarmee, want as die statistieke weerspieël dat Rassie nie perform nie, moet hy waai. Wat vir die een geld, geld vir die ander. Moenie van die een vis en die ander vlees maak nie!