DIE een oomblik shop Son­landers in Bethelsdorp nog ewe rustig. Die volgende oomblik bars ’n groep van ses gewapende mans by die Aspen Spar in en maak die tills leeg terwyl hulle die personeel, bestuurder en veiligheidswagte aanhou. Dié rooftog het Donderdag om en by 16:55 gebeur. Kapt. Johan Rheeder, ’n woordvoerder van die polisie, sê sowat 10 skote is afgevuur nadat die verdagtes die winkel verlaat het. Die groep het ook drie voertuie gehijack. Hulle is weg met ’n Volkswagen Golf 5, ’n Volkswagen Jetta en ’n Volkswagen Polo. Die Golf en die Polo is enkele ure later verlate in KwaNoxolo gevind. Niemand is in die voorval beseer nie. Dis nog onduidelik hoeveel geld gesteel is. Die polisie ondersoek sakeroof en hijacking. Die winkelbestuurder wou nie kommentaar lewer nie.