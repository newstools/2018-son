NÁ 12 jaar se gewag vir ’n nuwe huis het sy eindelik haar grootste Kersgeskenk nóg gekry. Susan Simons (76) van Barcelona in die Northerns van die Baai is in die sewende hemel oor sy weer haar kop in haar eie huis kan neerlê. Trane van blydskap het oor haar wange gerol toe sy gister vir die eerste keer in haar nuut geboude plek instap. Regkom Raadslid Pieter Hermaans sê hy het ál die jare probeer om Simons te help regkom met ’n huis. Toe het hulle ’n paar maande gelede die hulp van ’n barmhartige kontrakteur bekom. Simons sê dis met die hulp van die Here dat sy so ’n groot Kersgeskenk gekry het. Op 20 Desember 2006 het Simons se huis in Scorpio­straat tot op die grond afgebrand. Die oorsaak van die brand is onbekend. Al haar besittings, klere en meubels is in die brand vernietig. “Ek voel vandag baie proud en ek prys die Here. Nou kan ek kook en relax in my eie huis,” sê Simons. Sy voeg by sy moes ’n rukkie by haar niggies in Graaff-Reinet woon en toe by haar dogter in Barcelona. “Jy kan nie doen wat jy wil in iemand anders se huis nie, al is dit familie. Ek is baie dankbaar,” sê ’n duidelik verligte Simons. Max Simons (27), haar seun, het ook alles in die brand verloor en woon tans in ’n hok in die jaart. Hy het self skouer aan die wiel gesit en gehelp om sy ma se nuwe huis te bou. “Ons het ’n maand gevat om die huis te bou. Ek het gehelp sodat my ma darem ’n woning het om in te bly,” vertel Max. Die barmhartige kontrakteur, Neville Alexander, het besluit om te help, aangesien Susan al so lank wag vir ’n huis. Hy verduidelik hulle het die huis gebou as deel van hulle verantwoordelikheid om tot maatskaplike ontwikkeling by te dra.