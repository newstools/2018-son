CHIPPA United se situasie in die Premier-sokkerliga (PSL) is nou ’n saak van gebed. Dít, en ’n vet tjekboek kan die span hopelik red van relegasie. Die Chilli Boys het dié jaar in die 15de plek van die 16 plekke op die PSL-puntelys afgesluit. As die klub se voorsitter, Chippa Mpengesi, nie sy tjekboek oopmaak nie, is relegasie uit die PSL die span se voorland. So baie breiers het gekom en gegaan dat die huidige een, Joel Masutha, reeds gevra is of hy dink hy tot die einde van die seisoen sal hou. Huursoldate Wat egter belangriker is, is dat die span moet oorleef in die PSL. Onder Masutha het die span ná drie wedstryde nog net twee punte verdien vir twee gelykop uitslae. Dis net ’n paar dae voordat die transfer window oopmaak. So, Mpengesi sal weer ’n paar huur­soldate moet ontbied. Chippa het te veel onbekende spelers aan die begin van die sei­soen gekoop, en dít was ’n fout. Mpengesi behoort nou spelers wat sit en niks doen by hul klubs, te oorweeg. Hulle moet spelers wees wat ’n verskil vir Chippa kan maak, spelers soos Bernard Parker, Gustavo Paez, Hendrick Ekstein en Ryan Moon van Kaizer Chiefs. By Orlando Pirates is selfs twee voormalige Chippa-spelers wat ’n verskil kan maak: Diamond Thopola en Thembinkosi Lorch. Thopola, wat geen speelkans by Pirates gebied is nie, was selfs Chippa se kaptein en ’n lid van die groep nasionale spelers. ’n Gebore Baaienaar wat oorweeg kan word, is Reeve­ Frosler, wat laas seisoen byna elke wedstryd vir Wits gespeel het, maar dié seisoen niks nie.