JP ROBBERTS is onlangs aangewys as die nuwe groepshoof van die Mnr. Suid-Afrika-kompetisie. Eldridge Jason het dié onderhoud met hom gevoer: JP ROBBERTS (JPR): Ek het my loopbaan as model begin en het my eerste prys in 2015 gewen toe ek aangewys is as Mr Model Look SA. Kort daarna was ek die eerste prins van die destydse Mnr. SA, waartydens ek ook aangewys is as Meneer Fotogenies. Daarna het ek voltyds modelwerk gedoen. EJ: Hoe vergelyk die Mnr. Suid-Afrika-kompetisie met dié van Mej. Suid-Afrika? JPR: Die Mnr. SA-kompetisie het al ’n hele paar keer van eienaars verwissel. Hoewel ons daagliks groei en nuwe hoogtes bereik, is ons nie so groot soos die Mej. SA-kompetisie nie. Ek bewonder die werk wat met die Mej. SA-kompetisie gedoen word en streef daarna om my handelsmerk net so suksesvol te maak. EJ: Is daar enigsins ’n verskil tussen hoe die Mnr. SA- en die Mej. SA-kompetisie aangebied word? JPR: Daar is baie ooreenkomste tussen die twee kompetisies, hoewel die liefdadigheidsorganisasies en uitdagings verskil. Albei handelsmerke streef egter daarna om rolmodelle in ons land te skep. EJ: Watter doelwitte wil Mnr. SA graag bereik in terme van die rol wat mans in ons gemeenskappe behoort te speel? JPR: As iemand wat self ’n voormalige wenner is, glo ek dat daar gesoek word na iemand wat die handelsmerk sal regverdig. Dis iemand wat inspirasie en motivering sal bied aan ander wat sal opkyk na hom.