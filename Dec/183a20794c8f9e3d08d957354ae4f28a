DIE Chippa United-breier, Joel Ma­sutha, sê om by die huis te draw, is om moeilikheid te soek. Die Chilli Boys moes Vrydagaand in die Nelson Mandelabaai-stadion twee keer van agter kom om ’n gelykop uitslag van 2-2 teen die span van Polokwane te verseker. Die Chippa-doelskieter Rhulani Manzini het die span se eerste gelykmaker aange­teken nadat Polokwane ge­score het. Dis Manzini se tweede doel in twee stryde. Die Chippa-kaptein, Mark Mayambela, het toe – kort voor die einde van die wedstryd – ’n tweede gelykmaker aangeteken. Dit is dus nou Masutha se tweede agtereenvolgende gelykop uitslag nadat hy in sy eerste wedstryd in beheer met 1-1 teen Cape Town City gelykop gespeel het. Masutha sê al het die span goed teruggeveg, voel hy Chippa moes gewen het. “Ons kan nie bekostig om tuis gelykop te speel nie. Dit voel amper soos verloor, veral omdat dit ’n tuiswedstryd was,” verduidelik hy. Masutha is reg – die uitslag doen niks regtig vir Chippa se plek op die log nie. Chippa is nou in die 13de plek met 12 punte ná 14 wedstryde. Ander spanne onder Chippa moet nog speel, so die Baaise span kan maklik wéér sak. “Ons moet ongelukkig alles probeer wen as ons van die relegasiesone wil wegbeweeg. “Dus is dié uitslag nie goed genoeg nie. Ook omdat ons weer nie sleg gespeel het nie. “Ons het net ’n paar foute begaan, dis al.” Masutha en sy span sal egter nie in hulle laaste wedstryd van die jaar foute kan bekostig nie. Chippa pak Wits, tans tweede op die log, Vrydag in die Bidvest-stadion.