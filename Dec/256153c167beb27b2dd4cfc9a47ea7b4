SURPRISE, surprise! Vir Benni McCarthy, die afrigter van Cape Town City, geld daai net nie vir sy ster-doel­skieter Surprise Ralani nie. Die 31-jarige Ralani was op sy stukke in City se laaste wedstryd van die jaar. Dit was laas week teen Bloemfontein Celtic in die Kaapstad-stadion. Ralani het toe twee doele aange­teken om die Citizens se comeback-sege van 3-2 te verseker. Ralani word soms gekritiseer daarvoor dat hy nie bestendig genoeg­ vertoon vir ’n speler wat so talentvol en ervare soos hy is nie. McCarthy sê: “Ralani het die reputasie dat hy in elke wedstryd tight gemerk word. “Opponente merk hom, want hy is ’n speler wat geleenthede kan skep en hy is baie geslepe. “Hy was al in Europa. So, hy weet waaroor dit gaan. “Hy moet egter net leer om minder voorspelbaar te wees, juis omdat hy wéét hulle gaan hom merk. “Dis waarom hy soms moet probeer om in gebiede op die veld te wees waar defenders nié wil wees nie. Só skep ’n mens geleenthede en spasie vir jouself. “Dít is wat ek hom teen Celtic voorgesê het, en hy het seker gemaak dat hy one up is vir die defenders.” McCarthy sê dis verblydend dat Ralani se harde werk op die oefenveld vrugte afwerp. “Hy is die beste finisher wat ek in die span het,” prys Mc­Carthy. “Ek sien dit elke dag op die oefenveld. Hy doen dit gereeld, weet jy. “Dit was goed. Ek is bly dat hy ons deurgetrek het.”