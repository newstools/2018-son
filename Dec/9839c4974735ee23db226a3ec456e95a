DIE Stad Kaapstad het tussen Januarie en Junie vanjaar meer as 30 000 mense vir diabetes gescreen. Verlede jaar is 21 000 mense vir die gevreesde siekte getoets. JP Smith, burgemeesterslid van Kaapstad se veiligheid en sekuriteit en maatskaplike dienste, sê hulle moedig mense aan wat in hoë-risikogroepe val om na klinieke te gaan en hulle te toets. Hy sê veral mense met ’n familiegeskiedenis van diabetes, wat oorgewig is, nie baie oefening kry nie, ongesond leef en rook, moet hulleself laat toets. “Ouderdom speel ook ’n rol en as jy jou middeljare tref, kom vir ’n toets.” Smith sê die meeste gevalle is tipe 2-diabetes en dit kan voorkom word deur ’n gesonde leefstyl te handhaaf. “Doen gereeld oefeninge en probeer gesond leef. Eet gebalanseerd en probeer jou gewig in toom hou,” sê Smith. “Jou gesinslewe en die omgewing waarin jy leef, is die sleutel tot ’n gesonde lewe en om die gevaar van diabetes uit te skakel. “Families kan leer om ’n gesonde lewe aan te neem deur klinieke toe te gaan en om bewus gemaak te word van die siekte.” Klinieke in Kaapstad het gesê baie meer gevalle van siektes wat verbind word met ongesond lewe, is aangemeld. Dis veral in armer gemeenskappe. Die stad het nou die tweede been van die Live Well Challenge-veldtog bekend gestel. Behandeling behels nie net medisyne nie, maar om gesond te leef. Die veldtog is daarop gemik om inwoners te laat deelneem aan ’n program wat oor agt weke strek, en hulle meer te leer van eetgewoontes en om meer te oefen. Jaarliks reg oor die wêreld eis siektes soos dia­betes, hoë bloeddruk, hartsiektes, beroertes en kanker sowat 41 miljoen mense wêreldwyd. In die Wes-Kaap is diabetes die grootste oorsaak dat vroue vroegtydig sterf. Die Live Well Challenge wil help dat mense hulle attitude verander en op die regte pad bly. Dit word deur vier departemente­ in maatskaplike dienste se direktoraat aangebied. Die Live Well Challenge bestaan uit agt sessies en vind weekliks in gemeenskapsale in areas plaas waar dit gehou gaan word. Die sessies bestaan uit: . 30 minute waar mense oor gesondheid ingelig word en groepe kortliks daaroor kan praat; . biometriese ondersoeke – gewig, bloed, vlakke van glukose, ensovoorts – en waar deelnemers die proses kan monitor en . ’n 30 minute-oefensessie. Die program vind aanmekaar plaas en mense wat wil deelneem, kan sommer enige tyd inval. Volgens die International Diabetes Foundation is sowat 80% van tipe 2-diabetes voorkombaar deur gesond te leef.