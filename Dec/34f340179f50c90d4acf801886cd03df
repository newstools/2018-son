MOENIE verbaas wees as jy binnekort hoor dat Rory Sabbatini nou Slowakye verteenwoordig nie. Sabbatini, wat in Durban gebore is, het verlede week ’n burger van Slowakye geword. Sy vrou, Martina Stofa­nikova, is van Slowakye. Die Slowaakse Gholfvereniging sê hy gaan ’n bewys van burgerskap aan die Internasionale Gholffederasie stuur, wat Sabbatini in staat stel om onder die Slowaakse vlag te speel. Inspirasie Hy sal ook in aanmerking kom om vir die Oos-Europese land in die Olimpiese Spele in Tokio in 2020 te speel. Sabbatini is tans 203 op die wêreldranglys. “Ek glo ek sal suksesvol wees vir Slowaakse gholf en sal ’n inspirasie vir die jeug wees,” het Sabbatini onlangs by die konsulaat-generaal van die Slowaakse Republiek in New York gesê. Rastislav Antal, vise-president van die Slowaakse Gholfvereniging, het gesê hy is trots dat Slowakye sy eerste speler in die PGA-toer het. Aanmoedig Sabbatini (42) is ten volle vrygestel nadat hy verlede jaar by die FedEx-beker in die 97ste plek geëindig het. “Ons glo Rory kan goeie vertonings vir Slowaakse gholf behaal en ons publiek en ons kinders aanmoedig om gholf te speel,” het Antal gesê. Sabbatini het ses PGA-toernooie gewen. Dit sluit die Nissan Open, Crowne­ Plaza Invitational, Byron Nelson-kampioenskap en die Honda Classic in. – Sport24