DRIE verdagtes verskyn vandag in die Motherwell-landdroshof op ’n rits klagte, onder meer poging tot moord en die besit van ’n gekaapte voertuig. Ander aanklagte sluit in die besit van ploftoestelle en die onwettige besit van vuur­wapens en ammunisie. Kol. Priscilla Naidu, ’n polisie­woordvoerder, sê die verdagtes is 02:50 op Kersdag in NU4B, Motherwell, gearresteer. Dit was toe lede van die Motherwell-misdaadvoor­komingseenheid patrolliewerk in die gebied gedoen het. By die Engen-vulstasie naby Qutsastraat het twee mans skielik omgedraai en in ’n smal straatjie af gestap toe hulle die patrollie gewaar het. Naidu sê die mans het op die polisie losgebrand toe dié hulle genader het. Hulle het egter gevlug toe die cops begin terugskiet het. Terwyl die polisie hulle gejaag het, het een van die verdagtes ’n swart sak weggegooi. In die sak was vier tuisgemaakte ploftoestelle en ’n vuurwapen. Lede van die Motherwell Operational Command Centre (OCC) het opgedaag om hul kollegas te help soek na die verdagtes. Skuil Naidu sê een van die verdagtes, ’n 49-jarige man, is in Birastraat, NU4A, vasgetrek. Hy het ’n skietwond in die hand gehad. OCC-lede het daarna ’n 31-jarige man gearresteer. Hy het in ’n jaart, ook in Birastraat, probeer skuil. Ná opvolgwerk het die lede beslag gelê op ’n pistool en ’n vyfde tuisgemaakte ploftoestel in ’n shack in NU12. Naidu sê ’n derde verdagte is kort daarna in Bikanastraat, NU4A, in hegtenis geneem. Sy sê ’n Volkswagen Jetta wat in Qutsastraat geparkeer was, het die beamptes se agterdog gewek. Die Jetta is na die Mountweg-polisiestasie gesleep. Daar is toe vasgestel dat die nommerplate daarvan vervals is en dat die kar verlede week in ’n sakerooftog in Bethels­dorp gekaap is. Naidu sê altesaam drie vuurwapens, vyf ploftoestelle en ’n gekaapte voertuig is opgespoor. Die vuurwapens se reeksnommers is egter afgevyl. Die provinsiale polisie­kommissaris, lt.genl. Liziwe Ntshinga, loof die manne en vroue vir die welslae wat hulle behaal het. Ntshinga sê hulle werk werklik hard om ’n veilige om­gewing te probeer skep vir die gemeenskappe wat hulle dien, en hulle plaas in die proses hulle lewe op die spel.