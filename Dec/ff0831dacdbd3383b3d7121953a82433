’N GESIN van Mitchells Plain kan weer die stukke van hulle lewe begin optel nadat hulle alles in ’n brand verloor het. Die Douglas-gesin het vandeesweek sakke vol donasies ontvang nadat die brand verlede maand hulle lewe verwoes het. Hulle huis in Portlands het op Guy Fawkes-dag tot op die grond afgebrand. Die gesin woon intussen tydelik by familie in Kraaifontein. Volgens James Douglas sal hulle volgende week met die bouery aan die huis kan begin. ’n Opgewekte Douglas sê: “Die bourommel is gisteroggend verwyder en die terrein word skoongemaak. “Ons is dankbaar vir al die skenkings en dit het ál ons verwagtinge oorsky.” Douglas (36) het saam met sy pa (73) en sy tweelingdogters (10) en seun (6) in die huis gewoon. Niemand is in die brand beseer nie. Die organisasie Differently Beautiful het gister tesame met verskeie ander organisasies, waaronder Throttle Maniacs Bikers en Swallow Flight, asook lede van die gemeenskap, verskeie skenkings gedoen. Dit sluit in skoene, klere, kos en meubels. Melissa Smith, die stigter van Differently Beautiful, het die gemeenskap van Mitchells Plain bedank vir hulle hartlike bydrae en bystand aan die familie. Die gesin benodig nog boumateriaal en enige iemand wat ’n bydrae wil lewer, kan James bel by 078 705 5678.