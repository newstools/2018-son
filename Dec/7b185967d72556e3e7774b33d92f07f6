TWEE werkers van Makro in die Baai is Vrydag geskors nadat ’n leerder by die Hoërskool Westering aangerand is. Volgens die ooggetuie wat die altercation getape en na Algoa FM gestuur het, was die gr. 11-leerder by die skool om sy rapport te gaan haal. Die mans – in Makro-uniforms – beskuldig hom toe glo daarvan dat hy sleg bestuur het. Nog voordat die ooggetuie als begin tape het, het een van die mans die kind na bewering ’n paar keer geklap. Die leerder (18) het ’n klag van aanranding gelê teen een van die mans in die video. Kol. Priscilla Naidu, polisiewoordvoerder, het bevestig ’n saak is by die Kabegapark-polisiestasie aanhangig gemaak. André Steyn, Makro SA se bemarkings­direkteur, het aan Algoa FM gesê die twee personeellede is onmiddellik geskors toe die video onder Makro se aandag gebring is. ’n Formele ondersoek sal nou volg.