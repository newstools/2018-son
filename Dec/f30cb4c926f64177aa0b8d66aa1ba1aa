CHIPPA United moes probeer het om die Bafana Bafana-speler Kermit Erasmus terug te bring Baai toe. Die Chilli Boys kon nou aan almal gewys het hoe ernstig hulle is oor die Baai en die PSL deur dié gebore Baaienaar by hul span te voeg. Erasmus (28) is ’n doelskieter – iets wat Chippa broodnodig het. Die span het in 12 wedstryde net ses doele aangeteken. Die Chilli Boys se nuwe breier, Joel Masutha, het onlangs ook gesê die span het nie sleg gespeel onder Eric Tinkler nie, maar wel gesukkel om doele aan te teken. As daar iemand is wat dit kan help oplos, is dit Erasmus. Hy het ervaring in die PSL met Orlando Pirates en Supersport­ United en het nou nie ’n baie suksesvolle periode oorsee gehad in Frankryk nie, maar het steeds die doelhok gevind by al die klubs vir wie hy uitgedraf het. Hy is ook natuurlik nog ’n huidige Bafana Bafana-speler en dit is altyd goed om sulke kwaliteitspelers tussen die res van die span in te gooi. Dit laat almal altyd ’n bietjie harder werk. Behalwe dit kort Chippa meer spelers wat plaaslike ondersteuners na die stadion sal lok. Soos genoem, is Erasmus ’n Baaienaar en hy sal dit beslis doen. Daine Klate was een van die PSL se groot name wat by Chippa aangesluit het, maar hy het nog nie te veel vir Chippa gefeature dié seisoen nie. Erasmus is nog ’n speler wat elke wedstryd kan en sal wil speel en met hard werkende spelers soos Kurt Lentjies­ kon dit ’n goeie kombinasie wees. Erasmus kon ook moontlik weer Klate aanspoor om ’n bietjie beter te vertoon. Dit alles kon net moontlik die verskil gewees het tussen relegasie en oorlewing vir Chippa. Volgens gerugte lyk dit wel asof Erasmus op die ou end by Cape Town City kan beland. Natuurlik is daar geld, maar ons weet almal Chippa het ook geld. Die probleem is die klub weet nie op wie om dit te spandeer nie. Die span is tans in die 15de plek en kort ’n redder – nie net nog ’n afrigter wat weer ná ’n paar wedstryde in die pad gesteek gaan word nie. Die span kort dus ’n ster. Vandat Chippa in die Baai kom settle het, het hy nog nie ’n speler gehad wat as ’n ster beskou kan word nie. Erasmus is seker ook nie ’n groot ster nie, maar omdat hy hier gebore is, sal die Baai beslis van hom ’n ster maak as hy sy eerste doel in die net druk in die Nelson Mandelabaai-stadion. Nie een van Chippa se doelskieters het sover dié seisoen enige spanne hoofbrekens besorg nie. Lerato Manzini bly beseer en Rhulani Manzini sukkel om sy vorm van ’n paar seisoene gelede te vind. Hoewel Thabo Rakhale en Ruzaigh Gamildien hard werk, sukkel hulle ook om die bal in die regte rigting te stuur. Soms is dit beter om geld aan gehalte te bestee as om net geld te spandeer op verskeie opsies. Chippa het opsies, maar nie een werk nie. Ek is amper seker in Januarie wanneer die transfer window oopmaak, gaan Chippa homself probeer red deur een of ander doelskieter te sign. Ongelukkig gaan dit dan reeds te laat wees.