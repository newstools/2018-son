RUSHIN Brinkhuys van Malmesbury tree die naweek op by die Lambertsbaai-fees. Die fees duur van vandag tot Sondag. Die akteur, regisseur en rapper vertel: “Ek wou van kleins af ’n akteur word en het opgekyk na sekere idols in die vermaak­bedryf. Op hoërskool het ek drama as vak gevat en daarna ’n kursus in per­forming arts voltooi.” Brinkhuys skryf sy eie mono­loë, gedigte en teaterproduksies. Hy werk tans aan die produksie Hy Bly My Pa, Kallit Tsotsi. As alles volgens plan verloop, sal dit in volgende jaar te sien wees. Brinkhuys is ’n besige man. Hy vertel sy musiek bly nie agter nie. Op die oomblik werk hy ewe hard aan sy eerste album, Tha Truth. Die liedere daarop gaan oor sy lewe. Hy glo al gaan dit hoe moeilik, daar is altyd hoop en lig aan die einde van die donker tonnel. Brinkhuys wil ook graag ander kunstenaars help, want die vermaakbedryf is nie maklik nie. Kyk dié naweek in Lambertsbaai uit vir Brinkhuys. Vir nog info, bel hom by 0712544239.