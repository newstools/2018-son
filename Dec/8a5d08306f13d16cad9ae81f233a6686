FESTIVE is nog niks nie. Try eerder ’n vergadering van die Kaapse stadsraad, soos die een gister, wat geklink het soos ’n shebeen. Die ANC se koukusleier, Xolani Sotashe, het die herrie begin met ’n item op die agenda. Sotashe het beweer die mayco-lid vir veiligheid en sekuriteit, JP Smith, is in cahoots met amptenare. Sotashe het beweer: “Ons het bewyse dat sheriff Smith se hande in die koekblik was. “Die speaker sit ook met inligting wat verband hou met ’n ondersoek wat ook Richard Bosman (direkteur vir veiligheid en sekuriteit) raak.” Sotashe het herhaal wat hy onlangs aan die media gesê het: Dat die ANC sit met inligting wat hy bereid is om net aan ’n onafhanklike ondersoek­span te oorhandig. Hy sê dis omdat hulle geen vertroue meer in die kantoor van die speaker het nie. Sotashe het verduidelik: “Die speaker het emails en inligting oor die saak, en ’n klag van die mayco se ondersteunings­beampte in Smith se kantoor, maar steeds word niks gedoen nie. In ’n skimp op ’n ver­houding tussen Smith en Xanthea Limberg, die nuwe mayco-lid vir water en afval, het hy gesê: “Smith terroriseer personeel en stel net sy girlfriends aan.” Houding Smith het teruggekap dat dit die ANC is wat met amptenare konkel en lede vik­timiseer, en gesê: “Die hele ding gaan oor privaat emails van Bosman.” Oor “girlfriends” het Smith gesê: “Die houding teenoor vroulike amptenare en raadslid Limberg is laag en gemeen. Dis seksisties en vrouemishandeling. Die raad het die Organi­sational Development and Transformation Plan (ODTP) hersien. Die onderburgemeester, Ian Neilson, het gesê hoewel die ODTP sekere voordele ingehou het, het dit on­gelukkig ook gelei daartoe dat besluitneming gesentraliseer is. Hy het verduidelik: “Wat ons gehoop het om daarmee te bereik, het nie uitgewerk nie. “Lesse wat uit die ODTP geleer is, moet nou toegepas word. Daarom skakel ons oor na die ou stelsel.” Die ANC wou toe weet of enige oudit gedoen is om vas te stel watter teikens wel bereik is. Sotashe het gesê: “Ons moet eerlik wees: Die ODTP is die breinkind van Craig Kesson (hoofdirekteur: korporatiewe dienste) en het niks met dienslewering te doen gehad nie.” Die burgemeester, Dan Plato, het ook die portefeuljes van sy nuwe mayco bekend gemaak. Plato het in sy toespraak gesê dit ís so dat sekere portefeuljes net te groot was vir mayco-lede. Hy het gesê: “Ons moet ophou politiek speel: Alle partye moet nou saamspeel in belang van Kaapstad en sy inwoners.” Hy het gesê die opgra­dering van informele nedersettings moet aandag geniet. “Wat ook ’n bron van kommer is, is dat iemand 34 jaar lank op die waglys (vir huise) is, maar dan kry iemand wat 10 jaar wag een – hoe is dit moontlik?”