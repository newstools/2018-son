HEIDELBERG. – Twee bekendes het die naweek tragies gesterf. Saterdagmiddag is die dorp se baas-slangvanger, Jan Pieters (54), noodlottig deur ’n 1,7 m bruinkapel gepik terwyl hy op pad was om dit in die veld te gaan vrylaat. Hy het so voor 19:00 in die hospitaal in Riversdal gesterf. Later die aand het nog ’n bekende, Daniel Schietekat (47), gesterf toe sy voertuig die pad verlaat en in ’n sloot sowat 10 km buite die dorp beland het. Hy is vermoedelik op slag dood. Noodlot Pieters – alombekend as “Jan Total” – is na Dirk en Maria Busch se huis in Joe Slovo Park ontbied nadat die slang agter ’n rusbank gewaar is. Volgens Dirk het hy Pieters ontbied oor hy bekend daarvoor was dat hy goed met slange werk. Pieters het die slang gaan vrylaat toe die noodlot hom tref. Sy jongste dogter, Edwina, vertel hulle pa was baie lief vir diere en dat hy uit sy pad gegaan het om diere te beskerm. Begrafnisreëlings is nog nie bekend nie. ’n Nadoodse ondersoek sal gedoen word.