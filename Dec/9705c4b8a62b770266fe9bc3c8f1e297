GAUTENG is vanjaar se o. 19-Khaya Majola-skolekrieketkampioen. Die jong Gautengers (230/9) het gister op Nuweland met 25 lopies met die gasheer, die Westelike Provinsie (205), afge­reken. Maar die jong Kapenaars het ’n groot fight opgesit en die wedstryd is met net 11 balle oor eers beslis. Dis toe die WP se laaste paaltjie gekantel het. Die besoekers het gesmile toe hulle ingestuur is om te kolf en het vanuit die staanspoor die pap dik aangemaak. Cameron Shekleton het behoorlik onder die WP se boulers ingeklim op pad na ’n skitterende 137 van net 144 balle. Sy pragbeurt het 15 grenshoue en 2 sesse ingesluit. Sy aantreklike kolfwerk was skouspelagtig en hy moet beslis een van die gunstelinge wees om vandag op Nuweland die beurt vir die nasionale skolespan teen die uitnodigingspan te begin. (Die spanne is gisteraand ná Son se saktyd aangekondig.) Vir die WP het Siyabulela Plaatjie (3/44) en Jason Alexander (2/52) goed geboul. Onder die Kapenaars se kolwers het Bonga Makaka (36), Alexander (33), Justin Broad (32), Thando Ntini (30) en Lehan Botha (27) bygedra.