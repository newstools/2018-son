DIE “sagmoedige” gemeen­­­skapsleier het ’n tweejarige kind anaal verkrag nadat hy haar gevoer en haar nappy gechange het. Daarna het hy die kind verwurg. Dis oor hierdie vieslike dade dat die 34-jarige Willie Simons van Manenberg gister twee lewenslange vonnisse opgelê is. Die voorval het op 23 Februarie 2014 in Manenberg plaasgevind. Zaakierah Hendricks se ma wou gaan dans. Simons het aangebied om na haar kind te kyk. Haar lyk is die volgende dag in die wendyhuis agter Simons se huis gevind. Simons, vroeër ’n sokker coach, is eers twee jaar later in hegtenis geneem – nadat sy DNS met die verkragting en moord verbind is. Hy het gister in die getuiebank vergifnis gevra. “Ek is regtig jammer vir wat ek gedoen het. Ek weet nou nog nie hoekom ek dit gedoen het nie. As ek Zaakierah kon terugbring, sou ek.” Hy het gesê hy het twee jaar met die geheim geloop omdat hy bang was vir wat mense aan hom sou doen wanneer hulle uitvind. Waarnemende regter Murray Bridgman het Simons gevonnis. “Ek is seker die ding vreet aan jou en is heeltyd op jou mind. “Jy lyk soos ’n sagmoedige mens en dit lyk of nie eens jy weet hoekom jy die dade gepleeg het nie. Jy is nie ’n geharde misdadiger nie. Ek dink nie dit was ’n beplande moord dié nie.” Bridgman het gesê Simons het die gemeenskap verraai. “Die mense wil weet wat in jou kop aangegaan het. Jy het nou genoeg tyd om oor jou dade te gaan dink.” Vir Zaakierah se pa, Marco Daniels, het die vonnisoplegging ou wonde oopgekrap. “Daai man het my seun afgerig. Hy het elke dag vir twee jaar ná my meisiekind se dood saam met my trein gevat. Elke dag het hy soos normaal gesels. Ek kan nou nog nie glo hy het so iets gedoen nie.” Hy het gesê g’n vonnis sal sy kind terugbring nie. “Ek voel steeds nie tevrede nie.”