NÁ NÓG ’n swak vertoning deur Manchester United het José Mourinho besluit dit is dié keer niemand anders as die spelers se skuld nie. Die Red Devils is Woensdagaand in die Estadio de Mestalla met 1-2 deur Valencia geklop nadat Phil Jones ’n eie doel aan­geteken het. United het reeds in groep H vir die ronde van 16 gekwalifiseer. Daarom het Mourinho die kans gehad om sy span te roteer. Die breier het egter geen vertroosting gekry in ’n vertoning wat nie energie of dryfkrag gehad het nie. “Ek verwag meer van my spelers,” het Mourinho gesê. Hy het ag veranderinge aan die span gemaak wat Fulham verlede naweek met 4-1 in die Premier League­ geklop het. “Party spelers vra my elke week hoekom hulle nie meer gereeld speel nie. Dié was hulle kans. Dit was ’n goeie wedstryd vir spelers om sonder enige druk te speel,” het hy afgesluit. Mourinho moet nou die Red Devils gereed kry om Liverpool Sondag op Anfield te pak. – SuperSport