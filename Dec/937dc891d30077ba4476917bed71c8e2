HY SAL nooit 2019 sien nie. Twee dae voor Nuwejaarsdag het ’n tragedie hom afgespeel toe ’n man van Schauderville­ in die Baaise Northerns koelbloedig met ’n skerp voorwerp doodsteek is. Dié voorval het Saterdag omstreeks 22:30 in Highfield­-weg plaasgevind. Die oorledene was Desmond Corderoy (33). Kapt. Sandra Janse van Rensburg, ’n polisiewoordvoerder, sê: “Die Gelvandale-polisie ondersoek ’n saak van moord nadat ’n 33-jarige man gesteek is in Korsten. “Daar word beweer dat die oorledene en sy vriend by ’n huis was in Highfieldweg. Ses mans het na hulle toe gekom en ’n argument het tussen hulle ontstaan. “Al ses mans het toe die huis verlaat,” sê Janse van Rensburg. Volgens haar het Corderoy en sy vriend ook die huis verlaat. Sy sê toe hulle by die perseel uitstap, het ’n verdagte­ die oorledene ge­nader en hom met ’n mes gesteek. “Die oorledene is twee keer gesteek en is op die toneel oorlede aan sy beserings. “Die verdagte is bekend, maar is nog nie gearresteer nie,” voeg Janse van Rensburg by. Corderoy se hartseer ma, Desireé, en die res van die familie wou nie gister met Son oor die voorval gesels nie.