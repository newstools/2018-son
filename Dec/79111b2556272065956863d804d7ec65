’N VROU in Pretoria is by ’n winkelsentrum in Centurion gevra of sy haar baba wil verkoop. Volgens EWN het ’n vreemdeling die ma Maandag in Forest Hill City genader en gevra vir hoeveel sy haar 11 maande oue babadogtertjie van die hand sal sit. Die vrou het ’n sekuriteitswag se aandag probeer trek terwyl die man glo heel gerus besig was om te rook. Sy glo hy is lid van ’n sindikaat. Inligting Volgens EWN is daar footage wat wys hoe minstens nog twee mans die vrou saam met die vreemdeling nader. In Augustus het die Suid-Afrikaanse Polisiediens in die Wes-Kaap gevra mense moet na vore kom met inligting oor ’n “reeks kinder­ontvoerings” in die omgewing van Zonnebloem. Misdaadkenners het reeds in Mei gesê die ontvoering van kinders vir ’n losprys sal ’n trend word in Suid-Afrika. Martin Ewi van die Institute for Security Studies sê die ontvoering van kinders is niks nuuts nie, maar wel om ’n losprys vir hulle te eis. – News24