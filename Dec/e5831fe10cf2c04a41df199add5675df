DIE Kapenaar Deon Dwarte kan tereg daarop aanspraak maak dat hy tans Suid-Afrika se voorste boksbeampte is. Hy het reeds in 1 100 beroepsgevegte as skeidsregter en beoordelaar opgetree sedert hy in 1998 die eerste keer as beoordelaar langs die kryt gesit het. In 1998 het hy ’n eksamen van drie uur geslaag wat deur die Hall of Fame-skeidsregter Stan Christodoulou opgestel is. Hy is daarna deur die Bokskommissie meegedeel dat hy vir ses maande op ’n proefbasis sal optree voordat hy as geregistreerde beampte kan optree. Kort daarna is Dwarte in kennis gestel dat hy as beoordelaar vir ’n toernooi in die Kaap moes aanmeld omdat daar nie genoeg beamptes beskikbaar was nie. Vandaar het Dwarte op ’n onvergeetlike boksreis vertrek wat hom die afgelope 20 jaar reg om die wêreld geneem het. Hy was reeds by 36 wêreld­titelgevegte betrokke. Dit het gevegte van wêreldkampioene soos Marco Huck, Wladimir Klitschko, Terry Flanagan, Liam Smith, Kosei Tanaka, Joseph Parker, Isaac Dogboe, Mzonke Fana, Malcolm Klassen, Steve Molitor, Alexander Povetkin, ­ Nate Campbell, Cassius Baloyi, Celestino Caballero, Nkosinathi Joyi, Isaac Hlatshwayo, Zab Judah, Nonito Donaire, Anthony Joshua en Hekkie Budler ingesluit. Dwarte word ewe hoog deur die IBO en die IBF aangeslaan. – Ron Jackson