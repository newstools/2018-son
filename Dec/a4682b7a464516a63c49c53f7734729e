TWEE draaiers, George Linde en Dane Piedt, sal ingespan word om die Warriors dronk te spin. Dit is die Cape Cobras se plan om hul plek bo-aan die punteleer van die nasionale meerdaagse reeks te versterk met ’n sege oor die Oos-Kaapse franchise. Ashwell Prince, breier van die Wes-Kaapse krieketspan, sê hy beplan vir alle moontlikhede. “Maar ons sal die toestande eers van naby moet bekyk voor ons finaal kan besluit,” het Prince gesê. Hashim Amla en Pieter Malan sal die Cobras se kolfbeurt open. Ofskoon Janneman Malan wel met die span na die Baai sal reis, is dit hoogs onwaarskynlik dat Prince dit met hom sal waag. Janneman is fiks verklaar nadat hy hom weens voedselvergifting aan die Mzansi-Superliga-eindstryd onttrek het. Prince het ook vir Aviwe Mgijima weggelaat. Mgijima is toe met Simon Khomari vervang. “Simon het van drie beurte 70 lopies in verlede seisoen se Momentum-eendagreeks aangeteken. Ons hoop dat hy op dié beurte kan voortbou,” het Prince gesê. Zubayr Hamza, wat dalk sy eerste toetswedstryd vir die Proteas in die reeks teen Pakistan kan speel, is ook in die 11-tal wat Prince sal inspan.