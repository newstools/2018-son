GEORGE. – Moenie met ’n man se gunsteling-bier mors nie. Veral nie wanneer dit feestyd is nie. Twee mans moes by die Thembalethu-kliniek behandeling ontvang nadat hulle oom hulle met ’n knopkierie bygekom het. En dít net oor hulle nie sy guns­teling-bier, Lion Lager­, gekoop het nie. Die neefs Lwazi Manqa (21) en Luvuyo Manqa (22) het hulle oom Duma Manqa Bungalows (56) se knopkierie Saterdagmiddag behoorlik geproe. Die familie sê die gort was gaar toe die twee neefs nie vir uncle Duma sy gunsteling-leeuebier wou koop nie. Nobom Manqa (26) sê haar oom was platsak en het die twee mannetjies gevra­ om darem net vir hom één bier te koop vir lafenis teen die hitte. “My neefs is selfish, want my oom koop vir hulle drank as hy geld het. “My oom het net vir een bier gevra, maar pleks van dit doen, het hulle hom geïrriteer deur hom te spot. “Hy is toe in die huis in en het sy knopkierie gegryp en die twee gemoer terwyl hulle gesit en drink het.” Oom Duma wou aanvanklik niks oor die knopkierie-voorval sê nie, maar het later gesê die twee het hom geld geskuld. “Ek wou net hê hulle moet my een bier koop uit die geld wat hulle my skuld. Ignoreer “Maar hulle het my uitgelag en ek het nie daarvan gehou nie. Hulle is my susterskinders en ek help hulle waar ek kan. “Ek het hulle help grootmaak en toe ignoreer hulle my toe ek met hulle praat.” Een van die bure, Noko Gxumo (44), sê uncle Duma het behoorlik slange gevang. “Hy moes regtig gatvol gewees het, want ek het hom nog nooit so kwaad gesien nie,” vertel Gxumo. Die twee neefs se kop was albei met verbande toegedraai. Hulle wou nie oor die voorval praat nie en het net gesê die familie sal die saak uitsorteer.