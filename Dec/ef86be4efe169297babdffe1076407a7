MATRIEKS van die Hoër­skool Kylemore het hulle skooluniforms aan minderbevoorregte leerders geskenk. Een van die onderwysers, Lynette Myburg, sê dié inisiatief waarin matrikulante hulle skoolklere agterlaat vir minderbevoorregte leerders, kom nou al ’n paar jaar aan. Myburg sê: “Ek het gewonder hoe ek die minderbevoorregte leerders kan help, en toe het die idee posgevat by my.” En sedertdien versamel sy jaarliks ou skooluniforms wat die matrikulante vrywillig skenk. Myburg sê: “Ek het die ander onderwysers gevra om vas te stel wie behoeftig is, aangesien leerders nie sommer self sal sê wanneer hulle iets nodig het nie. Hand-me-downs “Die onderwysers het die behoeftige leerders dan privaat genader en na my verwys. “Hulle kyk ook gereeld uit vir dogters wie se rokke te kort of stukkend is en nader haar dan privaat.” Dis egter nie ál die matrikulante wat uniforms skenk nie, want sommige van hulle het ’n broer of suster wat die hand-me-downs moet kry. Sover bestaan die skenkings hoofsaaklik uit rokke, broeke, hemde en baadjies. Myburg sê: “Soms reik ek uit na model C-skole vir skoene, en daar was al hulp van een van dié skole in die omgewing.” Myburg sê die leerders waardeer die skenkings baie, want hulle ouers kan nie elke jaar nuwe skooldrag bekostig nie. Myburg dink dit help nie net die behoeftige leerders nie, maar ook dié wat skenk, want dit leer hulle om uit te reik. Dít en dat hulle beter omsien na hulle skooluniform omdat hulle dit in ’n goeie toestand wil skenk. Een van die matrikulante wat ’n skenking gedoen het, Shahieda Hartogh, sê sy dink dit was ’n goeie idee, want daar is kinders wat nie ordentlike skoolklere het nie. Shahieda sê: “Daar is ook diegene wat dit nie kan bekostig nie, en ons matrikulante sou dit tog maar net weggegooi het. “Ek het my skoolklere aan dié leerders geskenk nie net omdat ek nou klaar is met skool en dit nie weer nodig sal kry nie, maar ook sodat hulle netjies kan lyk.” Myburg sê die boodskap met dié inisiatief is om die gemeenskap te laat besef sy lede moet leer om terug te ploeg in hulle eie gemeenskap. Dit beteken nie noodwendig net geldelik nie, maar ook op ander maniere, soos dié skenkings.