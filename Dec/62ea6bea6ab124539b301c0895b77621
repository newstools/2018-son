BAFANA Bafana se kwalifisering vir volgende jaar se Afrikabeker-toernooi hang aan ’n draadjie, maar dalk ook nie vir lank nie. As Stuart Baxter, afrigter, en sy troepe Libië nie in hulle laaste kwalifiseringswedstryd klop nie, is dit straks nog nie neusie verby vir hulle nie. Dis natuurlik nadat Afrika se sokkerbeheerliggaam, Caf, Mzansi genader het om volgende jaar se skouspel aan te bied. Besluit En as Bafana Bafana nie vir Libië in Maart troef nie, kan hulle straks as gasheer van die toernooi kwalifiseer. Dis omdat Caf besluit het die verdedigende kampioen, Kameroen, mag dit nie meer doen nie. Kameroen is aanvanklik as die gasheer van die toernooi aangewys. Dis omdat Kameroen nie voldoen aan ’n hele aantal vereistes wat verwag word van die toernooi se organiseerders nie. Danny Jordaan, president van die Suid-Afrikaanse Sokkervereniging, het die nuus Sondag bevestig nadat dit aan die lig gekom het dat Kameroen gestroop is van sy regte om volgende jaar se toernooi aan te bied.