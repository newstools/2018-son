DIE drie ouens wat ’n seun (11) na bewering bedwelm en verkrag het, sal volgende week in die Baaise landdroshof verskyn vir ’n formele borgtog-aansoek. Dit kom nadat hulle die seun glo op 4 Augustus na ’n huis in Schauderville in die Baaise noordelike gebiede gelok en na bewering verkrag het. Alvaro van Wyk (34), Yandley Prinsloo (29) en Junior Meyer (18) het gister in die hof verskyn op aanklag van verkragting. Kortpad Die regter het die saak tot 12 Desember uitgestel vir ’n formele borgtog-aansoek. Die laitie ken die drie beskuldigdes – hulle woon in dieselfde straat as hy. Die seun het daardie dag klaargemaak met sy sokkeroefening. Hy het ’n kortpad deur die bosse gekies toe die drie beskuldigdes glo na hom geroep het. Hy het saam met hulle na ’n huis gegaan. Die pa sê luidens die verklaring wat die seun by die polisie afgelê het, moes hy ’n wit poeier, wat vermoedelik ’n dwelm was, deur sy neus opsnuif. Toe het die drie hom glo seksueel aangerand en verkrag. Die drie het die seun na bewering ook gedreig dat hy seergemaak sal word as hy iemand daarvan sou vertel. ’n Week ná die voorval het die seun skaars gepraat. Sy ouers het eers ná ’n gesoebat die waarheid uit hom gekry. Die ouers het eers vermoed hy is besig om verkoue te kry en het hom op 6 Augustus dokter toe gevat omdat hy heeltyd wou slaap. Die dokter het egter net griepmedisyne voorgeskryf en hom huis toe gestuur. ’n Week ná die voorval het die seun vir sy ma gesê hy’s bang hulle gaan hom slaan. Hy was in ’n toestand en het onophoudelik begin huil. Die seun was ook bang om alleen te wees en wou heeltyd sy ouers teenwoordig hê. Nadat hy met die hele sak patats vorendag gekom het, het die nuus soos ’n veldbrand in die gemeenskap versprei. Hulle het die drie beskuldigdes beetgekry en glo geslaan. Twee van die beskuldigdes is deur die gemeenskap aangehou totdat die polisie daar aangekom het. ’n Rukkie later is ’n derde beskuldigde, wat probeer vlug het, ook in hegtenis geneem. Die seun is na die Dora Nginza-hospitaal se verkragtingsentrum geneem vir ’n ondersoek en behandeling. Bloedtoetse is ook gedoen. Kol. Priscilla Naidu, ’n polisie­woordvoerder, het bevestig die polisie se eenheid belas met gesinsgeweld, kinder­beskerming en sek­suele misdrywe ondersoek ’n saak van verkragting.