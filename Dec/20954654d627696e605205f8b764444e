’N LANDDROS van Carletonville moet môre in sy eie hof verskyn nadat hy glo probeer het om twee diefstal-verdagtes vir hulle vryheid te laat betaal, berig News24. Brig. Hangwani Mulaudzi, woordvoerder van die Valke, sê hulle eenheid vir ernstige korrupsie het die landdros aangekeer. Die landdros (49) het na bewering ’n kollega van die twee vroulike verdagtes genader en gesê die twee sal ná hulle volgende verskyning vrygelaat word as hulle geld aan hom betaal. Die Valke is oor die voorval ingelig en het ’n plan opgestel om die landdros in ’n lokval te lei. News24 berig lt.genl. Godfrey Lebeya, nasionale Valke-hoof, het die arrestasie verwelkom. “Al is almal onskuldig totdat hulle skuldig bevind word, moet dié wat hofsake lei, hulle gedra en ’n voorbeeld stel. Hulle moenie in ’n posisie wees waar hulle deel van misdaad word nie. “As die saak teen die landdros bewys kan word, kan dit die beeld van justisie skaad. Ons sal egter steeds sonder vrees of guns optree, ongeag wie die wet oortree,” het Lebeya beklemtoon. Die landdros sal teregstaan op klagte van korrupsie en afpersing.