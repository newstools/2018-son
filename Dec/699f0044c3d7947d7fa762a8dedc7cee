CHIPPA United moet hom maar regmaak vir relegasie uit die Premiersokkerliga aan die einde van dié seisoen as hy nie sy manier van dinge doen verander nie. Ek het aan die begin van die seisoen gesê die Chilli Boys moet ophou om ál hulle beste talent te verkoop, want jy moet survive as jy volgende seisoen dieselfde wil doen. Chippa lyk ál meer na ’n spaza shop wat ná elke seisoen net wil spog met ’n wins. Elke seisoen word afrigters ook afgedank nog voordat werklik aan ’n span-dinamika gebou kan word. Die klub sit ook maar net met ’n reserwespan, want hy moet een hê om aan die MultiChoice Diski Challenge deel te neem. Sedert Chippa Mpengesi, eienaar van die Chilli Boys, sy span van Kaapstad na die Oos-Kaap gebring het, is niks gedoen om plaaslike talent te ontwikkel nie. Die sakemodel van die aangenome kind van die Baai is om talent van ander klubs te koop en dan te hoop dit sal tot sukses lei. Wanneer dinge nie uitwerk nie, word die afrigters daarvoor blameer. Spelers wat in die sukkelende Chippa-span uitblink, word dan aan die einde van die seisoen aan ryk spanne soos Kaizer Chiefs en Orlando Pirates verkoop. Een voorbeeld hiervan is die aankoop van Gift Motupa, ’n Bafana Bafana-speler. Motupa het nie eens ’n game vir Chippa gespeel nie, maar toe word hy sommer aan Wits verkoop. Daar is eintlik geen probleem met dié sakemodel nie. Baie klubs in Europa het baie lank dié model gevolg, maar hulle het tog elke nou en dan iets in die bank weggesit, want ’n mens kan nie elke seisoen ál jou bestes verkoop nie. Die Nederlandse klub Ajax Amsterdam is een van die wêreld se bekendstes, juis omdat hy van die wêreld se beste talent gekweek het. Selfs ’n span soos Barcelona het sy eie wêreldbekende jeug-akademie om spelers te kweek – La Masia. Barcelona koop egter deesdae sterre nes hy wil. Neymar, Luis Suárez en Ousmane Dembélé is almal aangekoop, maar Lionel Messi, een van die wêreld se bestes, het Barca niks gekos nie. Ek glo Barcelona se grootste prestasie is dat hy amper niks betaal het vir dié legendariese speler nie. Messi het in sy tyd daar vir die klub maklik 100 keer terugbetaal met die aantal titels wat die span gewen het. Gaan Chippa ooit ’n Messi kweek? Die antwoord is nee, want hy probeer nie en stel eintlik glad nie belang daarin nie. Daarom is dit dalk ’n goeie ding dat Chippa dié seisoen eerder gerelegeer word. Chippa se ooreenkoms met die Nelson Mandelabaai-metro kan dan tot ’n einde gebring word. ’n Nuwe verhouding kan ook dan gevorm word met ’n klub wat daarin belang stel om plaaslike talent te kweek en ook ’n suksesvolle Oos-Kaapse span te bou. Een wat talent aan die nasionale spanne kan verskaf en sokker vir die liefde daarvan speel. Dit klink dalk so ’n bietjie cheesy, maar as jy nie die game speel vir die liefde daarvan nie, gaan jy altyd sukkel met sukses.