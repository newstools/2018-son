DIE storm rondom Sassa se geslote kantore in Atlantis draai ál verder. Die departement van arbeid het die offices laas maand om safety-redes gesluit. In Mamre moes meer as 500 mense gister soos verleë hondjies omdraai toe Sassa-beamptes hulle nie kon help nie. Volgens Margaret Adonis het mense reeds in die vroeë oggendure by die saal kom wag. Sy vertel alles het goed verloop totdat beamptes van die Stad Kaapstad en die polisie Sassa-werkers kom sê het die saal is nie voor betaal nie en dit moet onmiddellik ontruim word. Sassa-begunstigdes wat dokumente moes ingee, was woedend en sê daar word kat en muis met hulle gespeel terwyl hulle worry oor hulle geld. Die groot groep mense het daarna antwoorde by beamptes gesoek, maar moes sonder hulp huiswaarts keer. Die polisie het hulle hande vol gehad met mense wat moerig was met Sassa se beamptes. Die beamptes kon net skouers optrek en sê hulle weet nie wat aangaan nie, want hulle is gesê die kwessie is opgelos. Adonis en ’n ander groep beswaardes het toe opgeruk na die bekendstelling van Atlantis se Spesiale Ekonomiese Sone, waar pres. Cyril Ramaphosa en kabinetslede was. Die groep was vasbeslote om antwoorde te kry, maar sonder sukses. Volgens raadslid Fiona Abrahams het Sassa nou die R4 miljoen gehoes wat aan die Stad verskuldig was. Die saal sal dus weer Maandag beskikbaar wees vir Sassa-werk.