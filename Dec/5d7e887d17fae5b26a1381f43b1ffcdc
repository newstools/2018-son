“VERGEET alles wat in die verlede gebeur het en kyk vorentoe.” Dít is die boodskap van Shaun Bartlett, die nuwe hulpafrigter van Kaizer Chiefs, aan dié sokkerklub se fans. Die 46-jarige Kapenaar het ’n full circle gekom noudat hy weer by die Amakhosi is, dié keer net as ’n afrigter. Bartlett het van 2006 tot 2008 in 31 wedstryde vir Chiefs gespeel en 11 doele aange­teken. Hy het ook die tweede meeste doele vir Suid-Afrika aangeteken. Hy meen hulle moet nou munt slaan uit die spelers tot hulle beskikking om die klub te lig tot die peil wat hy in sy gloriejare bereik het. Bartlett was ook ’n ruk gelede by die nasionale span betrokke as assistent vir die afrigter, Stuart Baxter. Nice Hy sê hy wil elke greintjie ervaring wat hy by Bafana Bafana opgedoen het, met sy nuwe klub deel. Bartlett het gister aan Son gesê: “Dis nice om terug te keer na ’n klub waarvoor ek ook gespeel het. “Kyk, ek was vir ’n kort stint by Chiefs, maar almal het my soos ’n familielid hier laat voel – dit is juis waarom ek die klub wil vergoed.” Bartlett sê hy is dankbaar vir die geleentheid wat Baxter hom gebied het, en hy wil dit benut om Chiefs weer welslae te laat behaal. Hy sê hy het gou geconnect met die hoofafrigter, Ernst Middendorp, wat sy planne met hom bespreek het. “Ná ons gesprek was ek oortuig daarvan dat ek in die regte omgewing is,” voeg Bartlett by.