VIR van hulle is dit die heel eerste keer in hulle lang lewe dat hulle Tafelberg met hulle eie oë sien – al is hulle tussen 60 en 89 jaar oud. Dít was Maandag die groot opwinding vir ’n groep van 75 senior burgers van Ceres. “Dis fantasmagories!” het een oom uitgeroep toe hy opkyk en stip na die berg staar. Willie Mars (68) sê dis soos ’n droom wat waar word om heelpad uit Ceres na Kaapstad te kom kyk. “Dis ’n fantastiese gevoel om hier te wees. Ek het baie daarna uitgesien om in Kampsbaai te kuier. Back then kon onse mense mos nie daar kuier nie. Nou’s dit my kans!” sê hy opgewonde. Vir baie van die golden oldies sou so ’n trippie ’n droom gebly het as dit nie was nie vir die passie van Karriem Adams, onderburgemeester van die Witzenberg-munisipaliteit. Adams vertel: “Toe ek sewe jaar gelede lid van die plaaslike raad word, het ek besluit ek gaan iets vir ons bejaardes doen. So min van hulle kom uit die dorp en sien ander plekke,” sê hy. Ingestroom Adams het van oral hulp ingeroep om op die dag alles van die bus tot die kos moontlik te maak. Adams sê: “Die reaksie wat ek gekry het, was oorweldigend en hulp het ingestroom.” Dis nou al die sewende jaar dat hy dit vir sy dorp se bejaardes doen. Adams sê dis sy passie om mense te help. “Mense is geneig om bejaardes af te skeep.” Adams het dié keer gereël dat die groep deur die parlement toer en Tafelberg van nader bekyk. Die trippie is met ’n braai langs die see afgesluit. Ouma Rachel Machaya (76) sê sy was ’n dekade laas by die see. “Daar’s niks so lekker as om jou voete in die see­water nat te maak nie. Die seelug is wonderlik,” sê sy toe sy spontaan gaan rondplas sonder worries oor die rok wat ook nat raak nie. Adams sê toe hulle in die stad inry, het die groep behoorlik asem ingetrek oor die groot geboue en mooi goed om hulle. 