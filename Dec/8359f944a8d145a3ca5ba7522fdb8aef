’N VERMEENDE skelm reisagent het toe haar dag in die hof gekry. Crescenda Meyer, eienaar van Breakaway Travel, het Vrydag vir die eerste keer in die Wynberg-landdroshof verskyn. Die polisie het na Meyer gesoek nadat sy na bewering ’n rits mense ingedoen het. Son het laas week berig hoe ’n newly wed couple maar met Jan Tuisbly se karretjie moes ry nadat Meyer­ hulle glo ingedoen het met hulle oorsese honeymoon trip. Michelle en André Ford van Southfield is egter nie die enigste mense wat Meyer glo ’n rat voor die oë gedraai het nie. Hulle het sowat R40 000 uitgegee vir die trip, waarvan Meyer R22 000 ontvang het. Dit het Vrydag in die hof uitgekom die Milnerton- en Joburg-polisie ook op Meyer se spoor. Die staatsaanklaer, Kagiso Kraai, het gesê die staat staan bail teen oor dit Meyer se modus operandi is om mense in te doen. Kraai sê: “Dit word beweer dat die reisagent op 22 Augustus die indruk gewek het dat sy reëlings getref het vir vlugte en akkommodasie. “Sy het die valse tickets aan die couple gegee. “Hulle het eers agtergekom dit is vals toe hulle van plan was om te vlieg.” Kraai het verder gesê Meyer­ word vir sake in Milnerton en Joburg gesoek en dat dié ondersoeke nog aan die gang is. Hy het ook genoem hy moet nog in kontak met die ondersoekbeampte kom. Meyer se prokureur sal vandag ’n borgtogaansoek doen. Michelle het aan Son gesê Meyer het met die verkeerde mense gemors.