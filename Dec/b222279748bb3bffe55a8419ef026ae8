SY FAMILIE het nege jaar na hom gesoek, en toe hy uiteindelik uitkom, was dit as ’n oor­ledene. Die lyk van Cedric Cupido (37) is gister in die vroeë oggendure in die Ma­lawi- informele kamp in Bishop Lavis gevind. Hy is in die bors gesteek en twee keer in die been geskiet. Cupido is blykbaar al Maandagaand vermoor. Sy niggie Deraline Skippers (30) sê dít nou nadat hulle hom amper ’n dekade lank gesoek het. Hy was Maandagaand saam met sy girlfriend toe twee mans hom omstreeks 23:00 kom soek het. Hy het sy girlfriend nog R40 gevra voordat hy vort is saam met die mans. Parool Die R40 is gisteroggend nog net so in sy broeksak gevind. ’n Hartseer Skippers sê: “Hy was in die tronk en my pa het vir sy parool geteken. “Hy moes by ons in Bishop Lavis kom bly het, maar hy het sy adres verander en ons het kontak verloor. “Ons het hom al oral by sy vriende gaan soek en hom ook al as vermis aangemeld. “Baie mense het al vir ons kom sê hulle het hom in Brooklyn gesien.” Skippers sê dis ’n vriend van Cupido wat hulle gisteroggend kom sê het sy liggaam lê daar in die Malawi-kamp. Hy en sy girlfriend het by haar dogter daar gekuier. Cupido se broer, Marlon (32), het hom ook nege jaar laas gesien. Hy bestempel sy broer as ’n mense-mens wat baie goedhartig was. Geen verdagtes is al in hegtenis geneem nie.