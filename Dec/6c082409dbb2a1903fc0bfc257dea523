DIT lyk asof Ryan Mphahlele (Tembisa) nou onstuitbaar op pad is na sy eerste Grand Prix-wedlooptitel. Die 20-jarige langasem van Gauteng het Woensdag hakskene gewys vir sy teenstanders op die Nelson Mandela-Universiteit se kampus in George. Hy het ’n tweede keer binne drie dae sukses geproe deur die tweede van die drie Madibaz-straatmylwedlope te wen. Dis nadat hy die eerste wedloop Maandag in Oudtshoorn in 3:56.04 gewen het. Dat hy die afstand Woensdag in 3:57.95 afgelê het, is besonders wanneer ’n mens in ag neem dat die weerstoestande glad nie ideaal was nie. Dis ook die eerste droommyl (onder vier minute) op die nuwe roete. Wikus Kotze, wat die borg verteenwoordig, bied Mphahlele ook ’n ekstra R5 000 aan as hy die afstand vandag in Mosselbaai ’n derde­ keer onder 4 min. kan aflê. Kry hy dít reg, sal hy heel waarskynlik ook die manlike wenner van die reeks wees en die prysgeld van R16 000 kan eis. Die verdedigende kampioen, Jerry Motsau, het hom aan die reeks onttrek. Dis omdat hy betrokke was in ’n ongeluk op pad na Oudtshoorn. Milton Kekana (Tshwane-Universiteit vir Tegnologie) het tweede geëindig (4:04,16) en Duwayne Philander (Universiteit van Wes-Kaapland) was derde (4:05.27). Die vrouetitel is nou wawyd oop nadat Irvette van Zyl (Nedbank) in ’n indrukwekkende 4:44.17 gewen het. Die wenner in Oudtshoorn, Thineke Cloete (Maties), was derde (4:53.80) en Aynslee van Graan (KPMG) was tweede (4:49.64).