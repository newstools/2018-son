DIS ’n reis wat hulle saam aangepak het in die hoop dat hulle ’n rol sal kan speel om ’n einde aan noodlottige ongelukke op ons paaie te maak. Saajidah Williams en haar man, Pascal Nteziyaremye, het Vrydag saam aan die Universiteit van Stellenbosch graad gevang. Liefde Saajidah, van New Woodlands in Mitchells Plain, het haar meestersgraad in siviele ingenieurswese verwerf, terwyl Pascal – ’n Rwandees – sy PhD in siviele ingenieurswese ontvang het. Die couple het in 2012 op kampus ontmoet en vier vandag reeds hulle derde huweliksherdenking. Benewens hulle liefde vir mekaar, deel hulle ook ’n passie vir pad­veiligheid. Saajidah sê met die feestyd op hande kan talle ongelukke vermy word as bestuurders net hulle kant wil bring. “Niemand expect as jy agter die stuur inklim, sal jy in ’n ongeluk betrokke wees nie. “Niemand wil sien watter groot skade aangerig kan word as jy net ’n bietjie alkohol gedrink het of moeg bestuur nie. “Ek het aanvanklik sielkunde en social anthropology geswot en nadat ek my honneurs in social anthropology gedoen het, het ek deur Pascal besef daar is ’n groot behoefte om ongelukke vanuit ’n mens­like perspektief te verstaan.” Pascal sê omdat nagraadse studies in siviele ingenieurswese nie in Rwanda aangebied word nie, het hy besluit om sy studies in Suid-Afrika te kom voortsit. “My research het op padveiligheid gefokus. “Daar is baie faktore wat tot ongelukke bydra en ek glo veral law enforcement kan meer doen om ongelukke te verhoed. “Sowat 60% van pendelaars wat in padongelukke sterf, was onder die invloed, maar wetstoepassing fokus nie so baie op pendelaars nie. “As ’n Maleisiese vliegtuig met ’n honderd en iets passasiers iewers neertuimel, is almal geskok hieroor. “Maar dit skok niemand dat meer as 14 000 mense jaarliks hulle lewe in motorongelukke in die land verloor nie.” Saajidah sê sy begin maar nou eers haar voete in padveiligheid vind en sal graag verder in dié rigting wil studeer. “Ek wil veral op verkeersielkunde fokus en omdat daar geen kursusse in die land hieroor aangebied word nie, sal ek oorsee verder moet gaan studeer.” Ook Pascal wil verder studeer. “Daar is ’n rêrige behoefte om op padveiligheid in die land te fokus. “Ek het aansoek gedoen om beurse om verder te studeer, maar as dit nie gebeur nie, sal ek vir my ’n werk as ’n verkeersingenieur moet kry.”