’N MA beweer die cops het haar seun se dood veroorsaak ná ’n skop in sy maag gedurende ’n raid by hulle huis. Doreen Bezuidenhout, ’n ma van Delft, sidder as sy dink hoe haar seun Randall (41) Donderdagoggend gekreun het nadat sy ingewande “stukkend geskop is”. ’n Hartseer Doreen vertel sy het in die deur gestaan toe cops met rooi badges (van die polisie-eenheid vir openbare orde, Pops) haar huis binnegestorm het. Volgens Doreen het hulle nie enige rede vir die raid aan haar gegee nie en het soos ’n blitsstraal deur haar huis beweeg. Die netjiese huisvrou vertel huilend: “Ek is deur twee vroue-cops deursoek. Ek het die polisie gevra vir wie hulle soek, maar hulle het geen antwoord gegee nie. “Hulle het toe regdeur die huis gehardloop, tot binne in die slaapkamer. “My seun het in die kamer geslaap. “Toe ek weer sien, toe staan my bed regop.” Doreen sê nadat die cops haar seun in die kamer geslaan het, het hulle hom verder in die voorhuis geslaan. “Hulle het hom ál met die vuis in die maag geslaan. “Op my vrae waarom, was hulle antwoord net voor hulle daar weg is: ‘F*ck you!’ ” Doreen sê nadat die cops gewaai het, het Randall aan haar gesê: “Doreen, weet jy wat hulle nou met my gemaak het?” Volgens Doreen het Randall kort ná die voorval van erge maagpyn begin kla. Hy het aan haar gesê dit voel of sy maag gaan bars. Doreen sê hulle het eers die volgende dag (Vrydag) daghospitaal toe gegaan omdat Randall nie lus was vir lang wag nie. Een van sy susters het hom aangetref waar hy flou op die vloer gelê het. Kort nadat hy in die hospitaal opgeneem is, is hy oorgeplaas na die Eerste­rivier-hospitaal. Asem Deur die loop van Saterdag is hy dood. Doreen het nog vir Ran­dall by die daghospitaal gaan besoek. “Die sweetdruppels het hom afgetap. “Hy het gesnak na sy asem. “Ek kon sy pyn gevoel. Al wat ek vir hom gesê het, is dat die Here die enigste een is wat hom kon help. “Ek het hom gesê om sy oë toe te maak en vir die Here te bid.” Doreen sê die dokters het dadelik agtergekom hy het inwendige bloeding opgedoen en daarom is hy toe oorgeplaas na die Eerste­rivier-hospitaal. Die volgende oggend is die familie ingeroep om onmiddellik na die hospitaal toe te gaan. Toe hulle daar kom, was die dokters in die proses om Randall by te bring. Doreen verduidelik hulle was skaars weg van die hospitaal toe hulle ’n oproep met die doodstyding ontvang het. Moses Dlamini, ’n woordvoerder van die onafhanklike polisie-ondersoekdirektoraat (Opod), sê hulle ondersoek ’n moordsaak weens die polisie-optrede. Dlamini verduidelik: “Die saak is eers Saterdag by Opod aangemeld. Ons ondersoekbeamptes sal die nadoodse ondersoek persoonlik bywoon. Ooggetuies “In hierdie stadium is die polisiebeamptes nog nie geïdentifiseer nie. “Ooggetuies word gevra om na vore te kom en verklarings af te lê om met die ondersoek te help.” Dlamini het bygevoeg die hoofondersoekbeampte in die saak, Shaun Brown, kan by 021 941 4800 gebel word met inligting.