DIE Nasionale Vervolgingsgesag (NVG) gaan Marius Fransman, voormalige Wes-Kaapse leier van die ANC, aankla van die seksuele aanranding op ’n voormalige werknemer, Louisa Wynand. Fransman was in Januarie 2016 in groot omstredenheid gedompel toe Wynand hom daarvan beskuldig het dat hy haar seksueel wou uitbuit tydens ’n trip na die ANC se 8 Januarie-vieringe in Noordwes. Fransman is ’n paar maande ná die bewerings vir vyf jaar uit die ANC geskors. Wynand se woordvoerder, Gavin Prins, sê hulle is Vrydag deur die NVG in kennis gestel hy gaan voort met die strafregtelike vervolging van Fransman. Prins het in ’n kort verklaring gesê: “Louisa is verlig dat die NVG besluit het om (Fransman) te vervolg. “Sy het altyd vertroue in die NVG gehad en sal voortgaan om die polisie in hulle ondersoek te ondersteun.” Prins het die hoop uitgespreek dat die saak spoedig gefinaliseer sal word sodat Louisa met haar lewe kan aangaan. Smeerveldtog “Meer inligting oor die pad vorentoe is nog nie aan haar bekend gemaak nie, maar Louisa het die volste vertroue in die NVG,” het Prins bygevoeg. Wynand (toe 21), ’n boorling van Stellenbosch, het destyds aangevoer ’n senior ANC-beampte het haar ’n beurs aangebied om nie met die saak teen Fransman voort te gaan nie. Fransman het hom destyds van dié bewering gedistansieer en volgehou die bewerings teen hom is deel van ’n politieke smeerveldtog. Prins het ook destyds gesê hulle het bewyse oor die beursaanbod wat aan Wynand gemaak is. Fransman is tans in die politieke wildernis.