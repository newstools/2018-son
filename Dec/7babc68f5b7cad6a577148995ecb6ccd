ALMAL in die Tweede Liga probeer steeds om Tornado te stuit, maar hulle bly misluk. Tornado is steeds on­oorwonne ná 11 wedstryde. Dis nadat hy met 1-0 afge­reken het met The Guys. Tornado behou ook sy plek bo-aan die puntelys. Hy is twee punte (23) bo Mthatha Bucks. Die Baaise spanne het die naweek egter nie so goed gevaar nie. Net Sibanye het ’n bietjie gevorder. Hy het op koers gekom deur die voormalige voorloper Bizana Pondo Chiefs met 3-0 goed te laat les opsê. Sibanye is egter steeds in die vyfde plek, al het hy dieselfde puntetal (19) as Pondo Chiefs, wat vierde lê. Highbury, wat ongelukkig gelykop (1-1) gespeel het teen Birmingham City, is in die agste plek. PE Stars was nog nie in aksie nie. Hulle kan Sibanye se posisie effe bedreig as hulle Bush Bucks môre klop. Highbury 1, Birmingham City 1; Sibanye 3, Bizana Pondo Chiefs 0; The Guys 0, Tornado 1; Amavarara 3, SUBS 0; Yaka United 3, Peace Makers­ 1; Mthatha Bucks 1, Butterworth 0; Matta Milan 0, Future Tigers 0.