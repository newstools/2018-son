’N EINDSTRYD op Nuweland wink vir die Cape Town Blitz. Ná Vrydagaand se wegholoorwinning met ses paaltjies oor die Paarl Rocks het die Blitz reeds sy plek in die Mzansi Superliga se uitspeelwedstryde bespreek. Nuweland, wat ook gasheer vir die eerste wedstryd in die nuwe T20-reeks was, kan ook die arena vir die eindstryd wees. Die span van Ashwell Prince (afrigter) is tans die voorloper op die punteleer met 30 punte ná nege wedstryde. Die reëls bepaal dat die span wat bo eindig, direk na die final deurdring, terwyl die spanne wat tweede en derde klaarmaak, moet uitspeel om die final te haal. Die Blitz was Vrydagaand eenvoudig in ’n verwoestende bui en dit was duidelik hulle sou geen genade vir die Rocks spaar nie. Die Kapenaars het die Rocks oorrompel danksy ’n wonderlike beurt deur Quinton de Kock (93 van 47 balle; 12x4, 3x6). Hy en Janneman Malan (26) het ’n reuse-aanvangsvennootskap van 109 lopies gemoker. Kanse De Kock, wat met sy kolfvernuf in die Kaapse ondersteuners se harte ingeklim het, het ná die relatief eensydige wedstryd gesê hy oorweeg dit beslis nie om na die Kaap te verhuis nie. “Al wat julle het, is berge en ’n oseaan. Ek soek na Bosveld,” het hy skertsend gesê. Wat die Rocks se kanse betref om nog die uitspele te haal, is dit nou so te sê neusie verby. Die Paarliete móét hulle twee oorblywende wedstryde wen. Vandag pak hulle die Jozi Stars in Johannesburg. Faf du Plessis, kaptein van die Rocks, wat lyk of hy die enigste kolwer in die span is, was duidelik nie gelukkig ná die nederlaag nie. Du Plessis sê: “Ons kan nie net op boulers staat maak terwyl die kolfwerk nie na wense is nie. “Ons kon net nie vennootskappe bymekaar ryg nie.” Die Rocks kon net 144/9 in hulle 20 boulbeurte bereik nadat Du Plessis besluit het om te kolf. Die vurige Kapenaars (148/4) het die wenteiken binne net 15.3 boulbeurte bereik.