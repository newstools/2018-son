GEORGE. – ’n Man van die township Lawaaikamp sê ’n loan shark trek hom behoorlik kaalgat uit. Blokkie Minnaar beweer die loan shark het al sy klere, skoene en ’n belt gevat. Minnaar (27) sê sedert hy geld geleen het, word hy verkleineer. Hy werk in ’n restaurant. Volgens hom het die probleme begin toe die munisipaliteit sy elektrisiteit afsny. “Ek het R4 000 geskuld. Die munisipaliteit het my geblok sodat ek nie elektrisiteit kon koop nie. “Ek moes die geld kry en iemand het my aan die loan shark voorgestel. Die rente was 100%.” Minnaar vertel die man het hom R5 000 geleen. “Ek moes dubbel terug­betaal. “Ek verdien nie so baie nie en kon net die helfte betaal.” Minnaar sê die man trek nou sy klere uit wanneer hy hom sien. “Hy het eendag my skoene gevat. Ek moes kaalvoet huis toe loop. Hy het eendag uit ’n dobbelplek gekom en my hemp, belt en een skoen gevat. “Ek kan nie terugbaklei nie omdat hy messe by hom het. Ek is spyt ek het by hom geld geleen.” Verkla Rico “Ougat” October, die loan shark, sê hy’t nie Minnaar se klere gevat nie. “Ek het hom gehelp. Nou wil hy my nie betaal nie. “Hy het geweet ek is ’n loan shark. Ek kan hom nie by die polisie verkla nie, nou maak hy my by ander mense sleg. Hy kan net betaal wat hy my skuld en die rente los.”