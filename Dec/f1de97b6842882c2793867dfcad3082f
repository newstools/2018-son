HEKKIE Budler kan ’n suksesvolle boksjaar vir Suid-Afrika op Oujaarsaand in China op ’n hoogtepunt afsluit. Die buksie van Johannesburg verdedig dan sy WBA-super-­ wêreld-ligvlieggewigtitel teen Hiroto Kyoguchi van Japan. Om ’n wêreldtitel in dié deel van die wêreld te wen, moet jy jou teenstander omtrent uitslaan, maar Budler het dié hekkie in die verlede al oorbrug. Hy en sy afrigter, Colin Nathan, weet dus presies wat om te verwag van die beoordelaars in die vreemde. Kyoguchi is egter ’n rateltaai en aggressiewe boksertjie en probeer met elke hou sy teenstander uitslaan. Hy is ’n regte pakkie dinamiet. Hoewel Kyoguchi nog net 11 beroeps­gevegte agter die blad het, bly hy ’n uiters gevaarlike teenstander. Budler sal dus moet seker maak dat hy nie deur een van dié Japanner se kanonhoue getref word nie. Budler het 35 gevegte gehad waarvan hy 32 gewen het. Hy het al tien teenstanders uitgeslaan en was self drie keer aan die verloorkant. Nathan is een van Suid-Afrika se beste afrigters, en fans van Budler kan seker wees dat hulle bokser top-fiks deur die toue sal klim. Budler het sy vorige geveg op 20 Mei in Tokio teen Ryoichi Taguchi met punte gewen.