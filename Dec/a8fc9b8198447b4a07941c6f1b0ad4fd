BENNI McCarthy het gemengde gevoelens gehad ná sy span se comeback-sege van 3-2 oor Bloemfontein Celtic Saterdag­ in die Kaapstad-stadion. McCarthy het die wedstryd as ’n tipies Suid-Afrikaanse stryd en spreekwoordelike game­ of two halves­ beskryf. Surprise Ralani was die groot held toe sy twee doele en nóg een deur Siphelele Mthembu die sege vir die Citizens verseker het. Dis natuurlik nadat Ndumiso Mabena en Given Ma­shikinya die besoekers met 2-0 laat voorloop het teen rustyd. McCarthy het sy span se vertoning in die eerste helfte as “heartless” bestempel. “Ons was non-existent in die eerste helfte. Ons was sloppy. Ons laat die fans hulle hard-earned cash op ons spandeer en ons lyk soos mense wat reeds op holiday is,” het McCarthy uitgewys. “So, ja, ons was net heartless in die eerste helfte. “Jy kan jou indink hoe my team talk teen rustyd was. “Want ek is bang vir niemand in die dressing-room nie. “Ek het hulle laat weet dat hulle nie mense vir ’n joke moet vat nie. “Daar is honderde en duisende honger spelers wat sonder klubs sit en jong spelers wat ’n geleentheid soek!” het hy gal gebraak. “En die lot spelers is gelukkig omdat hulle die beste job in die wêreld het en hulle perform só? “Gelukkig vir my het ek baie eerlike spelers in die groep. “Hulle het onmiddellik in die tweede helfte begin doen wat ek van hulle verwag het. “Maar, ja, ek is baie bly oor die oorwinning. Die manier hoe ons dit gedoen het, is egter wat my nie lekker opvryf nie. “Vir my is dit omdat ons nie die tactics uitgevoer het nie.”