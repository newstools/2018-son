VANAAND gaan die ding ruk op Clifton beach. Dis oor ’n herrie rondom dié rykmens-strand langs Kampsbaai. Dis nadat privaat securities van die sekuriteits­maatskappy PPA ’n groep besoekers Sondagaand van die strand verwyder het. Die securities wat die strande patrolleer, het gesê niemand mag ná 20:00 meer op dié beach wees nie. Nou gaan die Black People­’s­ National Crisis Committee (BPNCC) vanaand ’n optog soontoe lei. Die veldtog is “Reclaiming Our Beaches from Racists”. Een van die organiseerders, Phurah Jack, sê: “Niemand het die reg om enige een van enige strand weg te jaag nie.” Jack sê daar’s ’n agenda met ’n paar issues daarop. Van dit is die rassistiese behandeling wat swart mense op strande verduur en die grondhervormingskwessie. Jack sê hulle stryd is teen niemand in die besonder nie, maar ’n historiese stryd teen rassisme in die samelewing en dat hulle die privaat securities as gangsters wil ontmasker. Nóg ’n groep sal môreaand ’n vreedsame betoging in die vorm van ’n piekniek op Clifton hou. Een van die organiseerders daarvan, Fatima Shabodien, sê die securities moet dit tog weer waag om hulle te kom wegjaag. Die Stad Kaapstad se uitvoerende direk­teur van veilig­heid en sekuriteit, Richard Bosman, sê die ure wanneer strande besoek­ mag word, is onbeperk. Bosman sê al wanneer dit gedoen word, is wanneer ’n bedreiging vir openbare veiligheid ontstaan. Die Stad se mayco-lid vir veiligheid en sekuriteit, JP Smith, sê die securities se optrede is nie deur die Stad goedgekeur nie. Smith sê PPA werk nie vir die Stad nie en mag nie munisipale wette afdwing nie. Daar is ook gerugte wat die rondte doen dat twee tienermeisies op die strand verkrag is, maar die polisie kon dit nie bevestig nie. Brig. Novela Potelwa, ’n polisiewoordvoerder, sê ná ’n voorlopige ondersoek deur die polisie is bevind dat geen saak van verkragting by die Kampsbaai-polisiestasie gemaak is nie. Potelwa het wel bevestig dat die polisie drie sake van aanranding in die omgewing teen lede van ’n sekuriteitsmaatskappy ondersoek. Sy het gesê: “Die polisie gaan voort om die strande te patrol­leer en om strand­gangers te deursoek vir dwelms, alkohol en ander onwettige artikels.” ’n Regsverteenwoordiger van PPA, Bruce Hendricks, sê die beskuldigings teen die securities is vals. Hendricks sê dis wets­toepassers, nie PPA-lede nie, wat besoekers van die strand weggejaag het. Hy sê ook PPA het ’n “informele verbintenis” met die Stad.