DIT gons behoorlik oor die beweerde politieke knoeiery met aanstellings in die Saldanhabaai-munisipaliteit, waar behoorlike prosedures glo nie gevolg is nie. Die huidige Saldanhabaai-burgemeester, Marius Koen, is onder skoot. Hy word daarvan beskuldig dat hy links en regs poste vir sy favourites geskep het. Volgens ’n insider binne-in die munisipaliteit wat uit vrees vir viktimisering anoniem wil bly, wonder hulle nou al die afgelope twee en ’n half jaar oor presies wat die vyf aangestelde persone se werksbeskrywing is. Geadverteer “Twee van die vyf is die kinders van oudburgemeesters wat ná Koen se inhuldiging as burgemeester uitgesteek het,” sê die insider. “Niemand weet wat hulle hier doen nie, want hulle poste is ook nooit geadverteer nie. “Een van hulle is ’n persoonlike vriend van Koen met wie hy al meer as 20 jaar ’n werksverhouding het, en met wie hy al by twee geleent­hede in Thailand gaan vakansie hou het.” Ons bron sê toe daar navraag gedoen is oor presies wat die vyf in die burgemeesterskantoor doen, is raadslede ingelig dat die proses om hulle poste te beskryf, nog nie afgehandel is nie. “Maar hoe kan daar ná meer as twee jaar nog nie ’n posbeskrywing vir hierdie mense wees nie?” vra die bron. “Hierdie mense, so lieflik soos wat hulle is, verdien almal meer as R30 000 ’n maand, wat beteken die Saldanhabaai-munisipaliteit dok jaarliks byna R2 miljoen op vir mense wie se werksbeskrywing onbekend is. “Hierdie geld kon aangewend gewees het om die lewe van inwoners in die streek te verbeter, maar ’n politieke boetie-boetie-spelery blyk nou aan die orde van die dag te wees.” Son op Sondag verneem daar is reeds in September vanjaar aan die Wes-Kaapse LUR vir plaaslike regering, omgewingsake en ontwikkelingsbeplanning, Anton Bredell, in dié verband geskryf. “ ’n Ondersoek is aangevra rakende hierdie politieke aanstellings, maar ál wat Bredell gedoen het, was om ontvangs van die brief te erken. “Daarna is daar nie weer van hom (Bredell) gehoor oor die versoek nie,” vertel ons bron. Son op Sondag is in besit van ’n afskrif van dié brief en het Bredell se kantoor om kommentaar ge­nader. Bredell se woordvoerder, James-Brent Styan, het bevestig dat só ’n brief ontvang is. Volgens Styan, word die bewerings tans ondersoek en duur dié ondersoek voort. Die Saldanhabaai-munisipaliteit se woordvoerder, Ethne Julius, sê op haar beurt ampsbekleërs word deur die wet daartoe verbind om verskeie uitvoerende magte en funksies uit te voer. “Daarom het die raad deur middel van sy interne menslike hulpbron-beplanning en ontwikkelingstrukture, sowel as art. 55 van die Wet op Plaaslike Regering: Munisipale Stelsels, nr. 32 van 2000, begroot vir die aanstelling van ondersteuningspersoneel in dié politieke ampsdraer se kantoor. “Hierdie aanstellings is ’n PA vir die speaker, ’n kommunikasie­beampte, strategiese adviseur, politieke administrateur en ’n admin-persoon vir ondersteuningsdienste aan die burgemeester. “Na gelang van prestasies word hul kontrakte jaarliks hernu en die jaarlikse uitgawe aan die salarisse vir hierdie aanstellings beloop R1,3 miljoen.” In ’n vroeëre antwoord vanjaar aan die raad oor die salarisse van die vyf, het die waarnemende munisipale bestuurder, Godfrey Louw, gesê die vyf verdien elk net minder as R32 000 per maand. Dit kom neer op sowat R1,9 miljoen per jaar.