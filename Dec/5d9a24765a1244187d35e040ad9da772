BENNI McCarthy het geskimp Kermit Erasmus, sy nuwe striker, sal beslis sy go-to man wees. McCarthy se uitlatings volg nadat die 28-jarige Erasmus gister amptelik bekend gestel is as die Citizens se nuwe wapen op die aanval. Erasmus sal die rol moet vervul wat sy voorganger, Tokelo Rantie, nie kon doen nie. Cape Town City het Rantie intussen gepos nadat hy nie ’n minuut vir City gespeel het nie. Daar is sprake dat Erasmus, wat deur die klub Vitória de Setúbal in Portugal vrygestel is, dalk nie die geskikte formaat speler is om City se gebreke op die aanval op te los nie. City het tot dusver net 17 doele in 13 wedstryde aangeteken. Volgens McCarthy is Erasmus die antwoord vir City se Achilles heel voor die doelhok. “Kyk, vandat ek Kermit ken, is hy ’n striker,” het McCarthy gister by die Waterfront gesê. “Ek verwag nie hy moet vanuit die middelveld aanval nie omdat ons genoeg ammunisie daar het met Teko (Modise), (Thabo) Nodada en (Mpho) Matsi. “Ek wil hom voor op die aanval hê om goals te score, want hy het ’n natuurlike oog vir goals. Dis waar ek hom wil hê vir my span. “Hy sal my go-to man wees – so ook ander spelers soos Shaka Zulu (Siphelele Mthembu). “Hy is my nr. 9 of nr. 10.”