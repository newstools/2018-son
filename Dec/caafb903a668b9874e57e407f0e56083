SY IS baie bly om by die huis te wees. Só praat die 12-jarige Kylea­ Fredericks, wat verlam is nadat ’n bendekoeël haar in die rug getref het. Sy het Kersfees by haar huis in Ravensmead deurgebring nadat sy sedert ’n skietvoorval op 17 November in die hospitaal was. Kylea en nog drie kinders is daardie Saterdagaand gewond in ’n bendeskietery waarin ’n man doodgeskiet is. Kylea is in die rug getref en is sedertdien in ’n rolstoel. Haar familie het ’n Krismis-paartie by hulle huis in Ravensmead gehou. Son het op Kersdag gaan inloer om te kyk hoe dit gaan. “Ek is bly om by die huis te wees. Ek moet weer Donderdag (vandag) teruggaan hospitaal toe.” Hoewel sy nie haar bene kan beweeg nie, het sy gesê wanneer sy met haar vingers op haar bene druk, voel sy iets. Sy kan nie op haar voete trap nie. Joan Fredericks, haar ouma, het verduidelik die dokters het gesê sy het net ’n 1%-kans om weer te loop. “Ons het steeds hoop. Sy moet nou weer terug hospitaal toe vir verdere fisio en sal in Februarie weer huis toe kom.” ’n Koeël het in Kylea se rug vasgesit, maar dit is later verwyder. Al kan sy nie haar bene beweeg nie, is ’n bietjie vordering reeds te bespeur. Twee mans word in verband met die skietery aangehou. Hulle moet op 23 Januarie weer in die Bellville-landdroshof verskyn.