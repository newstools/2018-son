GEORGE. – Dit gaan die heel eerste Krismis wees wat hulle familie in ’n regte baksteenhuis kan vier. Vuyokazi Makhetha het in haar hele 54 jaar nog net sinkhuise geken. Nou, ná al die jare se geduld en wag op ’n waglys, het sy eindelik ’n Hop-huis gekry. En dié Krismis kry Makhetha ekstra geskenke – krag, skoon water en ’n spoeltoilet. Die ma is dankbaar dat sy dit eindelik met haar twee kinders kan deel. Skaam Sy sê: “Dis die eerste keer ooit dat ek nie skaam is om my mense na my huis te nooi nie.” Dis nou al vier maande dat sy dié basiese geriewe het, maar sy bly diep dankbaar, al mis sy soms die samehorigheid en helpmekaar-verstandhouding van die dig bewoonde plakkerskampe. Makhetha is een van die begunstigdes wat in die nuwe huise in Proteapark ingetrek het. Die ma sê sy sien uit na ’n Kersfees wat heel anders as die voriges in haar lewe gaan wees.