HET Somerset-Wes ’n stoorplek geword vir die Kaapse metro se dwelmsmokkelaars? Dié vraag het Vrydag by gemeenskapsleiers in die Helderberg opgekom toe hulle met Son gepraat het oor die Valke se beslaglegging op meer as R9 miljoen se dwelms. Kapt. Philani Nkwalase van die Valke sê hulle het Vrydag ’n 60-jarige vrou en haar 27-jarige dogter by ’n stoorkompleks digby die Somerset­ Mall in hegtenis geneem. In hulle besit was R8,6 miljoen se dwelms, waaronder tik en Mandrax, asook ’n olifanttand en ’n masjien wat geld tel. Die dwelms was in die verdagtes se kar. Dwelmnes Nadat die ondersoekspan inligting opgevolg het, het hulle die verdagtes se huis in Wetton deursoek en op nóg R810 000 se dwelms beslag gelê. Die twee sal binnekort in die Somerset-Wes-hof verskyn. Twee weke gelede het die Valke ook ’n dwelmnes in Somerset-Wes oopgevlek. Hulle het ’n verdagte, Mogamat Rafiek Hayners (24), by ’n stoorplek langs die N2-snelweg in hegtenis geneem met R8 miljoen se tik, Mandrax en heroïen in sy besit. Heyners was uit op borgtog op twee klagte van strafbare manslag nadat hy vermoedelik die sesjarige Shay­lynn Arendse en haar nanny doodgery het. Nog drie mense is later gearresteer. Hulle mol tans in die hof om borgtog te kry. Hayners, Mark Overmeyer (51) en Russel Jonathan (50), al drie van Hanover Park, en Zaynisa Alfoz (45) van Delft – is weer Woensdag in die hof. Lt.genl. Godfrey Lebeya het die lede geloof vir goeie werk.