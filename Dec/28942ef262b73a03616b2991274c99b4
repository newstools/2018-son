SUID-AFRIKA se krieketkamp juig daaroor dat Hashim Amla sy kolfpeil herwin het, maar erken die Proteas se kolfwerk kort skaafwerk. Vir die tweede toets, wat Donderdag teen Pakistan op Nuweland in Kaapstad begin, oorweeg die Proteas­ dit om ’n spesialis-kolwer, waarskynlik Theunis de Bruyn, weg te laat. Dit sal nog meer druk op die top-kolwers plaas om hul kant teen Paki­stan se sterk boulaanval te bring. Amla was wel aan die gelukkige kant, maar sy onoorwonne 63 lopies in die tweede beurt van die eerste toets in Centurion is baie goeie nuus vir die tuisspan. Amla het die afgelope tyd erg gesukkel. Vir die Proteas is dit dus van groot belang dat hy gou weer op sy allerbeste is. Dean Elgar en Temba Bavuma het ook vyftigtalle aangeteken in die wedstryd wat die Proteas met ses paaltjies gewen het. Hoewel die toestande in die naatboulers se guns was, het die Proteas se kolfwerk nie heeltemal oortuig nie. Die afrigter, Ottis Gibson, voel sy kolwers is tot beter in staat. Die groot teleurstelling was die kaptein, Faf du Plessis, se nulletjies in albei beurte. Pakistan se kaptein, Sarfraz Ahmed, het ook twee nulletjies gekry. Dit is die eerste keer ooit in ’n toets dat albei kapteins twee keer kolf sonder om ’n lopie aan te teken. Du Plessis was voor die toets goed op dreef en dit was ’n verrassing dat hy misluk het. Aiden Markram was die ander Protea wat gesukkel het. Hy is vir 12 en 0p dieselfde wyse uitgehaal – geklop deur inswaaiers van Hasan Ali. Die voormalige Protea-kaptein Graeme Smith het sy kommer daaroor uitgespreek dat die inswaaiers Markram gereeld probleme besorg.