DESIREE Ellis, afrigter van Banyana Banyana, weier om alleen krediet te vat vir die massiewe strides wat haar span gemaak het. Ellis en haar SA span het Saterdag by die laaste hekkie van die Afrikabeker-toernooi in Ghana vasgeval en moes met die silwermedalje tevrede wees. Banyana se aartsvyand, Nigerië, het die span met 4-3 op penalties geklop om die titel te lig. Ten spyte hiervan het Ellis-hulle goeie rekenskap van hulleself gegee. Belangriker is dat Ellis se Banyana Banyana ook vir hulle heel eerste Wêreldbeker-toernooi gekwalifiseer het. Die skouspel word volgende jaar in Frankryk gehou. Ellis reken die impak wat haar voorganger van Nederland, Vera Pauw, ook op die nasionale span gemaak het, moenie vergeet word nie. Gehalte “Na my mening het sy die grondslag gelê sodat ons nou die vrugte kan pluk,” het Ellis uitgewys. “Sy is baie ervare en het verseker dat die span se tegniese gehalte op internasionale peil is. “Jy het dit die laaste tyd gesien. Dis ook haar input wat daartoe bydra. “Ek het wel met die baie strikers gewerk, maar Vera se invloed kan nie misgekyk word nie. Na my mening verdien sy ook lof vir ons opmars in vrouesokker,” het die Kapenaar afgesluit.