TWEE mans is Woensdag­ helder oordag in Valhalla Park doodgeskiet. Die slagoffers, Anwar Abas (27) en Tyron Isaacs (22), was albei van Kalksteenfontein. Dit was omstreeks 15:30 toe twee mans Abas en Isaacs in Doreenstraat vol lood gepomp het. Die moordenaars het glo op fietse toegeslaan. Abas en Isaacs, wat mechanics­ was, het aan ’n swart VW Golf gewerk. Dit was in die straat voor die huis van ’n ander mechanic toe op hulle losgebrand is. Isaacs het geval, maar Abas het by die mechanic se jaart in gevlug. Een van die moordenaars het hom agternagesit en daar geskiet. Hartseer Albei is verskeie kere in die gesig geskiet en is op die toneel dood. Isaacs se suster, Candice, sê haar broer was nie ’n gangster nie. Hulle weet dus glad nie hoekom hy geskiet is nie. ’n Hartseer Candice sê: “Hy was nie innocent nie, maar hy was ook nie ’n gangster nie. “Hy het nie mense seergemaak of met ’n gun rond­geloop nie. “Ons is baie hartseer, want hy was ons enigste broer.” Candice sê 2 koeëldoppies is buite opgetel en 17 in die jaart. Sers. Noloyiso Rwexana, ’n polisiewoordvoerder, sê geen verdagtes is nog in hegtenis geneem vir die dubbele moord nie.