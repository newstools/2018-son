PAUL was vier jaar lank as ’n braai-sendeling in Portugal, waar hy die Portugese geleer het hoe om te braai. Hulle het die tradisionele resep vir “frango na pucara” (hoender met wynsous), wat jy in Portugal in ’n kleipot berei, met hom gedeel. ’n Kleipot sal kleitrap in Suid-Afrikaanse braaitoestande. Almal weet ’n ysterpot op ’n regte houtvuur is die beste manier om ’n maaltyd soos dié een te maak. WAT JY NODIG HET (vir 4 mense) 1 sopie (25 mF) botter 1 sopie (25 mF) olyfolie 2 uie, gekap of in skywe gesny 8 hoenderstukke (enige kombinasie van dye en boudjies) 1 x 200 g-pakkie spek, gekap 1 chorizo (watter grootte van dié wors jy ook al kry en wat vir jou genoeg sal wees) 4 knoffelhuisies, gekneus en gekap 1 sopie (25 mF) mosterd­poeier 1 t (5 mF) peper 4 tamaties, gekap 1 pakkie tamatiepasta 1 k (250 mF) witwyn 1 sopie (25 mF) brandewyn LAAT WAAI 1. Braai die botter, olie en uie ’n paar minute in jou potjie oor die vuur. 2. Voeg die hoender, spek en chorizo by. Braai oor sterk hitte totdat die hoender en spek bruin is. Die chorizo moet ’n bietjie sweet. 3. Voeg die knoffel, mosterdpoeier en peper by. Meng die bestanddele deur. Voeg dan die tamaties, tamatiepasta, witwyn en brandewyn by. 4. Roer die vloeistof in die potjie met ’n houtlepel. Krap enigiets los wat onderin vassit. As jy dit daar los, gaan dit later vasbrand. 5. Meng die bestanddele deeglik en sit die deksel op. Laat die gereg 60 tot 90 minute rustig prut. Jy kan af en toe die deksel lig en die bestanddele rondroer om seker te maak niks klou aan die bodem vas en brand nie. Ná 60 minute is die kos reg vir voorsit; ná 90 minute sal die hoender van die bene afval. Doen wat vir jou die lekkerste sal wees. Vir die laaste deel van die proses kan jy die deksel afhaal en die potjie oop laat prut sodat die sous verdik. Alles hang af van waarvan jy hou. 6. Sodra jy dink die “frango na pucara” is reg, dan is hy reg. Sit dit saam met vars Portugese rolletjies van jou naaste bakkery of supermark voor, of saam met roosterkoek wat jy oor die kole gebraai het. Jy gaan die brood gebruik om die sous mee op te vee. Paul stel ’n groenslaai as ’n bykos voor. Ander moontlikhede is aartappelwiggies, slaptjips of kapokaartappels. DIÉ week se resep kom weer uit Jan Braai se boek Shisa­­nyama: Braairesepte van Suid-­ Afrika. As jy nog resepte van dié bobaas-braaier wil sien, moet jy nie sy show, Jan Braai vir Erfenis, elke Vrydag 18:00 op kykNET & Kie (DStv-kanaal 144) misloop nie. Vandag se resep wys jou hoe jy ’n tradisionele Portugese gereg op ’n Mzansi-manier kan gaarmaak.