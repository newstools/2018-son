DIE lae noot waarop die Hoërskool Strand vanjaar begin het, is toe ook hoe hy die jaar afgesluit het. Daar is weer by die skool se verbruikerstudieklas ingebreek en alles is weer morsig agtergelos. Maande terug, op die eerste skooldag, toe die onnies die verbruikerstudieklas oopsluit, was daar ingebreek en is dit bemors aangetref. Dit het die skool ’n klomp geld gekos om dit skoon te maak. Volgens Elizabeth Farm­er, ’n onderwyser by die skool, het skollies Donderdag weer by die klaskamer ingebreek en die plek bemors. Daar is toerusting van meer as R8 000 gesteel. Die toerusting het gekom van skenkings wat van oudleerders ontvang is, juis om die klas weer op te bou. Krane Potte, mengers en ’n mikrogolfoond is van die goed wat gesteel is. Behalwe die inbraak by die klas is daar voor die matriekeksamen by die skool se laboratorium ingebreek. Die lab is teen ’n koste van R1,2 miljoen deur ’n skenking vervang. In die inbraak is krane en klanktoerusting sowel as elek­triese bedrading gesteel. Dit het die matrieks se eksamen so verontrief, hulle moes dit toe in twee klaskamers gaan aflê. Onderwysers kla dat hulle skool so afgebreek word. ’n Onderwyser sê: “Die gemeenskap verwag môre se leiers uit die skool, maar uit dieselfde gemeenskap word die skool geplunder.” Mense met inligting kan die skoolhoof, Gavin Phillips, by 071 892 3815 bel, of die polisie se lt.kol. Franklin Plaatjies by 082 469 3359.