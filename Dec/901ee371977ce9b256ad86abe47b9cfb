JÜRGEN Klopp wil sy duck breek deur Manchester United Sondag die eerste keer as baas van Liverpool te troef. United het nie een van sy vorige ag Premierliga-wedstryde teen Klopp se span verloor nie. Die span van Manchester het vyf gewen, terwyl drie wedstryde gelykop geëindig het. Pool se laaste sukses oor United was in 2014 onder Brendan Rodgers – ’n sege van 3-0 op Old Trafford danksy Steven Gerrard se twee doele en een deur Luis Suárez. Klopp kry Sondag op Anfield nog ’n geleentheid wanneer die Reds gasheer speel vir hul grootste vyand. Die laaste ding wat die Merseysiders sal verwag, is dat die Red Devils hulle onoorwonne rekord in die liga beëindig. Selfs die kampioen, Manchester City, kon dit nie vroeër in die seisoen regkry nie. Sou Liverpool misluk, sal dit die eerste keer wees dat hy nege wedstryde speel sonder om United baas te raak. En al is José Mourinho se United-span ’n skadu van homself, is Klopp-hulle bewus daarvan dat hulle niks vanselfsprekend neem nie. Dis die einste United wat Liverpool se onoorwonne lopie van sewe wedstryde laas seisoen stopgesit het met ’n sege van 2-0 op Old Trafford. Liverpool kan Sondag se stryd nie op ’n meer somber noot pak nie. Dis omdat sy verdediger Joël Matip sukkel met ’n skouerbesering, terwyl die hardwerkende James Milner ook ’n besering het. Die jong Trent Alexander-Arnold is oor sy enkel in gedrang vir Sondag se verwagte groot stryd. Alexis Sánchez en Victor Lindelöf sal ook nie beskikbaar wees vir die besoekers nie. – AP