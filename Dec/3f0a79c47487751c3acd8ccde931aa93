’N NUWE era het vir die Suidoosterfees aangebreek. Woensdagaand is 2019 se feesprogram aan uitgesoekte gaste in die vermaaklikheidsbedryf bekend gestel. Die fees sal van 25 April tot 1 Mei in die Kunstekaap en die Kaapse stadsaal aangebied word. Die tema van 2019 is “ ’n Fees vir Almal”. Die program is propvol lekker shows, soos die local komediant Dalin Oliver se Face for Radio, Fiela se Kind (die rolprent), Bossiekop met Tamzin Williams, Gympiestraat II (Hoelieha, Wiesie Pa?) en vele meer. Irma Albers, die waarnemende uitvoerende hoof van die fees, het gesê: “Ons wil ’n hand van vriendskap uitreik na almal in ons land en nooi almal uit om in 2019 by ons aan te sluit. “Ons span streef daarna om ons werk met integriteit, passie en uitnemende innovasie te doen. “Ons wil julle vertel dat ons herinner is aan die unieke storie van elke mens in ons land en op ’n skatkis vol talent afgekom het.” August van der Westhuizen van Elsiesrivier, een van die wenners van die Suidoosterfees-talentsoektog 2018, het die gaste met sy saxofoon vermaak. Die jong rapper Katelin Morris van Wellington het die gehoor met haar positiewe boodskap entertain en Carren Davids het met haar danspassies die gaste se asem weggeslaan. Al drie het met R10 000 kontant weggestap.