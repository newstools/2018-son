“ONS is nie ’n politieke party nie. Ons is hier vir die kultuur.” Só voel die meeste van die klopse en hulle ondersteuners oor die toutrekkery tussen die Kaapse Klopse Karnival Association (KKKA) en die Cape Town Minstrel Carnival Associa­tion (CTMCA). Albei groepe het by die Stad Kaapstad aansoek gedoen vir ’n permit om die Athlone-stadion vir hulle kompetisies vroeg in die nuwe jaar te gebruik. Die Stad kan nie twee permitte uitreik nie. Hy het die KKKA die reg gegee om die stadion te gebruik. Vrydag het die CTMCA hieroor ’n dringende aansoek voor die hooggeregshof gebring. Die twee groepe en hulle regspanne het mekaar Vrydag in chambers vergader. Die hof het gelas die twee groepe moet die geskil onder mekaar uitsorteer. Volgens Muneeb Gambeno, direkteur van die KKKA, het die regter hulle tyd gegee om met ’n voorstel voren­dag te kom wat albei partye insluit. Gambeno het gesê: “Ons het voorgestel dat die CTMCA die stadion saam met ons gebruik, maar onder ons vaandel. “Hulle wil hulle eie klopse-kompetisie hou – apart van ons – maar dit is onmoontlik omdat daar te min tyd is. As hulle nie by ons planne wil inval nie, moet hulle die Philippi-stadion gebruik.” Eenheid Volgens adv. Igshaan Higgins, wat die CTMCA verteenwordig, probeer hulle die hof vermy. Higgins het gesê: “Ons het verskeie voorstelle gemaak, maar moet dit nog met die KKKA bespreek. “Ons soek eenheid onder mekaar en hoop hulle sal ons voorstelle aanvaar.” Die Stad het R4 miljoen beskikbaar gestel vir die tradisionele klopse-feesvieringe op Tweede Nuwejaar in die middestad. Dit sluit nie die groepe se kompe­tisies in nie. Gerty Square van die Valhalla Park Community Entertainers-groep het gesê: “Die council is besig om ons teen mekaar op te steek. “Hulle maak of ons ’n politieke party is. Ons is hier vir die kultuur.” Sophia Pheifer (70) van die Happy Boys in die Bo-Kaap voel baie ongelukkig oor die verloop van sake. “Hulle kan nie onse klopse wegvat nie. “Ons het al die jare onder die CTMCA geval. “Waar kom die KKKA nou vandaan?”