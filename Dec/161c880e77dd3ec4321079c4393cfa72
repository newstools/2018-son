LEERDERS kan uiteindelik na die nuwe Primêre Skool Vredekloof in Kraaifontein uitsien. Die splinternuwe skool het plek vir ’n allemintige 1 240 leerders. Die skoolgebou bestaan uit ’n betonraamwerk en ’n kombinasie van siersteen- en geverfde mure. Die skool het 28 standaardklaskamers, 3 gr. R-klas­kamers, 3 gespesialiseerde klaskamers, 2 veeldoelige klaskamers én ’n wetenskaplaboratorium. Daar’s ook ’n saal, ’n administratiewe gebou en ’n sportveld. Waterbesparingseienskappe is in die ontwerp van die skool beplan. Dit sluit die installering van boorgatfasi­liteite en ’n tenkplaas in. Die Primêre Skool Vredekloof is op 13 Desember klaar gebou. Hy sal na verwagting volgende maand sy deure vir leerders oopmaak. Hierdie projek van R51 miljoen is reeds in Mei 2017 deur die departement van vervoer en openbare werke begin. Werkgeleenthede In die projek is gebruik gemaak van arbeidsintensiewe metodes, wat ’n beperkte aantal korttermyn-werkgeleenthede vir plaaslike mense sowel as vaardigheidsopleiding verskaf het. ’n Volle R4 miljoen is aan plaaslike arbeid bestee.