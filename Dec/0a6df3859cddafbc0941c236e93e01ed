BEAUFORT-WES. – ’n Man het die hoogste tol betaal nadat hy na bewering lampolie oor sy saamleefvrou se lyf gegooi en haar aan die brand probeer steek het. Hannes Renier (40) sal nooit weer sy oë oopmaak nie, want hy is net tóé een hou in die nek gesteek. Die voorval het laas Donderdag in die huis van Renier en Louise Visser (41) gebeur – ten aanskoue van hulle minderjarige seuntjie. Visser het gister vir die tweede keer in die plaaslike landdroshof verskyn op ’n aanklag van moord. Volgens ’n gemeenskapsleier, Euna Wentzel, het die vrou en haar seuntjie op hulle bed in die kamer geslaap toe Renier ’n kan lampolie oor haar uitgegooi het. Wentzel sê die ma en die kind het toe albei wakker geword. Volgens Wentzel het Renier ’n vuurhoutjie aan die brand getrek omdat hy sy lover aan die brand wou steek. Nog voordat hy dit kon doen, het Visser na bewering ’n mes op die bedkassie gevat en Renier een keer in die nek gesteek. Renier het net daar in die kamer dood neergeval – terwyl sy seuntjie moes toekyk. Die bure vertel hulle het gehoor hoe Renier en Visser die aand op mekaar skel. Minute daarna was alles doodstil, vertel hulle. Toe die bure na die huis toe gaan, het hulle tot hulle groot skok op Renier se lyk afgekom. Dit het in die kamer in ’n plas bloed gelê. Vrygelaat Die polisie en paramadics is na die toneel ontbied. Visser is net daar in hegtenis geneem. Sy het verlede Vrydag die eerste keer voorgekom en is op bail van R300 vrygelaat. Gister het Visser aansoek gedoen vir ’n legal aid lawyer. Sy loop weer hof op 21 Januarie.