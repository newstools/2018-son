HOE lyk ’n bruin mens? wonder ek ná wat prof. Debra Meyer, ’n bekende wetenskap­like en voormalige Afrikaanse SABC2-weeraanbieder, oor haarself vertel het. Sy sê sy lyk nie soos ’n bruin mens nie omdat sy ’n baie donker gelaat het en wanneer sy naby onbekende mense Afrikaans praat, vra hulle gereeld: “Hoekom praat iemand soos jy so mooi Afrikaans?” Meyer sê dié reaksie op haar gelaat en taal kry sy van alle bevolkingsgroepe. So, dit het dalk tyd geword om opnuut te vra: Hoe lyk ’n bruin mens? Laat vir dié bespreking swartes en wittes se reaksie op Meyer se donker gelaat daar. Ter sprake nou is die bruin perspektief. Die beperkte akademiese literatuur oor die kompleksiteit daarvan om bruin te wees, wys uit dat bruines kultureel na aan wittes is en dat hulle gevolglik in daardie kultuur opgeneem moet word. Dan is daar sieninge soos dié van Georges Cuvier (1769-1832), ’n Franse natuurwetenskaplike: “The Negro race is marked by a black complexion ... and a flat nose... These races are condemned to a never-ending inferiority.” Is dít miskien waarom sommige bruines – insluitend diegene met ’n donker gelaat – na witheid hunker? Die kunstepraktisyn Peter Voges het dit in 2004 só opgesom: “Ons verwys graag na ons wit Skotse oupa of Ierse oumagrootjie, maar vergeet heeltemal van die donker oupa en ouma onder die matras.” Teen dié agtergrond moet ’n mens dalk begryp hoekom Meyer se donker gelaat sommige bruines ongemaklik laat. Dat die persepsie van “minderwaardige swartheid” nog altyd soos ’n (swart) spook in (bruin) buurte verjaag word. Dis kommerwekkend dat dié benadering nie met die vloeibaarheid van bruin identiteit rekening hou nie. In sy boek Not White Enough, Not Black Enough (2005) wys Mohamed Adhikari uit dat bruin identiteit geskep en herskep is met bruines as die hoofagente. Nóg belangriker is dat bruines, nes ander Suid-Afrikaanse bevolkingsgroepe, ’n geskiedenis van kreolisering het. Dis juis die gebied van identiteit of fisieke voorkoms wat die broeiplek is van ’n klassestelsel onder bruines. Ekonomiese mag en ander sosiale konstruksies is sekondêr. Dié verskynsel kom omgekeerd voor by ander groepe. Dié tipe klassestelsel (op grond van hare, gesigstruktuur, gelaat, ens.) onder bruines is nie net ongewens nie, maar dit bring ons ook nader aan die vraag: Hoe lyk ’n bruin mens? Die antwoord is dat bruines nie almal eenders lyk nie; nie vervelige fotokopieë van mekaar is nie. Vele bloedlyne deurkruis die psige­ van bruin wees. Die genetiese boustene van mens wees lê dus almal in bruin wees opgesluit. Hulle is die reënboog­nasie waarvan Desmond Tutu praat. Soos oudpres. Thabo Mbeki dit in sy “I Am an African”-toespraak gestel het, is dit danksy “die Khoi en die San, wie se troostelose siele op die uitgestrekte platteland van die pragtige Kaap spook; hulle wat die slagoffers was van die mees genadelose volksmoord wat ons land nog ooit gesien het; hulle wat eerste was om hul lewens te verloor in die vryheidstryd om ons afhanklikheid te verdedig, en hulle wat as ’n volk uitgewis is as resultaat”. Belangriker: “Ek weet wat dit beteken wanneer ras en gelaat gebruik word om te bepaal wie menslik is en wie submenslik is.” Ek wil byvoeg: Suid-Afrikaners is in die algemeen geneig om ’n eenvoudige vraagstuk te kompliseer, terwyl die antwoord voor ons lê. Prof. Kole Omotoso, Nigeriese navorser en skrywer, beskryf die gelaat van bruines as “varying from char­coal black to breadcrust brown, sallow yellow and finally off-white cream that wants to pass for white …”