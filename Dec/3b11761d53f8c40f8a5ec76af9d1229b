SASKIA McDilling (11) is Pole toe om daar aan ’n sangkompetisie deel te neem – en sy het met ’n eerste prys teruggekom. Saskia is van die Strand en het op 12 Desember in Miedzyzdroje, Pole, aan die kompetisie deelgeneem. Saskia het in vier kategorieë deelgeneem. Volgens Saskia se ma, Salo­mi-Beranese McDilling, is ál die deelnemers op vier songs beoordeel. “Haar sertifikaat wat sy gewen het, is in Pools en sy was eerste in haar groep met ’n spesiale vermelding.” Wat haar prestasie nog merkwaardiger maak, is dat sy in Februarie laas jaar ’n oor­operasie ondergaan het. Ná die operasie het sy as ’n solosangeres vir die Helderberg-eisteddfod ingeskryf. Saskia het ’n silwermedalje gewen. Sy is ’n gr. 6-leerder aan die Laerskool Hendrik Louw in die Strand. Vanjaar het sy vir die plaaslike skole se talentfees ingeskryf en ’n derde plek behaal. Toe volg sy dit op dié jaar se eisteddfod op met ’n goud plus- en cum laude-sertifikaat. Sy het dít opgevolg met twee goues in Talent Africa se Euro Sing-kompetisie. Saskia is ’n lid van die Talent Africa-kunsagentskap en ook die Federation of Performing Arts of South Africa. Salo­mi-Beranese sê hulle moet Melanie Ashcroft en haar span van Talent Africa bedank vir ál die harde werk wat hulle vir die kinders doen.