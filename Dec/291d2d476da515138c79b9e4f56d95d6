ONS vier nie Ver­soeningsdag omdat die diknekke in die parlement nóg ’n dag wou rondsit nie. Dié dag het ’n komplekse, bloedige geskiedenis. Onteiening en dodgy land sales was alledaags toe ’n grond deal met die Zoeloe-koning Dingaan in 1838 uitgeloop het op die moord op Piet Retief en sy manne. Die oorblywende Voortrekkers het wraak gesweer. Voor die daaropvolgende Slag van Bloedrivier later daai jaar langs die Ncomerivier het 468 Voortrekkers God belowe hulle sal ’n kerk bou, dié dag as ’n sabbat beskou en hulle kinders van Hom vertel as Hy hulle spaar. Net drie Voortrekkers is in die geveg beseer. Tot 3 000 Zoeloes het omgekom. Daarna is 16 Desember Din­gaansdag genoem. Minderheid Dis rondom 1952 tot Geloftedag herdoop – om Afrikaner­nasionalisme te bou. Intussen het die ANC en ander politieke organisasies dit sedert 1910 gebruik om te protesteer teen die oorheersing deur die wit minderheid. Op 16 Desember 1929 is byvoorbeeld in Potchefstroom teen die Paswet betoog. Ná die Sharpeville massacre in Maart 1960 – toe die polisie op vreedsame betogers losgebrand het – het Nelson Mandela gevoel die dekades lange geweldlose protesaksie teen rassediskriminasie gaan nêrens heen nie. Op 16 Desember 1961 het die ANC umKhonto weSizwe (MK – “spear of the nation”), ’n afsonderlike, gewapende vleuel vir lede en nielede, gestig. Die MK het op dié dag sy eerste aanvalle geloods. Op 11 Julie 1963 is die MK se leiers in Rivonia gearresteer – onder wie Mandela. Weens die Rivonia-verhoor het Madiba 27 jaar en 8 maande gemang. Op 11 Februarie 1990 is hy vrygelaat, en in Augustus daai jaar het MK sy bedrywighede gestaak. In 1994 is die organisasie in die Suid-Afrikaanse Nasionale Weermag opgeneem. Vanweë die ryk geskiedenis van 16 Desember wou politici, onder wie pres. Mandela, dit behou as ’n dag van herdenking. Daarmee wou hulle “ver­soening en nasionale eenheid bevorder”. Dis ’n nuwe naam gegee, en op 16 Desember 1995 – die dag waarop die Suid-Afrikaanse Waarheids-en-Versoeningskommissie die eerste keer vergader het – is Versoeningsdag die eerste keer gevier. Toe nie net nóg ’n public holiday nie, nè? – iol.co.za, wiki­pedia.org, sahistory. org.za, albertonrecord.co. za en brandsouthafrica.com 