MOSSELBAAI. – Hoe dom kan ’n dief wees? ’n TV-dief het sleg tweede gekom toe hy ingebreek en ’n hotel-sjef se TV gesteel het – en dit toe ’n uur later aan ’n kollega van haar wou probeer verkoop. Die inbraak het Saterdag in Karina Links (35) se tweeslaapkamer-hok in die JCC-kamp plaasgevind. Links het tydens die inbraak by ’n niggie gaan kuier wat daar naby woon. Volgens haar het die dom dief haar 32” plasmaskerm-TV aan ’n kollega verkoop wat net ’n straat van haar af woon. “My kollega het dadelik my naam en van gesien wat met ’n rooi koki-pen agter op die TV-stel geskryf was. “Sy het die skelm en sy vriend gevra om aan te hang en toe stuur sy my ’n Whats­App.” Lekker Links sê sy het haastig afgesit om by haar kollega uit te kom. Toe sy daar uitsteek, het die dief nog ewe lekker op die couch gesit en wag op sy geld. “Ons het die buurtwag gekontak sodat ons ten minste mans by kon hê, want ons was bang vir die skelms. “Die twee het toe agterdogtig geraak en wou wegloop sonder om ’n woord te sê, maar ons het hulle op ’n manier gecorner gekry. “Ek skryf altyd my naam op ál my toestelle sodat ek hulle kan identifiseer as hulle gesteel sou word.” Haar kollega Pa­tience Leeu (38) sê sy was tuis toe ’n man daar aankom en sê hy wil sy TV-stel verkoop omdat hy glo vir hom ’n groter een aangeskaf het. “Terwyl ek besig was om die TV te bekyk, het ek gesien Karina se naam en van staan agterop. Ek het dadelik agterdogtig geraak. “Ek het toe aan die skelm gesê my man het petrol in sy kar gaan gooi en sou later met die kontant terugkom. “Op dié manier kon ek hulle hier hou terwyl ek Karina laat weet het haar TV is gesteel.” Die polisie in KwaNon­qaba het bevestig hulle ondersoek klagte van huisbraak en diefstal.