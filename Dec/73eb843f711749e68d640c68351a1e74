GEORGE. – ’n Skoot pepper spray in die gevreet! Dís wat waarskynlik die lewe van ’n bouwerker gered het toe twee verwoede brakke hom vir ’n chew toy aangekyk het. Die bouer Peter Joe (37) is dankbaar dat hy leef nadat hy in twee pit bullsse kake beland het. As dit nie was vir ’n laitie met sy pepper spray nie, was hy seker ’n goner. Joe van Rosemoor is nou besig om aan te sterk ná die bytwonde wat hy toegedien is. ’n Familielid van Joe vertel dat hy uit sy vriend se huis gestap het om te gaan taxi vang toe die twee reunhonde hom aangeval het. Joe het wonde opgedoen aan sy regterarm en linkerbeen waar die honde elk bytplek aan hom gekry het. Terwyl die aanval plaasgevind het, het geskokte mense in die straat verslae toegekyk. Maar die tiener­laitie het vinnig gedink, vreesloos deur die groep starende mense gebeur en die honde met pepper spray verwilder. Joe se suster Melanie (26) vertel: “Ál die mense was vreeslik geskok. Die honde het my broer soos ’n lappop rondgeruk in daai sterk kake­ van hulle.” Geskok Die mense reken die twee brakke het losgekom uit ’n inwoner se agterplaas waar hulle gewoonlik veilig weggesluit bly. “Iemand het my by die huis kom roep en vertel Peter word aangeval. Maar toe ek daar kom, is hy klaar hospitaal toe gevat,” sê sy. Melanie sê sy was geskok om te sien hoe haar broer lyk toe sy hom in die hospitaal sien. Sy sê hy het regtig seergekry.