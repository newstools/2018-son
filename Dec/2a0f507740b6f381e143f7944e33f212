BEAUFORT-WES. – Die speurders hier was hoogs in hulle skik oor ’n weldoener sulke mooi muffins vir hulle in die kantoor gelos het. Bykans die hele span – so tussen 10 en 15 van hulle – het weggelê aan dié meevallertjie. ’n Bron na aan die speurders vertel: “Daar is gewoonlik maar muffins wat die ouens so onder mekaar uitdeel. Vrydag was daar weer muffins en almal was bly oor die weldoener se vroeë Krismis-geskenkie aan hulle. “Nogal een vir elkeen van die staff members.” Maar nadat die speurders hulle gesigte vol muffin gestop het, het die wiele van die vangwa begin afval. Die bron sê tot die grootste manne het gemoan hulle voel skielik ’n bietjie groen om die kiewe. ’n Speurder wat daardie dag by die hof gewerk het, het nogal vir die ander gevra om vir die kaptein ook een uit te hou. Die bron sê die hel bars toe in daai kantoor los soos die een ná die ander defective detective op ’n streep begin omkap. “Hulle is per ambulans na die naaste hospitaal gevat. Die klomp het glo ’n moewiese dosis dagga ingekry. “Dit lyk asof iemand aspris die gedokterde muffins daar kom plant het. “Dis dalk ’n poets wat iemand wou bak, maar dit kan ook nie uitgerule word dat iemand dit aspris by die speurders kom plant het nie.” Swanger Hofsake gaan nou volg nadat die cops weer in staat was om verklarings oor die hele herrie af te lê. Kapt. Malcolm Pojie, ’n polisiewoordvoerder, sê: “Die voorval waar speurders gedokterde muffins geëet het, word ondersoek. “Hulle is almal na die plaaslike hospitaal geneem. “Daar was ook ’n swanger speurder in die groep. “Sy het die nag in die hospitaal deurgebring.”