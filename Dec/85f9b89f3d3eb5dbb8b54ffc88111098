WAARSKUWING: Nie vir sensitiewe siele nie. Dié week (eintlik al sedert Oktober) het ek erge tandpyn, maar ek en tandartse issie tjommies nie. Ek het in my lewe nog net twee tandartse gehad. Een in Lansdowne wat jare gelede selfdood gepleeg het en een in Seepunt. As ek ’n tandarts moet sien, dan vlieg ek Kaap toe vir dr. Laurie. Vir my is hy net next level. Maar ek slaap vir drie nagte nie en is desperaat en kry toe een in Jozi wat sê dis nie ’n vulsel wat uitgeval het nie. Ja, ek het tendencies. Ek self-diagnoseer heeltyd en my mediese skema score big time, want ek hardloop nie met elke hoesie na ’n praktisyn nie. Dit is toe tandvleis­ontsteking en ek kry toe antibiotikum. Dis ’n lang draai, ek weet. Maar as jy met tandpyn sit en nie lus is vir eet of praat nie, maak die stiltes meer sin en jy lees meer nuus as gewoonlik. En omdat ek elke dag van my lewe met harde nuus werk, ontwikkel jy ’n dik huid om jouself teen die wêreld se wreedheid te pantser. Maar hierdie is van die stories wat my hart die afgelope week erger as tandpyn deurboor het. Die wreedheid van die dood van kleine Courtney Pieters van Elsiesrivier. Die driejarige is in Maart verlede jaar deur Mortimer Saunders vergiftig en vermoor en haar lykie is boonop verkrag. Laat dit insink – sy was maar drie jaar oud, nes my eie Maya Milagro. In Polokwane het Lesiba Kekana sy vier kinders in September 2015 vermoor. Keelaf. Hulle was tussen 4 en 13 jaar oud. Hy was die moer in vir hulle ma wat glo ’n nyatzi gehad het. Om haar te spite, maak hy sy eie bloed van kant asof hulle sy eiendom is. Hy’t eers 52 jaar tronkstraf gekry, maar vyf regters het sy vonnis later na lewenslange tronkstraf verander. Dan is daar die eiendomsman Jason Rohde wat dié week skuldig bevind is vir die moord op sy vrou, Susan. Haar lyk is in Julie 2016 in hulle hotelkamer op die Spier-wynplaas naby Stellenbosch gevind. Hy’t die moordtoneel só verander dat dit moes lyk na selfdood – kaantie was hy lankal die culprit. Die spreekwoord lui: Geld wat stom is, maak reg wat krom is, maar nie in dié geval nie. Jy kan baie met geld doen, maar dit kon nie die bloed aan sy hande afwas nie. Ek bepeins die stories en besef ’n paar dinge. Evil het nie klas, geslag of status nie. Die motiewe verskil dalk, hulle woon dalk in verskillende dele van die land, maar hulle het almal gedink hulle gaan daarmee wegkom. Hulle slagoffers was in ál die gevalle weerlose vroue en jong kinders. Ek weet nie watter wake-up call ons president nog moet kry nie. Ek is meestal krities oor diegene wat ons moet beskerm en skepties oor die NVG wat uitmekaar val en wag op ’n nuwe baas, maar net dié enkele gevalle het my dankgebede laat opsê. Kyk’ie, die politici gaan ons nie red nie. Hulle bevloek mekaar, bespot mekaar se manlikheid en moer mekaar in die parlement, maar verwag ons moet ons stemme aan hulle toevertrou? Honourable se voet! In 2019 sal ons wys wat dit beteken as ons sê: “The people shall govern.” LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder­werpe waaroor hulle gesels.