’N IMMERGEWILDE sanggroep van Wellington, Adagio, bied Sondag 23 Desember sy jaarlikse Kers­konsert aan. Dié groep mans, wat graag met hulle talent ’n verskil in mense se lewe wil maak, gaan die gaste vermaak met pragtige sang. Die venue is die VGK Bergrivier en die show begin 18:00. Dié konsert is ten bate van Adagio se jaarlikse gemeenskapsprojek waar die groep op Kersdag kospakkies en geskenkies aan die minderbevoorregtes uitdeel. Die vier groeplede is Jovan-ré Cupido, Rodger Adams, Graham Hendricks en Christopher Gertse. Hulle sing sedert 2009 saam in die groep. Vanjaar deel Adagio die verhoog met plaaslike kunstenaars soos Tiffany Mourice, die Winelands Chamber Choir, die Pacific Brass Band, Lauren Pharaoh, Xavier Gertse, Clint Fortuin en vele meer. Adagio se manne sê dis hulle wens om musiek met mooi melodieë en sterk lirieke na die mense te bring. Die groep kan by enige geleentheid vermaak verskaf.