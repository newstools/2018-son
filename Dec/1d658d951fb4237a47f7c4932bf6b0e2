EEN van die MyCiti-busbetogers is gister ge­arresteer. Die cops het die betogers buite die Civic Centre met stun grenades uiteengejaag. Die groep het na die stasie-dek en taxi rank gestorm. Hulle was besig om by die staaltrappe by die stasiedek op te hardloop toe die cops verskeie skokgranate gooi. Weens die harde plof­geluide en skreeuende mense het dit soos ’n oorlog in die kleine geklink. Een van die mans is geboei en in die polisievên gelaai. Hy is van openbare geweld aangekla. Ten tyde van die betoging het die burgemeester van Kaapstad, Dan Plato, sy raadslede toegespreek. Een van die dinge wat op ’n raadsvergadering bespreek is, is juis die lot van die afgedankte bus­bestuurders. MyCiti-busbestuurders eis dat hulle direk vir die Stad Kaapstad werk en nie vir die vehicle-operating companies (VOCs) wat die busdiens namens die Stad Kaapstad bedryf nie. Verlede maand is tientalle van die stakende bus­bestuurders afgedank. Bestook Sedert die busstaking middel Oktober begin het, is vyf MyCiti-busse al aan die brand gesteek. Die voertuie word ook met klippe bestook. Vroeër vandeesweek het ’n werkende busbestuurder lelike brandwonde aan sy rug opgedoen nadat ’n petrolbom by die bus ingegooi is. Volgens die Stad het hulle weens brandstigting al R22 miljoen verloor. Sedert Oktober betoog afgedankte busbestuurders amper elke dag voor die Civic Centre. Partykeer blokkeer hulle selfs die ingange.