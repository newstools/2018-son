Liewe Antie Mona Ek is M van C en ek en G gaan al twee jaar uit. Antie, G gun my nie ’n life nie, want hy wil nie hê ek moet saam met my vriende uitgaan nie. Ek moet elke dag na hom toe gaan en in sy gesig vaskyk. G werk nie op die oomblik nie. Ek werk meestal nagskof, maar moet dan bedags sy plek gaan skoonmaak. Wanneer ek daar kom, wil hy eers seks hê. Dan vra hy my om sy plek aan die kant te maak. As dit ’n Vrydag is waarop ek af is en ’n bietjie saam my vriende wil gaan kuier, dan change sy gesig. Dan wil hy weet of ek dan iemand anders het. Hy sê my vriende is almal sleg en slaap by ander vroue se mans, maar dit is nie so nie. Hulle is ordentlike meisies wat hou van ’n goeie tyd. Ek het al met G oor hierdie storie gepraat, maar hy maak elke keer of hy my nie hoor nie. Vir my gaan dit nie eens daaroor dat hy nie werk nie, want ek weet hy soek kliphard na werk. Ek hou net nie daarvan dat hy my laat voel of ek in ’n tronk is nie. Ek is baie lief vir hom, Antie, maar ek voel nie meer so happy in hierdie verhouding nie. –Whats­App Liefie, daar is ’n paar dinge wat jy moet verstaan: Jy is nie G se personalised tronkvoël nie, jy is nie sy housekeeper nie en nog minder is jy sy kind wat na sy pype moet dans. Hou op om die man toestemming te vra om by jou vriende te gaan kuier. Doen dit net en laat hy maar agterna kwaad wees daaroor. Hy moet eenvoudig daaroor kom. Julle deel nie ’n long dat jy elke liewe oomblik van jou vrye tyd saam met hom moet deurbring nie. Jy het die reg om ’n lewe van jou eie te hê. Laat dit tog asseblief die laaste jaar wees dat hy aan jou voorskryf hoe jy jou lewe moet lei. Hy het gans te veel tyd op hande!