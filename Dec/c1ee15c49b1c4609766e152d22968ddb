SOOS ’n kleuter op die vooraand van Krismis het ek opgewonde gewag dat Patricia de Lille, oftewel antie Pat, die (on)Demokratiese Alliansie moes verlaat. Ek glo die DA het onse antie met meer slegte as goeie politieke herinneringe gelaat. Wat haar volgende move sou wees, was vir almal onbekend, want De Lille het haar troefkaart styf teen haar bors gehou. En soos Vader Krismis met ’n sak prezzies het antie Pat ons in spanning laat wag. Maar ná antie Pat se aankondiging dat sy nie die politiek vaarwel toeroep nie, voel ek soos ’n laitie wat heelnag wakker gesit het om te sien dat Sinterklaas die regte geskenk deur die skoorsteen gooi, maar toe skuins voor middernag aan die slaap geraak het en toe ook nie gekry het waarvoor hy gewens het nie. Laas Sondag verkondig sy toe doer uit die Goudstad dat sy en haar Good-beweging die politieke landskap hier in Zuptaland radikaal gaan verander. Ek wonder hoe antie Pat ál die “goeie mense” gaan mobiliseer om haar beweging die nodige stukrag en dryfkrag te gee. En hoe lank gaan die goeie mense goed genoeg wees om in haar beweging of dalk in die parlement te dien voordat binnegevegte alle “good intensions” kelder. Ek dink nie die goeie mense in hierdie land sit op hulle agterente in ’n lawaaierige talk shop soos die parlement nie. Ek dink nie die goeie mense sit in die raadsale van staatsbeheerde ondernemings nie. Antie Pat behoort te weet die goeie mense in dié land is buite die politiek besig om ’n beter lewe te help bou vir diegene wat jare lank deur politici vergeet is en net in die verkiesingstyd onthou word. Dis diegene in nieregeringsorganisasies en burgerlike drukgroepe wat al jare lank ’n beter opposisie vir die regeerders is – sonder om opposisiebanke in die parlement warm te sit en soms in die agterbanke teen betaling ’n uiltjie knip. Antie Pat moes sekerlik al gehoor het van groepe soos die People First Foundation, YoungPeople@Work of van Section 27 en Women on Farms én Corruption Watch? En wie weet nie van die UniteBehind-beweging nie? Daar is te veel om te noem. Húlle is die ware goeie mense in die land wat jare lank goeie dinge doen om goeie uitkomste vir die nasie te verseker. G’n politiekery en opportunistiese neigings nie. Antie Pat is wys genoeg om nie die gekaapte ANC te join nie, want dié party is besig om vir sy eer te veg in die politiek se intensiewesorgeenheid. En soos die EFF se commander-in-chief, Julius Malema, tans die politieke landskap rooi verf met onverdraagsame retoriek terwyl hy en sy vegters ook ’n pay-back-the-money storm moet trotseer, het antie Pat ook nie kans gesien om die EFF te join nie. Antie Pat het (weer) ’n oranje vlag gehys, maar tog gemaan dis nie haar eertydse party die Onafhanklike Demokrate wat nou ’n ander baadjie aangetrek het nie. Of die Good-beweging die goods gaan deliver waarna ons al so lank smag, is ek nie so seker van nie. Dat dié party dalk ’n paar setels in die nasionale vergadering en die Wes-Kaap gaan kry, is dalk seker. Maar dat Antie Pat regtig soveel aftrek by die stembus gaan kry soos wat sy verwag – en om dan die ANC uit die kussings te help lig – is dalk so vergesog as ’n wens vir ’n wit Krismis hier in die Kaap. En wanneer die koalisieregerings vir sommige provinsiale regerings saamgestel moet word? Met watter van die ander partye gaan die Good-beweging dan hande vat? Onthou, daar’s eintlik net twee soorte politicians – the bad and the ugly.