VROEG gister – omstreeks 02:00 – het die inwoners van Weseinde in die Baaise noordelike gebiede afgekom op ’n man se lyk. Die mense ken hom almal en hy is aan hulle net as James bekend. James was ’n rondloper wat los werkies in mense se tuine gedoen het om te oorleef. Hy het glo eers by sy broer in Missionvale gewoon, maar dié is intussen oorlede. Daarom het hy hom tuisgemaak voor ’n krag-gebou in St. Jeromestraat, Weseinde. Hy het saans op die gras voor dié geboutjie gelê sonder enige skuiling teen die wind en weer. Kelly Fortuin (31), wat in dié straat woon, sê sy’t James elke dag op die straathoek by haar huis sien sit. Hy het niemand ooit gepla nie. “Die meeste mense het net verby hom geloop, maar ek het besluit om hom te help. Ek het elke oggend en aand vir hom iets gegee om te eet. “Ek het ook vir hom klere gegee. Hy het nooit vir geld gevra nie, maar altyd vir iets om te eet,” sê Fortuin. Geweier “Maar eendag het hy vir my gesê hy voel nie lekker nie, want hy het TB. “Maar as mense hom hospitaal toe wou vat om medisyne te kry, het hy geweier.” James het egter die laaste ruk nie goed gelyk nie en die mense kon sien hy sukkel. Hy kon glo nie eens ordentlik loop nie en het fisiek sleg gelyk. Razoedien Isaacs (54), wat langs die krag-gebou woon, sê gelukkig is hulle area rustig wat misdaad betref en James was redelik veilig daar waar hy geslaap het. “Hy wou nooit hulp aanvaar nie. Ek het af en toe vir hom kos gegee. Hy het all over gedwaal, maar het seker tuis hier by ons gevoel. “Hy het altyd almal gegroet en was baie plesierig. “Hy sou nie ’n vlieg seergemaak het nie,” sê Isaacs. Kapt. Sandra Janse van Rensburg, polisiewoordvoerder, het bevestig dat ’n lyk gisteroggend in St. Jeromestraat gevind is. Sy sê ’n geregtelike nadoodse ondersoek is deur die polisie geopen.