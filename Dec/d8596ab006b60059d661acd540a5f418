DIE skisofrenielyer wat sy meisie met acid in die gesig gegooi en haar na bewering later by ’n plek van veiligheid doodgesteek het, sal Dinsdag sy lot hoor. Die staat voer aan Lloyd Dube Simbe­rashe het Nikita Lewis op 9 Oktober 2015 doodgesteek. Die mesmoord het plaas­gevind naby die Saartjie Baartman-sentrum vir Vroue en Kinders, waar Lewis­ vir die beskuldigde weggekruip het. Lewis is altesaam 34 keer gesteek. Sy is ook geskop of met die vuis geslaan. Die moordverhoor het al in Maart begin. Regter Melanie Holderness het gister met die uitspraak begin. Sy sê Simberashe het drie verskillende weergawes van die voorval by Saartjie Baartman vertel. “In een weergawe kan hy niks van die voorval onthou nie en hy het in die selle wakker geword. In ’n ander weergawe het hy sy bewussyn herwin en langs die bebloede vrou wakker geword.” Daar is ook ’n weergawe wat hy vir ’n polisieman vertel het – dat hy vir Nikita gesorg het en dat sy hom met ’n gangster verneuk het en dat hy haar daaroor gesteek het. ’n Dokter van die Valkenberg-hospitaal het getuig daar was fisiek niks fout met Simberashe nie. Volgens hom was hy drie jaar in ’n inrigting in Zim­babwe. Hy was ook op medikasie vir die behandeling van psigose. Psigose is ’n toestand waar die lyer dinge sien en hoor wat nie daar is nie. Simberashe het skuld ontken op aanklag van moord op sy meisie. Hy staan ook tereg op ses ander aanklagte wat insluit vier van aanranding met die doel om ernstig te beseer, een van huisbraak en een van gewone aanranding. Ook op dié klagte het hy onskuldig gepleit. Die uitspraak duur Dinsdag voort.