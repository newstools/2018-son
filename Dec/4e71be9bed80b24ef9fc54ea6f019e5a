DIE Nelson Mandela Bay Giants­ wag nou op Jason Roy om hulle te kom help om die pap dik aan te maak in die Mzansi Super League. Die Giants jag die Cape Town Blitz, wat in die eerste plek is, en Roy is dalk net die speler wat kan bydra daartoe om die gaping te laat krimp en selfs oor te steek. Dié Engelse kolwer is bekend vir sy sterk en vinnige kolfwerk, wat enige span waarvoor hy speel aan die wenkant kan plaas. Roy, ’n aanvangskolwer vir Engeland en Surrey, het sy eerste honderdtal in ’n eendaagse internasionale wedstryd (ODI) in 2016 teen Pakistan aangeteken. Hy het dit opgevolg met twee honderdtalle verlede jaar teen Sri Lanka en 180 lopies vanjaar teen Australië – die meeste deur ’n Engelse speler in ODI’s. Roy het 23 honderdtalle met die wit bal gemoker – 4 daarvan was in T20-toernooie oor die wêreld heen. Hy is in Durban gebore, maar sy ouers het na Brittanje verhuis toe hy 10 was. Daar het hy gou deur die jeug­krieketstelsels beweeg. Roy het op 17 sy debuut vir Surrey gemaak. Rekord Hy is duidelik aangelê vir die korter formate. G’n wonder nie dat hy twee agtereenvolgende kontrakte losgeslaan het in die Indiese Premier­liga (IPL) T20-reeks. Hy het 677 lopies geslaan – ’n rekord in dié kompetisie. Roy het ’n strike rate van net onder 150% in plaaslike en internasionale T20-toernooie. So, danksy sy brute krag en ’n voorliefde daarvoor om die bal in enige rigting te moker, sal hy beslis ’n aanwins wees vir die Giants. Die Giants sal hoop hy pas sommer gou aan en help vergoed vir hulle nederlaag Sondag teen Jozi Stars. Roy kan môre al teen die Durban Heat op Kingsmead speel.