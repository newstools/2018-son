JY KEN daai uitdrukking “fake it till you make it”? Dis deels waar, maar die een of ander tyd begin mense jou opweeg en kyk of jy die goods het wat saam met jou bekkigheid gaan. En as jy geweeg en te lig bevind word, move hulle aan en soek die next big thing. Kyk maar op Instagram hoeveel pouts en make-believe poses trend. Ek sien dikwels hoe studente en selfs volwassenes faal oor hulle nie vaardighede (en soms die boekkennis) het om ’n job te doen nie. Dan fake hulle die kwalifi­kasies en hoop niemand kom agter nie. Onthou jy jou eerste dag op hoërskool? Of selfs jou onsekerheid toe jy die eerste keer ’n kollege betree het? Ek was nervous. Ek was so bang ek is laat of vat die verkeerde trein (destyds Pentech) toe, ek het ’n oefenlopie gedoen. Die beplanning van die outfit was ook ’n issue. Ek wou nie soos ’n groentjie lyk of nuwe skoene dra nie. Ek wou “blend”. Maar dit is moeilik om in ’n vreemde, onbekende, intimiderende wêreld te “blend” as jy nie voel jy hoort daar nie. Selfs met my beste Cape Flats attitude wat sê ek skrik vir niks, was die aanpassing moeilik. Maar dit hoef nie te wees nie. Voorsorg is beter as nasorg. As jy in Malmesbury, Darling, Moorreesburg, Riebeek-Kasteel – selfs Atlantis en Piketberg – woon en jy weet jou kop (en matriekpunte) is deur en jy is volgende jaar ’n eerstejaartjie op kampus, is ek vandag jou Mother Krismis. Deesdae is niks mahala nie, maar ek het inligting wat jou kop in die regte rat vir 2019 gaan bring. #NextLevel. Laat ek eerlik wees: Mense het my vlak gekyk toe ek vir my joernalistiekkursus ingeskryf het. Ek was nog altyd trots op my algemene kennis, maar as jy met ouens van spogskole kompeteer, is dit natuurlik dat jy aan jou vermoëns twyfel. Gaan jy die mas opkom? Gaan jy inpas? Ek is vannie Fletse. Hoewel ek van ’n “goeie” hoërskool soos Excelsior was, is dit ’n ander ball game as jy tech of universiteit toe gaan. Daar was nie geld vir swot nie (of ’n NSFAS) nie. Ek moes elke jaar my tuchus af werk om te verseker ek behou my drie beurse. Daar was nooit ’n paartie in my jaart nie! Vergeet gou eers die Krismisete of vakansieplanne. As jou kind universiteit toe gaan of hulle studie gaan uitbrei, maar hulle worry daaroor of hulle “reg” is of oor hoe hulle die eerste jaar op universiteit of kollege moet aanpak, wil ek jou gerusstel. Ons gaan jou uitsort – met die hulp van die Swartland Solar Community Trust. Ek en dr. Rudi Buys, ’n gereelde gas in Praat Saam en voorheen dekaan by die Universiteit van die Vrystaat, gaan jou die eerstejaarstres help baasraak. Die studentelewe is ’n aanpassing. Jou ouers is nie by om jou hand vas te hou nie. Hoe oorleef jy en maak jou merk sonder om jou naam in ’n boom te kerf of ’n muur te spray-paint, want #FeesMustFall? Jy woon op 11 Januarie ’n werksessie by wat jou die tools sal gee om in te pas, aan te pas en in pas te raak met jou drome. Dit kos jou dololo. Bespreek plek by campusknowhow@­gmail.com. Jy moet bespreek dat hulle weet vir hoeveel mense hulle moet cater. Maak seker jy het airtime sodat ons selfies kan neem vir Son op Sondag. Kliek! LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onderwerpe­ waaroor hulle gesels.