JY KEN daardie plakkers wat sê: “Keep calm”? Toe ek in 2014 swanger was, het ek een gehad wat lui “Keep calm, I’m still pregnant.” Dit was my eerste swangerskap. Dalk was die boodskap meer vir my gemoedsrus, want ek het soms erge porridge brain gehad. Een oggend op ’n werkreis in die Kaap reverse ek uit die parkeerarea. Ek het die splinternuwe, gehuurde motor in sy glory in reverse. Hoe en wat ek daardie oggend gedoen het, weet ek nie, want ek het nie my rybewys gekoop nie. Ek bestuur al 26 jaar en het nog nooit vanweë my bestuursvermoëns ’n boete gekry nie. (Wel, nie waarvan ek weet nie.) Op my lessenaar is ’n Afrikaanse plakkertjie wat sê: “Bly kalm en vloek saggies.” Dit was die afgelope jaar goeie raad wanneer ek iemand met mening ’n piece of my mind wou gee. Het jy agtergekom hoe beneuk jy raak namate die jaar tot ’n einde kom? Ek is op. Soos in ve’le’le (phelile). Toe ek twee weke ge­lede van my selfoon beroof is, was ek so de moer in, ek het die “onbekende man” – soos die polisie na die grypdief verwys – agternagesit. Nogal ’n get­away car ook. My Cape Flats-instink het ingeskop. Ek het hom probeer gryp, maar die “onbekende man” het die deur te vinnig toegeslaan. Hulle kan niks met die foon uitrig nie, want ek het alles remotely uitgewis. Sou ek anders gereageer het as dit vroeër gebeur het? Ek dink die seisoene speel ’n rol. In Europa is dit nou winter. Daarom sing hulle so opgewonde oor ’n white Christmas. Teen vieruur is dit daar al donker, terwyl ons nog lekker op die strand chill en ons lywe ’n lekker tyd gee. Wie wil al vieruur in die huis sit, terwyl die res van die wêreld droom van ’n summer holiday? Hierdie vakansie is ’n tyd vir ontspan, swem, lees, brei en slaap. Dit is op my agenda. Maar as jy kinders het, moet jy heeltyd beplan wat hulle sal geniet. En dan moet jy maar versigtig werk met jou keDezemba pay, want jy soek nie Januworries nie. Ek en Maya het selfs ’n vakansiewenslysie van aktiwiteite saam­gestel sodat almal in die huishouding ge­lukkig gaan wees. Dit is ons eerste vakansie sonder my pa. Die afgelope twee, drie jaar het hy hier by ons kom kuier. Ons staal ons vir die verlange, wat soos golwe kom. Maar dan is daar ook die opwinding en afwagting oor ’n nuwe jaar en wat dit inhou. Ek het geleer elke wolkie het tog ’n silwer randjie. Jy moet net daarvoor soek. Die lewe is mos soos ’n weegskaal: Met die slegte kom die goeie, met die bitter die soet. Die balans sal terugkeer, al voel jy oorweldig. #Strongs Ek is mos nou daardie tel-jou-seëninge-kinda girl. Ek staan met ’n dankbare hart op en hou ’n gratitude-joernaal. Voordat ’n nuwe jaar aanbreek, hou ek nabetragting en ek maak ’n lys van wat ek op ’n persoonlike en besigheidsvlak wil bereik. My voorneme totdat ons weer in die nuwe jaar gesels, is dat ek nie my humeur gaan verloor nie en ek gaan nie geld mors nie. Ek gaan kalm bly en saggies vloek. Geseënde Kersfees en voorspoedige 2019! #Slay LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat oor haar pad kom en die onder­werpe waaroor hulle gesels.