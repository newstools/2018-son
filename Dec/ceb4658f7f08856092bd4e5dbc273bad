DIT het die 110 minute van klipharde rugby geverg vir ’n wenner om beslis te word in die Krakeel-rugbytoernooi. Joubertina United is as die wenner van dié toernooi gekroon toe hy die marathon-eindstryd met 8-5 teen die toernooi se gasheer, Evergreens, gewen het. Nie een van die twee spanne kon mekaar in die toege­late 80 minute baasraak nie. Die telling was 5-5 ná gewone speeltyd. See Dana het toe met ’n strafdoel in bykomende speeltyd aan Joubertina die sege gegee. Marius Mesienna, sekretaris van Evergreens, sê dit was ’n goeie wedstryd, hoewel Joubertina nou die titel voor sy span se neus kom wegraap het. “Die spanne het alles gegee en dit was duidelik nie een van hulle wou aan die verloorkant wees nie,” het Mesien­na gesê. Feestyd “Ons moes ná 110 minute die wedstryd in ’n sudden death-situasie verander met die eerste span wat punte aanteken wat wen,” sê hy. Hy verduidelik dat die toernooi gereël is om die jong mense iets te gee om te doen, veral in die feestyd. Vier spanne het deelgeneem. Hulle is Evergreens, Joubertina en ’n A- en B-span van Krakeel. “Louterwater was die vyfde span, maar moes hom onttrek. “Van sy spelers het wel opgedaag om die dag se wedstryde as supporters te kom geniet,” het Mesienna gesê. Die toernooi word weer vir volgende jaar beplan en Mesienna sê hy wil graag vroeg begin om meer spanne betrokke te kry. Hy wil ook graag Kouga bedank vir die beskikbaarstelling van die skeidsregters Miquen Brown en Nicolaas Erasmus en hulle bereidwilligheid om te kom blaas.