CHIPPA United wil die jaar goed afsluit in die Nelson Mandelabaai-stadion wanneer Polokwane City vandag besoek kom aflê – maar dit is makliker gesê as gedaan. Die Chilli Boys het ongelukkig nog net een van hulle drie wedstryde in die NMB-stadion gewen. Dit was ’n oorwinning van 1-0 op 3 Oktober oor Free State Stars. Dit was ook die laaste keer vanjaar dat Chippa drie punte verdien het. Behalwe daardie sege het die Chilli Boys in hulle 13 wedstryde sover vanjaar nog net twee oorwinnings behaal. In die ander twee wedstryde in die NMB-stadion het Chippa met 0-1 vasgeval teen onderskeidelik AmaZulu en Orlando Pirates. Joel Masutha (Chippa se breier) voel egter Chippa moet geen aandag aan die statistieke gee nie en sonder vrees speel as hy verder uit die relegasie-­sone wil probeer klim. Masutha het Dinsdag sy Chippa-loopbaan met ’n vegtende gelykop uitslag van 1-1 in die Athlone-stadion teen Cape Town City begin. “Ons het sonder vrees teen City gespeel. Al het ons geweet dit gaan moeilik wees, het ons ons alles gegee,” het Masutha gesê. “Ons moet nou dieselfde teen Polokwane doen, veral by die huis.” Chippa het ook weer een van sy doelskieters, Rhulani Manzini, aan die gang gekry nadat hy die doel teen City aangeteken het. “Die doel het gekom omdat die spelers hard gewerk het. Ek het voorheen gesê die span speel nie sleg nie en het net ’n hupstoot nodig gehad. Ek hoop ons kan die momentum teen Polokwane behou.” Manzini is terug by Chippa nadat hy vir AmaZulu gespeel het. Hy het verlede seisoen goed by AmaZulu gevaar en is die tipe doelskieter wat die nette kan laat raas sodra hy sy beste peil herwin het. Masutha weet die span kort doele en oorwinnings. “Die spelers weet wat moet gebeur vir ons om uit die moeilikheid te kom. Ons moet dit nou net doen.”