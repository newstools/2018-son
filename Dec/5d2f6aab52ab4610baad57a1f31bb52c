’N PASGEBORE bondeltjie vreugde op Kersdag is vir menige ma die beste Kersgeskenk waarvoor hulle ooit kon vra. Volgens Lwandile Sicwe­tsha, woordvoerder van die Oos-Kaapse gesondheidsdepartement, is daar vanjaar 275 babas op Kersdag in openbare gesondheidsfasiliteite gebore. Son het besoek afgelê by die Dora Nginza-hospitaal in die Baai. Die matrone van dié hospitaal, Ntombodidi Dyani, sê 13 babas is op Kersdag daar gebore. Opgewonde Nege babas is deur middel van ’n keisersnee gebore en vier natuur­lik. Charmelle Andrews (28) van Kleinskool is trots op haar seuntjie, Ridwaan Andrews. “Ek het teen 20:15 pyne by die huis begin kry. Ek het toé geweet die perd wil buite wees. “Ek was baie opgewonde en kon nie wag om hom vas te hou nie. Hy is teen 23:45 gebore. “Dit is die heel beste geskenk en ek sal dit vir niks verruil nie.” Charmelle wil hê haar seun moet eendag ’n dokter wees. Saeeda Kaputo (28) se seuntjie, Asad Mabulu, is 14:52 gebore. Hulle is van Parsonsvlei. “Ek het gehuil – dit was tears of joy. Ek is trots en ons het jare lank gewag vir dié mannetjie. “Ek hoop dat hy eendag baie suksesvol sal wees in wat hy ook al doen. Solank hy gelukkig is.” Siphosetho Mbeta (24) van Veeplaas glimlag en sê sy dink nog aan ’n mooi naam vir haar seuntjie. “Maandagoggend het ek met pyne wakker geword. Ek het eers by die huis gewag, maar toe besef ek gou ek is besig om te kraam. “Hy is presies middernag op Kersdag gebore. “Ek is so gelukkig, want dis my eerste seuntjie – dis ’n groot Kersgeskenk vir my. “Ek hoop hy studeer en werk hard sodat hy eendag na my kan kyk,” sê sy. Sicwetsha sê uit die 275 pasgeborenes in die provinsie is 155 dogtertjies en 113 seuntjies. Hy sê voorts 35 babas is uitgehaal deur middel van ’n keisersnee, terwyl 240 mammas op ’n natuurlike wys die lewe geskenk het. Daar is twee stelle tweelinge by die Frontier-hospitaal in Komani gebore. Die Oos-Kaapse distrikte het die volgende aantal babas opgelewer: . Alfred Nzo: 48 . Amathole: 24 . Buffalo City: 17 . Chris Hani: 24 . Joe Gqabi: 12 . Nelson Mandela: 43 . O.R. Tambo: 85 . Sarah Baartman: 22