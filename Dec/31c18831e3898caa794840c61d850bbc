DIE jong meisie wat in Ravensmead in die rug geskiet is, gaan fisio­terapie kry om te kyk of sy weer sal kan loop. Volgens die 12-jarige Kylea Fredericks se ma, Alvina, is dit nog te vroeg om te sê of sy verlam gaan wees. Son het vroeër berig Kylea is een van vier kinders wat op Saterdag 17 November in ’n huis in Ravensmead deur gangsters gewond is. Die ander drie kinders, Beyon Fredericks (12), Chadley Horn (12) en Estie Williams (12), is almal ontslaan en dit gaan beter met hulle. Die 25-jarige Ferdi Simons is doodgeskiet toe twee gangsters op die huis losgebrand het. ’n Koeël het in Kylea se rug vasgesit, maar dis laas Woensdag verwyder. Oorgeplaas “Die dokters het gesê omdat sy nog groei, is dit moeilik om te sê of sy weer sal kan loop. “Sy kan nie haar voete beweeg nie en daarom gaan sy oorgeplaas word na die hospitaal om fisioterapie te kry,” verduidelik Fredericks. Sy sê dit gaan beter met haar dogter, maar sy sukkel nog om oor die gebeure van daardie aand te kom. “As ons en die ander kinders by haar is, is sy oukei. Haar stem raak soms weg omdat die koeël ook haar long geraak het.” Dis net geluk dat nóg mense nie dood of gewond is nie, want daar was vyf kinders en vier volwassenes in die huis toe die skote omstreeks 21:00 begin klap het. Beyon is in die bors en arm gewond, Chadley in die mond en Estie in die arm. Beyon het gister sy wonde gewys en gesê dit gaan beter. Hy het nog steke in die een wond in sy bors. Mary Fredericks, ’n familielid van Kylea, sê in die 60 jaar dat sy in die huis bly, het dít nog nooit gebeur nie. Drie mense is gearresteer en het reeds in die hof in Bellville verskyn.