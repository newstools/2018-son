CHELSEA se skoknederlaag van 1-2 Woensdag teen die Wolves is glad nie wat sy bestuurder, Maurizio Sarri, verwag het nie – veral nié voor vandag se groot stryd teen die Premierliga-kampioen en -voorloper, Manchester City, op Stamford Bridge nie. Dit was ook die Blues se tweede nederlaag in hulle vorige drie wedstryde nadat hulle twee weke gelede ook deur Spurs in ’n Londense derby gestuit is. Hart Sarri-hulle is nou 10 punte agter City ná sy nederlae. Sarri het beslis g’n moordkuil van sy hart gemaak nie en het die spelers gekruisig vir hulle oorgerustheid teen die tuisspan in die Molineux-stadion. Ironies genoeg het die Londenaars eerste bloed geruik toe Ruben Loftus-Cheek se gedeflekteerde skoot hulle rekening geopen het. Raúl Jiménez en Diogo Jota het in die tweede helfte binne vier minute ná mekaar sukses behaal om die besoekers stert tussen die bene terug Londen toe te stuur. “Ek dink ons vertroue ná dié uitslag is nou minder,” het die Italianer gesê. “Dalk is dit beter so, want hulle was dalk te vol vertroue en oorgerus in die stryd. “Ek is regtig bekommerd. Nie juis oor die uitslag nie, maar oor hoe ons gereageer het.” – AP