BOB Marley, die groot reggae- en Rasta-profeet, het gesê: “Politics no interest me. Dem devil business... dem play with people’s minds. Neva play with people’s minds.’’ Dis min of meer hoe die gemiddelde kieser in ’n vuisvoos politieke kryt in Suid-Afrika se politieke arena nou behoort te voel. En die ergste is – volgende jaar se algemene verkiesing lê nog voor. Ons moet ons dus maar staal vir nog ’n dodelike dosis van dié evangelie van leuens. ’n Antidoot vir politiek moet nog gevind word. Ál wat ’n politieke party is, probeer munt slaan uit elke foutiewe deposito van sy opponente. Die Bank van Politiek is egter al na aan bankrotskap. En sommige politieke partye staan op die randjie daarvan om deur hulle kiesers totaal gelikwideer te word. Wat tans in die DA gebeur, is tiperend van ’n party wat in 2019 deur sy eie kiesers gelikwideer en bankrot verklaar gaan word. Want sien, die DA se opponente lek hulle lippe af asof in ’n ander vorm van staatskaping – politieke kaping. Antie Pat se mishandeling deur die party wat sy aan bewind help bring het, het veral bruin kiesers hulle belegging in die DA in heroorweging laat bring. Miskien nie almal nie, maar ’n beduidende getal beleggers het hulle munte geskuif. Van bruin kiesers gepraat. Ewe skielik sal politici weer onthou daar is iets soos bruin mense. Want sien, mense wat hulself as bruin beskou, word mos deur politieke finansiële adviseurs as rassiste beskou. Ironies genoeg is dit die einste politieke finansiële adviseurs wat die politieke banke so adviseer om die steun van die bruin kieser te kry. Bruin kiesers, maar nie bruin mense nie? Wat antie Pat en haar span ontevrede DA-kiesers gaan doen, gaan die tektoniese plate van die politieke aardkors laat skuif. Dit kan ’n herlewing van “die nag van die duisend oranje hemde” van die OD (ID) wees, ’n skuif na bestaande partye, of selfs die stigting van ’n nuwe sosiaal-demokratiese party behels. Mense is van mening die OD – of enige party gelei deur antie Pat – gaan sterk genoeg wees om die politieke pendulum weg van die DA te swaai. Anders gestel, antie Pat het die DA se eie albatros geword ... Geskep deur die DA self. In die bruin politieke bank word daar hard gebid dat antie Pat en haar span hulle munte by die bestaande politieke banke gaan deponeer. Daar is onder meer die reeds bestaande Icosa met sy gevestigde handelsmerk en raadslede in verskeie rade. En volgens “die duisend rooi hemde” gaan Icosa in 2019 die balance of power in die Wes-Kaap hou. Maar as die ANC die Wes-Kaap se kroonjuweel – die premierspos – om die nek van antie Pat gaan hang, sal die ANC ál die pad bank toe lag. En dit is wat menige DA-leier en die DA se veelbesproke FedEx (federale raad) slapelose nagte gee. Hulle sal maar moet google waarvoor Zopimed gebruik word. Enniehouw, dis ’n slaappil wat mense nogal lekker laat slaap en jou ure lank van jou politieke nagmerrie laat vergeet. Geen politieke party is verseker van ’n meerderheid in die Wes-Kaap nie. Dit bring my weer by die duiwel se werktuig van koalisiepolitiek. Soos my politieke vriendin in Hessequa altyd sê: “In koalisiepolitiek tel poste meer as dienste of diens­lewering.” Die Wes-Kaap se politieke balansstaat vir die jaar 2019 hel kwaai oor in die rigting van koalisies. En as ’n mens nog wonder of dit kan werk ... gaan vra gerus vir Athol Trollip, toevallig ook van die DA. Die uur is hier waarin daar politieke munt geslaan gaan word! Hierdie rubriek het op 11 November in Son verskyn.