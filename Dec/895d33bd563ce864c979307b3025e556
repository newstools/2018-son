ROGER Federer sê hy is gereed vir nóg ’n “crazy good” seisoen volgende jaar nadat hy ’n goeie blaaskans gehad het. Federer begin sy seisoen met die verdediging van sy Australiese Ope-titel in Januarie. Die Switserse ster is tans in die derde plek op die wêreldranglys en is reg vir sy derde agtereenvolgende enkelspeltitel in Melbourne. Hy het baie goed vertoon vir ’n veteraan van die sport om een van sy beste tyd­perke te geniet toe hy dié Grand Slam in 2017 en 2018 gewen het. Hy het albei dié oorwinnings behaal nadat hy eers ’n verskyning gemaak het by die Hopman Cup in Perth, waar hy weer sy voorbereiding vir die nuwe seisoen begin deur Switserland hierdie week te verteenwoordig. Federer se oorwinning in Melbourne in 2017 was sy eerste Grand Slam-titel sedert 2012 en dit was nadat baie mense hom as ’n aanspraakmaker afgeskryf het. Op ouderdom 37 en met 20 Grand Slam-titels in sy sak, kan hy terugkyk op ’n paar goeie jare, insluitend ’n agste Wimbledon-titel. Federer sal weer die skares se gunsteling in Melbourne wees, maar hy verwag nie om die titel maklik te wen nie. “Ek dink met my ouderdom weet mense dat as ek iets buitengewoons kan doen, dit wonderlik sal wees,” het hy gister in Perth gesê. “As dit nie gebeur het nie, dis logies dat jy nie elke jaar daai tipe spel kan oplewer nie. Dalk moet ’n mens ook ’n bietjie geluk hê. Baie goed moet reg uitwerk om ’n Slam te wen. Ek hoop dis weer die begin van ’n goeie seisoen.” – SkySports