DIE waterbeperkings in die Kaap is van môre af ligter. Dan Plato, die Stad Kaapstad se burgemeester, het aangekondig die beperkings is van vlak 5 na vlak 3 gelig. “Dit beteken dat elke in­woner 105 F water per dag kan gebruik – die helfte meer as die huidige 70 F per dag. “Watergebruik vir Kaapstad word van 500 miljoen liter per dag tot 650 miljoen liter verhoog.” Plato sê die watertariewe word dienooreenkomstig na vlak 3 toe verlaag. “As mense byvoorbeeld minder as 6 000 F per maand gebruik, sal hulle ongeveer 35% minder vir die water betaal.” Die besluit het gekom nadat­ die nasionale departement van water en sanitasie die watersituasie deeglik bekyk het. Plato sê beperkings sal steeds streng wees as voorsorg vir 2019 en 2020. Alles hang af van die reënval. “Ons vra mense steeds om water te bespaar.” Besighede hoef ook nie meer hulle gebruik tot 40% te sny nie, maar daar word steeds gevra dat hulle na maniere moet kyk om water te bespaar. “Inwoners kan ’n groot verlaging verwag in die koste van water oor die volgende maand. “Die nasionale regering het ná ’n ondersoek voorgestel dat tussen 10% en 20% water gespaar moet word, maar die Stad is versigtiger en mik na 30%.” Die nuwe burgemeester het die Stad se inwoners en besoekers vir hulle samewerking bedank. “Ons is nie op die oomblik in ’n tydperk van uiterste waterskaarste nie, maar ons moet water wise bly. “Dit het deel geword van ons daaglikse lewenswyse en Kapenaars het wêreldbekend geword daarvoor.” Xanthea Limberg, mayco-lid vir informele nedersettings, water- en afvaldienste en energie, sê die Stad sien 2019 as ’n jaar om te herstel ná ’n moeilike tyd. “Ons volg ’n konserwatiewe roete omdat ons onseker is oor die reënval oor die volgende twee jaar. “Dis nie net ’n tydperk vir ons damme om te herstel nie, maar ook ’n tyd vir ekonomiese herstel as ’n geheel vir die inwoners en besighede.”