DAVID Pocock hoop Michael Cheika rig hom volgende jaar weer af. Dit is ten spyte daarvan dat die Australiese rugbyspan net 4 van sy 13 toetse vanjaar gewen het. Cheika wag nou om van die Australiese Rugbyunie (ARU) te hoor of hy sy pos sal behou. Pocock het aan ABCSport gesê: “Ek is mal oor die ou. Ek het verskriklik baie by hom geleer. “Nes die ander spelers wag ek maar om te hoor wat die ARU se besluit is, en daarna sal ek maar moet aanbeweeg.” Die ARU voer ook onderhoude met die spelers oor Cheika. Pocock meen egter die spelers se opinies sal nie juis ’n verskil maak nie. Dié bobaas-baljagter sê: “Die finale besluit berus by die hooggeplaaste manne. “Ons het nie beheer daaroor nie.” Pocock is een van vele Wallabies en voormalige spelers wat Cheika ondersteun. Ander weer, soos die voormalige heelagter Matthew Burke, dink Australiese rugby kort ’n vars perspektief en Cheika het sy geleentheid gehad.