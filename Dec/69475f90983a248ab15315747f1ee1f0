NET toe dit aan die lig kom dat die voormalige ANC-leier in die Wes-Kaap Marius Fransman aangekla gaan word vir sy beweerde seksdade, tref nóg ’n seksskandaal die regerende party. Dié keer is dit Pule Mabe, die party se nasionale woordvoerder. Of daar enige waarheid in steek of nie, moet nog bewys word, maar Mabe se 26-jarige voormalige persoonlike assistent beskuldig hom daarvan dat hy seks met haar wou hê in ruil vir ’n job. Mabe ontken natuurlik alles en sê hy sal sy volle samewerking aan enige ondersoek gee. In Januarie 2016 het Louisa Wynand, ’n voormalige werker van Fransman, hom daarvan beskuldig dat hy haar seksueel wou uitbuit op ’n road trip op pad na die ANC se feesviering op 8 Januarie in Noordwes. As die ANC ’n voorstander van vroueregte is, soos hy sê, moet hy nou iets aan die saak doen. Indien nie, moet jong vroue liewers nie werk soek by die ANC nie.