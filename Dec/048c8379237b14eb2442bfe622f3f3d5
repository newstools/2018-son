DIS Maandag, kort ná sonsondergang en die Canterbury Sports Pub in die hart van Clarkes Estate, Bishop Lavis, in die Kaap is omtrent bedrywig. Soos die pool en snoeker-spelers dié venue begin vol pak, loop een ná die ander in die rigting van die eienaar van die venue, Sheridon Canterbury, om haar te groet. Dis uiters opvallend waarom Canterbury só gerespekteer word en gewild is. “Sy doen so baie vir die sport,” sê een van die spelers. “Die venue is soos ’n Nuweland of Wembley-stadion vir ons,” sê ’n ander. Canterbury bedryf die besigheid saam met haar man, Kenneth, en seuns, Kyle (28) en Brian (31). Opgewonde “Ek het oor die jare baie lief vir die sport geword. Ek reël toernooie en help met fondsinsameling. “Ek’s baie lief vir die manne en wil hulle die kans gee om goed te voel soos krieket- of rugbyspelers wat hulle Protea colours ontvang,” vertel sy. Canterbury raak opgewonde as van die nasionale spelers instap om aan die Summer League te kom deelneem. “Ek wil so graag meer vir hulle doen. Ek is trots op hulle,” sê sy. Sy voeg by sy vat nie bog van mense wat hulle diknek wil hou nie. “Manne is mos manne. Hulle stry soms, maar dit eindig daar.”