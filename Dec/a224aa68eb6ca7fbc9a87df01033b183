’N ADJUNK-BALJU van Oudtshoorn wat van bedrog, vervalsing en meineed aangekla word, het toestemming van die hof gekry om sy pleit van skuldig na onskuldig te verander. Landdros Roelf Konstabel het gesê die hof moet versigtig wees om nie ’n presedent te skep nie. Hy het gesê sy uitspraak is in die belang van geregtigheid. Die landdros het in ag geneem dat Louwayne Wagenaar op die nippertjie op versoek van sy dogter en vrou en die advies van sy vorige regsverteenwoordiger, adv. Benito Metembo, skuldig gepleit het sodat die saak afgehandel kon word. Dit terwyl hy self seker is hy is onskuldig. Die staatsaanklaer, Lisa Cremer, het die aansoek teengestaan omdat Wagenaar byna ’n jaar gehad het om daaroor te besin. Volgens haar het ’n bekwame advokaat hom verteenwoordig. Wagenaar se regsverteenwoordiger, Clyde Avontuur, het die hof meegedeel hy was erg emosioneel en sy gemoedstoestand was nie goed toe hy skuldig gepleit het nie. Avontuur het gesê Wagenaar is onder die indruk gebring hy sou ’n opgeskorte vonnis opgelê word. Volgens die landdros moet die hof versigtig wees met aansoeke soos dié omdat dit ’n krisis in die howe tot gevolg kan hê. Wagenaar het aanvanklik skuldig gepleit op ál 12 aanklagte en is só skuldig bevind. Die saak gaan nou verhoor word.