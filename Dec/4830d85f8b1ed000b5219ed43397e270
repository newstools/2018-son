“MAAK ’n saak teen die boom.” Dié voorstel is glo deur ’n council-amptenaar aan ’n familie­ van Uitsig gemaak. Dis nadat ’n reuse-boomtak afgeskeur en hul huisie se dak byna moer toe geval het. Michael Jacobs (40) sê dit het Maandag laatmiddag gebeur. Jacobs sê wat hom so bekommerd maak, is dat die meeste skade reg bo sy bejaarde en sieklike ma se slaapkamer is. Geskiet Gelukkig is geen lid van die familie in die council-huis beseer toe die boom “hoezit” gesê het nie. Maar dat ’n amptenaar van die departement van parke en ontspanning hulle dié maak-’n-saak-teen-die-boom-kaart geskiet het ... Dít is Jacobs en sy ouer suster, Claudine (48), se ever end. Jacobs het toe maar self ingeklim en die reuse-tak, wat self van boomgrootte is, van die dak afgehaal en begin opsaag. Waar die dak heeltemal stukkend is, het Jacobs maar met plastiek bedek. Hy het bakstene op die plastiek gepak om dit te secure. Son het die reuse-tak Woensdag in die familie se jaart sien lê. Jacobs moan dat die bakstene afval wanneer die wind sterk ruk, en dan moet hy maar weer op die dak klim om dit terug te plaas. Hy sê: “Die Ravensmead council se mense het gister (Dinsdag) net hier gekom, gekyk en toe in hulle karretjie geklim en gery sonder om ons te help. “Hulle het gesê hulle kan ons help eers as ons ’n saaknommer het. Met ander woorde ek moet ’n saak teen ’n boom by die polisiestasie gaan maak? “Hoe kan ek ’n saak teen ’n boom maak? Dis nie asof iemand ingebreek en skade gedoen het nie. “Dis hoekom ek besluit het om die boom maar self van die dak af te haal.” Sy suster sê sy was teenwoordig toe die beampte gesê het wat hy gesê het. ’n Ontstoke Claudine sê: “Dis mos nie reg nie. “Hoe kan ons ’n saak teen ’n boom maak? Dis belaglik. “Ons is mos nie illiterate nie. Hoe de hel kan ’n mens ’n saak teen ’n boom maak?” Hulle ma, Lillian (72), sê sy kry snags koud, veral wanneer­ die wind waai en dit reën. Lillian sê: “Ek is baie sieklik. Ek het suikersiekte, arthritis, hartsiekte en my voete­ pyn veral snags.” Son doen sedert Woensdag navrae by die Stad Kaapstad. Aanvanklik sou die departe­ment behuising gereageer het. Van daar is die taai toffie aangepass na die departement parke en ontspanning. Gister het die Stad laat weet: “Die Stad Kaapstad sal in ’n later stadium kommentaar lewer.”