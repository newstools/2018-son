EK SIEN YOU skryf oor die talentvolle Jennifer Lopez, wat destyds gesukkel het met gebrekkige selfvertroue. Sy was nie so selfversekerd soos nou toe haar loopbaan begin het nie. Duidelik het sy dit oorkom, as jy kyk na die vrou wat sy nou is. Vandag is sy vol selfvertroue en een van die mees fenomenale celebs. Sy word beskryf as ’n simbool van “talentvolle flair en sensuele vroulikheid”. Die “Dinero”-sanger het op ’n paneel in New York gepraat ná die vertoning van haar nuwe rolprent, Second Act, wat op 21 Desember in die VSA se cinemas uitgereik word. Die ma van die agjarige twins Emme en Max sê vroeër in haar loopbaan het ander se mening getel en dit het haar sleg laat voel. Maar JLo laat dít nie meer toe nie. Die diva meen positiewe selfspraak en harde werk is ál motivering wat jy nodig het wanneer jou vertroue laag is. Sy’t net vir haarself gesê: “Ek gaan nog ’n rekord maak, ek gaan nog ’n lied maak, ek gaan nog ’n fliek maak. Ek is ’n groot aktrise, ek is ’n goeie sanger, ’n goeie danser. Ek is wonderlik met dié dinge! Ek sal bly! En ek’t dit gedoen – net aangehou.” Dis toe dat sy harder as almal anders begin werk en in haarself begin glo. Daai is nou ’n ware staaltjie. Sodra jy in jouself begin glo, is dit die begin van nuwe dinge!