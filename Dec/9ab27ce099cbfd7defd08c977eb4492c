EN DAAR gebeur dit uiteindelik – Manchester City­ se bubble het gebars. Pep Guardiola (manager) se span, wat dié seisoen die een pak slae ná die ander uitdeel, het hulle teen ’n blou muur vasgeloop. Chelsea het die Cityzens Saterdag met 2-0 geklop en gewys daar is in die Premierliga nie plek vir complacency nie. Droom Liverpool is nou die enigste onoorwonne span in Engeland se top-liga. Jürgen Klopp (manager) se Reds het nou ook die top-posisie by die manne van Manchester oorgeneem. En skielik kan die ondersteuners van die span van Anfield weer begin droom. Liverpool beleef sy beste seisoen tot nou toe in die Premierliga. Sukkel En dit sal baie hartseer vir sy fans wees as die span nie daarop bou en die titel verower nie. Ai, en hoe graag wil Liverpool en sy ondersteuners ná jare van sukkel hulle naam op die Premierliga-beker sien? Hulle het Bournemouth ’n snotklap van 4-0 toegedien en gewys Merseyside is dalk nou reg om sjampanje uit die gesogte beker­ te drink. Maar die klub se fans weet tog te goed hulle kan nie te vroeg feesvier nie. Die Steven Gerard-glipsie van ’n paar seisoene gelede is waarskynlik nog vars in die geheue van almal in Liverpool wat rooi dra. City is natuurlik te goed om ná een nederlaag afgeskryf te word. ’n Interessante paar maande wag dus nou – veral in die feestyd, wanneer die wedstryde behoorlik ophoop. Dit is nogal goed om te sien dat Mo Salah weer aan die kook is. Die Liverpool-ster is vasbeslote om aan sy kritici te bewys hy is nie “a one season wonder” nie. Salah se drie doele het die weg gebaan vir Liverpool se sege oor die Cherries. Chelsea het ná ’n paar teleurstellende vertonings nou weer vuur begin spoeg. Die Blues was ook lank onoorwonne, maar het toe rigting verloor. As Maurizio Sarri (manager) se span net daai wisselvalligheid kan afskud, is daar nog ’n buitekans dat die span van Stamford Bridge aan die einde van die seisoen weer kan baljaar. Sarri is een van daai “old school”-afrigters met wie nie gemors moet word nie. Hy is iemand wat glo in sy planne – al word hy soms deur ander skeef aangekyk. Op Old Trafford het die “onmoontlike” gebeur toe José Mourinho se Manchester United die eerste keer in ’n baie lang ruk vier doele aangeteken het. Hopelik sal dié uitslag United nou op koers kry om dié seisoen ten minste onder die voorste vier spanne te eindig en ’n plek in die Champions League te verseker.