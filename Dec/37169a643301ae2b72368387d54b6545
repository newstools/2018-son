AS JY ’n paar maande gelede vir Jeandré Jacobs­ (12) gevra het waarvandaan blaarslaai kom, sou hy sê uit ’n winkel. Vandag kan hy jou vertel hoe om blaarslaai en ander groente te plant. “Ek het al spinasie, blaarslaai, beet en spring onions geplant. Voor die tyd het ek niks geweet van groentetuine nie. “Ek het selfs by ons huis begin om groente te plant,” sê hy baie trots. Hy het sy kennis te danke aan die samewerking tussen die Primêrse Skool Danie Ackermann­ en Check­ers se tuin-projek. Tot ’n ruk gelede was daar net ’n stuk grond vol droë gras langs die N2 by Somerset-Wes. Nou is daar ’n groentetuin van 100 vk m en die kinders by die skool kry gesonde kos in. Die tuin is begin in die hartjie van die groot droogte en geen munisipale water is gebruik om dit in stand te hou nie. ’n Plaaslike inwoner, Peter­ de Lange, het die eerste saad geplant. Hy wou die kinders terugvat na hulle roots. De Lange het die oop stuk veld ontdek en die skool met sy visie genader. Checkers het ook aan boord gekom toe hy in Desember 2017 van die tuin gehoor het. Dominic Doyle van Food and Trees for Africa sê Checkers se bystand is ongelooflik. “Hulle het ons gehelp met plante, opvoedkundige werksessies, ’n watertenk, ’n heining, tools, ’n wurmplaas en nog baie meer.” Doyle sê die projek het aan die gemeenskap gewys hoe toeganklik so ’n tuin is. Planne gaan uitgebrei word en ’n kosmark, ’n buitemuurse klaskamer en nog gewasse om te plant, word beplan. Ouers leer ook sommer nuwe skills aan en die kinders geniet hul deelname aan die projek terdeë. Die belangrikste is dat kinders ’n bydrae lewer tot die gemeenskap. Hulle help om honger te beveg en sorg dat daar kos vir hulleself en vir ander mense is.