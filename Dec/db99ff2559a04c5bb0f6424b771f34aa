Faiez Jacobs, die ANC se Wes-Kaapse sekretaris, skryf: Dinsdag vier miljoene van ons mense oral in ons geliefde land Krismis. Ons weet die regte naam is Kersfees, maar in die Wes-Kaap is die herdenking van die geboorte van Jesus Christus bekend as Krismis – ’n tyd van lof, gee, ontvang, hoop, vrede, dankbaarheid en hernuwing. Die ANC wens alle Son-lesers, hulle families en vriende ’n geseënde, gelukkige en vreedsame Krismis toe. Ons gebede is dat julle veilig sal wees by die huis, oppie pad en wanneer julle kuier. Wees asseblief versigtig waar julle ook al is, want ons waardeer julle elkeen se lewe. Krismis is ook ’n tyd wanneer ons gemeenskap tradisioneel dink aan die mense wat nie meer met ons is nie. Soos ons hulle onthou en hulde aan hulle bring, laat ons ons dedicate om ’n beter Suid-Afrika vir ons en ons nasate te bou. Ons in die ANC is gereed om hande te vat met ons mense en saam dié pad as partners vir vrede, hernuwing en hoop te stap. Van ons elkeen in die ANC innie Wes-Kaap sê ons: Geseënde Kersfees en oek dankie aan al die werkers in die emergency services, polisie­lede, soldate, volunteers en ander wat werk sodat ons Krismis in peace kan hê.