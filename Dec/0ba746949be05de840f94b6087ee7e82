BENNI McCarthy sê hy kan reeds die impak sien wat Kermit Erasmus op sy Cape Town City-span het. City het dié 28-jarige striker­ se dienste laas week bekom nadat hy Tokelo Rantie die deur gewys het. Sedert City hom in Augustus aangekoop het, het Rantie nie ’n enkele minuut­ gespeel nie. Dis omdat hy nie fiks was nie en las van beserings gehad het. McCarthy sê hy kon ge­durende Erasmus se eerste slypsessie met sy nuwe spanmaats reeds sien watter positiewe impak hy op die ander strikers het. Hy sê: “Ek het agtergekom Kermit se teenwoordigheid het ’n uitwerking op die mindset van die ander spelers­, want hulle het gevlieg op die oefenveld. “En ek my toe afgevra: Hel, waarom nou? Maar dalk is dit goeie tydsberekening dat dinge nou so uitwerk.” City speel Saterdag in sy laaste Premier-sokkerliga (PSL)-wedstryd voor die onder­breking vir die feestyd. Dis teen Bloemfontein Celtic in die Kaapstad-stadion. City, wat 13de op die PSL-puntelys is, is 10 punte agter die voor­loper, Wits, en 5 punte agter Mamelodi Sundowns, wat vierde lê. McCarthy reken hulle is beslis nog in die “thick of things” wat hul PSL-veldtog betref. Hy sê: “Kyk, ons is nie te ver van die ouens wat die pas aangee nie. “ ’n Sege in ons laaste game voor die break, en ons kan ons vakansie in Januarie geniet. “Daarna kan ons als gee, want in die wedstryde wat voorlê, behoort ons nie probleme te hê nie.”