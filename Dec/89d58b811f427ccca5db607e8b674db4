TWEE voormalige Proteas, Gary Kirsten en Herschelle Gibbs, is in die wedloop om Indië se vrouekrieketspan af te rig. Ramesh Powar het die laaste tyd waargeneem as afrigter. Indië se krieket­base het egter besluit om sy termyn nie te verleng nie. Powar is nogtans steeds op die kortlys kandi­date vir die pos. Die Indiese krieketowerheid het belangstellendes genooi om aansoek te doen. Uitgedun Aanvanklik het hy 28 aansoeke ontvang, waarvan 10 van buite Indië is, berig cricinfo.com Die lys is glo aansienlik uitgedun en dié kandidate meld hulle vandag in Indië aan vir onderhoude. Die nuwe breier se kontrak sal vir twee jaar geld. Voordat hy die Proteas afgerig het, was Kirsten die breier van Indië se man­span wat die Wêreldbeker in 2011 verower het. Die ander oorsese aansoekers op die kortlys is Dimitri Mascarenhas (Enge­land), Brad Hogg (Australië) en Trent Johnston (Ierland).