“HELL no!” Dít was die reaksie van Sizwe Pamla, Cosatu se woordvoerder, toe hy gevra is of die vakverbond oudpres. Jacob Zuma gaan help om sy regskoste te betaal. “Inteendeel, ons raai enige persoon af om geld aan Zuma te gee,” het Pamla gesê en bygevoeg dit is onaanvaarbaar dat misdadigers ’n misdaad op nasionale vlak kan pleeg. Pamla se reaksie volg nadat die ANC Vrydag ’n persverklaring uitgereik het in reaksie op ’n hofuitspraak vroeër dié week waarin daar beslis is dat Zuma verantwoordelik is vir die regskoste van die kriminele sake waarin hy tans betrokke is. News24 berig Zuma het intussen gesê hy gaan saam die changing times beweeg deur nou ook sosialemedia-platforms soos Twitter, Facebook en Instagram te join. In sy verklaring sê die ANC die bydrae wat Zuma in die vryheidstryd gemaak het, sal nie vergeet word nie. “Daarom kan daar dalk baie Suid-Afrikaners wees wat hom (Zuma) sal wil help met sy groot regskoste. “Die ANC sal nie enige iemand afraai wat hom hiermee wil help nie,” lui die verklaring. Pamla sê as ’n alliansievennoot van die ANC, hoop hulle om met die regerende party te vergader om duidelikheid te verkry oor hierdie verklaring. Distansieer Hy sê die ANC se verklaring was te vaag en voeg by die ANC moet duidelik maak of hy hom van die label van korrupsie distansieer. Pamla sê as dit gaan blyk die ANC is op soek na geld vir Zuma se regskoste, sal Cosatu hom van soiets distansieer. ’n ANC-woordvoerder, Dakota Legoete, het voorheen op Morning Live laat deurskemer donasies kan vir Zuma se regskoste gemaak word. “Ek voorsien nie enige probleme as ANC-lede donasies of ander vorms van hulp aan Zuma wil verleen nie,” het Legoete gesê. Intussen het Alex Mashilo, woordvoerder van die SA Kommunistiese Party (SAKP), aan The Citizen gesê sy party vind die verklaring van die ANC teenstrydig met dit wat voorheen met die alliansievennote bespreek is. Hy het ook aan die koerant gesê daar is nie ’n kat se kans dat die SAKP vir Zuma met sy regskoste sal help nie. In ’n berig Vrydag in The Witness het Vusi Dube, ANC-LP in KwaZulu-Natal, gesê Zuma-ondersteuners in die provinsie gaan ’n fondsinsamelingsveldtog van stapel stuur om Zuma te help om sy regsrekening te betaal. “Ons het al in die verlede vir hom fondse ingesamel en niks gaan ons keer om finansiële ondersteuning vir hom te mobiliseer noudat opposisiepartye opge-gang het teen hom nie,” het Dube gesê. Die DA het gister in ’n verklaring gesê die ANC is steeds een groot familie met Zuma. “Die ANC het hom (Zuma) nodig om ten alle koste vir hom te campaign vir 2019 se nasionale verkiesings. “Watter beloftes ook al gemaak is om die ANC van alle korrupsie te suiwer, was slegs leë woorde,” het die party se woordvoerder, Solly Malatsi, in ’n verklaring gesê. Terugslag News24 berig die Gautengse hooggeregshof het vroeër dié week beslis Zuma moet uit sy eie sak betaal vir regsfooie wat in sy persoonlike hoedanigheid aangegaan is weens die kriminele sake wat teen hom ingestel is. In ’n verdere terugslag vir Zuma het die hof beslis hy moet die staat terugbetaal vir regsrekeninge van vorige sake teen hom.