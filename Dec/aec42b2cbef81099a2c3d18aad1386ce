COURTNEY Pieters se ouers het gister die eerste keer openlik in die openbaar gehuil. Maar dié keer was dit trane van blydskap. Juanita Pieters en Aaron Fourie het mekaar omhels nadat hulle kind se killer, Mortimer Saunders, vir 50 jaar mang toe gepos is. “My kind se sterretjie sal nou helder kan skitter. En nou kan ons rustig slaap,” het Fourie met ’n smile gesê. Saunders het twee lewenslange vonnisse gekry wat hy ná mekaar moet uitdien. Courtney (3) se lykie is op 13 Mei 2017 naby die fabrieke in Epping gevind. Sy was nege dae weg. Saunders was ’n huurder by Courtney se ouerhuis en ook haar pa se jarelange vriend. Hy het erken hy het die kind vermoor deur haar twee glase sap met gif in te gee. Toe sy aan die dodelike mengsel begin verstik, het hy haar mond toegedruk en haar met sy arm om haar nek gewurg. Hy het ontken dat hy haar verkrag het, maar gesê hy het onsedelike dade met haar lykie gepleeg. Hy is skuldig bevind aan verkragting en moord met voorbedagte rade. Regter Babalwa Pearl Mantame het Saunders gister in die Kaapse hooggeregshof gevonnis. Sy sê Saunders se brief wat hy verlede week ingehandig het, was nie berouvol nie. “Dit het jou ’n jaar geneem om jammer te sê.” Sy sê die brief was meer damage control as opregte jammerte. Mantame het in haar uitspraak gesê die Wes-Kaap “loop voor” met kindermoorde en verkragtings. “Elke dag word 2 kinders in die land vermoor en 46 verkrag.” Sy sê die hof moet ’n sterk boodskap uitstuur om dié tipe misdade te verminder. Mantame sê Saunders se lawyer, Morne Calitz, het dik gehou dat hy gerehabi­liteer kan word. “En dit is seker so, want voor die misdaad was hy 18 maande nugter. Dit is egter steurend dat hy die dade in sy nugterheid gepleeg het.” Volgens haar wys dit Saunders is iemand wat geen respek vir ander mense se lewe het nie. “Die aard van die misdaad was wreed en ongevoelig. Jou dade was wreed.” Saunders was koel en kalm deur die hele hofverrigtinge. Selfs toe hy hoor hy sal twee lewenslange vonnisse moet uitdien, het hy geen emosie getoon nie. Die mense in die hofgalery was uit hulle nate en het hardop gejuig toe Mantame die vonnis uitlees. Buite die hof was dit soos Kersfees en het mense mekaar gesoen en gedruk. Hofgangers het ook die staatsaanklaer adv. Esmeralda Cecil bedank. Cecil het baklei om Saunders te laat sit vir rape ook. “Ek moet prof. Johann Dempers bedank vir sy bydrae in die saak.” Juanita was van tyd tot tyd sprakeloos en het van dankbaarheid gehuil. “Ek is baie dankbaar en verlig. Dit sal Courtney nie terugbring nie, maar ek is tevrede met die vonnis.” Courtney se ouer suster, Andrea (19), sê voor haar sustertjie se dood was die familie nie baie geheg aan mekaar nie. “Haar dood het ons bymekaar gebring. Ons kyk nou meer uit vir mekaar, al struggle ons nog met die lewe.” 