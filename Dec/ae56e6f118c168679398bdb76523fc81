DIE Paarl Rocks rock behoorlik! Die Rocks het gister op Bolandpark in die Paarl tot die halfeindstryd van die Mzansi-Superliga deur­gedring. Die Paarliete het die Nelson Mandela Bay Giants met ses paaltjies geklop. Die Paarliete kom môre in die Wanderers-stadion teen die Jozi Stars in die halfeindstryd te staan. Op ’n dag wat die span se kaptein, Faf du Plessis (6), met die kolf geflop het, was dit Cameron Delport wat die aanslag tot die semi gelei het. Maar daar was groot drama omdat die Rocks die wenteiken van 130 lopies binne 16 beurte moes haal om in die derde plek op die punteleer te eindig. Delport het skitterend gekolf vir sy 84 lopies van 45 balle. Hy het egter in die 15de beurt sy paaltjie verloor, met die tuisspan wat nog 11 lopies benodig het. Dit is toe die drama begin het. Die volgende kolwer, Dwayne Bravo (0), het sy paaltjie in die 15de beurt verloor. Daar was toe net ag balle oor om die telling te behaal. Toe tree David Wiese in die kolfkampie en moker ’n reuse-ses om die Rocks na die semi te stuur. Delport en Aiden Markram se vennootskap van 78 lopies om die derde paaltjie was ook deurslaggewend.