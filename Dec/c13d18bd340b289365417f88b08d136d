‘MY LIEFDE vir gospelmusiek het in die kerk begin.’ So vertel die gospelsangeres Andrea Visagie van Kraaifontein. Visagie is baie opgewonde oor die lewe. “Ek sing al van kleins af en het in verskillende kore al deelgeneem. Dit het my gevorm in die sanger wat ek vandag is.” Sy vertel die hoogtepunt van haar jaar was om saam met die musikant Jonathan Rubain­ sy Praise Worship & Koortjies-konsert te open. “Die ervaring was ongelooflik, want Jonathan is so lief vir die Here en vir mense. “Die ander groot geleentheid vir my was om by die Feesviering van Quinton Manuels as lid van die koor op te tree.” Kunstenaars wat Visagie inspireer, is Josh Groban, Katherine Jenkins en Pretty Yende. Visagie, wat ook ’n agtergrond in klassieke musiek het, is ook lid van ’n gospelgroep in haar gemeente. Hulle is bekend as die VGK Scottsdene Gospelkoor. “Moet nooit toelaat dat jou omstandighede jou agterhou om jou drome te verwesenlik nie. Met harde werk en toewyding is alles moontlik.” Visagie se Kersboodskap is: “Wees veilig as julle op vakansie gaan en leef die liefde van die Here uit in jou gemeenskap.”