TERWYL Australië en Indië se krieketspanne in ’n interessante toetsreeks gewikkel is, was die aandag wéér op die Baggy Greens se skuurpapier-skandaal in Suid-Afrika. Cameron Bancroft, een van die geskorste beskuldigdes in die Aussies se skandalige toetsreeks teen Suid-Afrika, het gister bek uitgespoel oor wie hom opdrag gegee het om die bal met sandpapier te skuur. Bancroft sê daai bevel het van David Warner gekom. Hy het dié onthulling aan die kommentator en voormalige Australiese paaltjiewagter Adam Gilchrist in Fox Sport gemaak. “Dave het voorgestel dat ek die bal skuur weens die situasie waarin ons ons in daai toets (in Kaapstad) bevind het. Ek het nie van beter geweet nie. “Ek wou net inpas by die span en myself waardevol maak,” het Bancroft gesê.