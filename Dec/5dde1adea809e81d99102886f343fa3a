DIE Wes-Kaapse kabinet het gister die groen lig gegee dat Concor die ou Conradie-hospitaal se site vir ’n ontwikkeling vir gemengde gebruik kan kry. Die ontwikkeling sal bekostigbare woonplek naby die Kaapse middestad bied. Helen Zille, premier van die Wes-Kaap, noem die ontwikkeling “ ’n mylpaal in die herstel van apartheid se ruimtelike ontwikkeling”. Die ontwikkeling sluit 3 602 wooneenhede in. Hiervan sal 1 764 laekoste-eenhede wees. Parke, ontspanningsgeriewe, twee nuwe skole en kommersiële ruimtes is ook beplan. Die geraamde koste van die ontwikkeling is R3 miljard. Zille noem: “Meer as 13 600 werkgeleent- hede sal deur die projek geskep word.”