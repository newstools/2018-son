“KOM bid vir my kind dat hy weer kan opstaan; die dooies kan weer opstaan.” Rosten Graaff het haar tot haar ouma gewend om vir die Here te vra om ’n wonderwerk te verrig nadat dokters haar ingelig het dat haar seuntjie Brayden dood is. ’n Dwaalkoeël het Brayden (2) op 22 Oktober 2016 getref. Hy was in Graaff se arms toe hy geskiet is. Graaff en haar man, Brendan, het saam met vriende voor die deur van hulle flat in Babblers Place gesit. Renaldo Galant en Charlton Renier is reeds in September skuldig bevind op sewe aanklagte, wat moord, poging tot moord, en die oortreding van die Wet op Georganiseerde Misdaad insluit. Getuig Hulle is ook skuldig bevind op ’n klag van aanranding en die onwettige besit van ’n vuurwapen en ammunisie. Elke Gertsen, ’n maatskaplike werker, het eergister namens Brayden se ouers en nog ’n slagoffer getuig. Gertsen het ’n verslag oor die voorval saamgestel. Volgens haar ervaar ouers wat kinders op ’n wreedaardige manier verloor, gewoonlik fisieke en geestelike pyn. Die kind se ouers het nooit berading gekry nie. Renier het erken hy was voor die skietvoorval reeds ’n lid van die G-Unit. Albei is lid van die 27’s-tronkbende. Die saak is weer in Januarie in die hooggeregshof.