Liewe Antie Mona EK IS 39 jaar oud en is al 14 jaar getroud. Ek en my vrou, V, het twee kinders, van wie een myne is. Antie, ek is baie ongelukkig oor hoe ek in my eie huis behandel word. V het eenvoudig geen respek vir my nie. Ek werk my elke dag van die week in my tjops. Wanneer ek by die huis kom, moet ek nog die plek aan die kant maak ook. V doen eenvoudig niks nie. Sy werk nie en is meer as twee jaar gelede afgesit by haar werk. Nou maak sy dit haar werk om by haar vriende te kuier. Hierdie vriende werk ook nie en maak net Sassa-kind op Sassa-kind. Dan paartie hulle die geld uit. Dit is hulle wat my vrou wysmaak om deur die week saam met hulle af te koel, en dan naweke ’n paartie animal te wees. Vrydae is V soos een wat miere het. Sy kan nie wag dat ek uit die werk kom sodat sy kan verdwyn nie. Dan moet ek alleen na die kinders omsien en kan nêrens gaan nie. Ek vat ook ’n biertjie, maar hou daarvan om by die huis te chill. Antie, ek het al my vrou gesê dit sal mos fine wees as sy ook by die huis relax, maar nee, sy ken nie van stilsit nie. Sy kom in die vroeë oggendure in en is dan in so ’n vuil mood dat ek nie met haar kan praat nie. Sondae staan sy nie eens op vir kosmaak nie en lê die hele dag om. Ek is moeg van my vrou se dinge en sou seker al geloop het as dit nie vir die kinders was nie. – D van die Paarl, WhatsApp Jou vrou behoort haar te skaam. In die lewe kom kinders en jou responsibilities by die huis eerste en paartie laaste. Sy kom weg met haar dinge omdat jy hierdie paartie-geite van haar entertain. Dis tyd dat jy jou voet dwars sit en insist dat sy ’n slag ook haar kant bring. Wat sy doen, is nie reg nie. Jy en die kinders behoort meer in haar lewe te tel. Maak haar sit, en lê dan jóú rules neer sodat sy verstaan hierdie huwelik kan net werk as sy haar kant bring. Sy kry te lekker. As sy tyd vir paartie het, dan het sy mos tyd vir werk soek ook.