CHETESHWAR Pujara het Indië se krieketspan gister van groter probleme gered op die eerste dag van die eerste toets teen Australië in Adelaide. Ondanks 123 lopies van Pujara se kolf het die Aussies die eerste dag se spel oorheers. Indië het in sy eerste beurt met die telling op 250/9 gaan uitskei en moet vandag veg om verder in die toets te kan saampraat. Indië het aanvanklik aanvallend probeer kolf en het duur vir dié benadering betaal. Pujara het gewys wat met ’n geduldiger benadering gedoen kan word. Hy het pragtig gekolf en sonder hom sou die skade vir die toerspan veel groter gewees het. Met die laaste bal van die dag het ’n direkte trefhou Pujara uitgehardloop. Hoewel Indië baie van sy paaltjies weens swak hou-keuses ingeboet het, moet die Aussies se boulers geloof word vir ’n gedissiplineerde poging.