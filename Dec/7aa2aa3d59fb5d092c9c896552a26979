PLETTENBERGBAAI. – Die buitelandse eienaar van ’n spaza shop het hom teen rowers verdedig deur sy aanvallers met blikkieskos te gooi. Lhishan Baludin (38) wou sy winkel Woensdagaand hier in KwaNokuthula sluit, toe die drie mans inkom en maak asof hulle sigarette en airtime wou koop. Die Pakistanse burger sê een man het toe R5 uitgehaal vir airtime. “Ek het hom gehelp toe sy vriend hom by die deur in die winkel probeer inforseer. “Ek vra hom toe wat hy doen. Hy het ’n mes uitgepluk en gesê ek moet oopmaak.” Baludin vertel hy het besef die mans is besig om hom te beroof. “Die een man het my hand gegryp en ek het my toe losgeruk. “Ek het blikkies pilchards en boontjies gegryp en hulle gegooi. “Hulle het later weggehardloop.” Baludin verduidelik hy ken ál sy cus­tomers en dit was die heel eerste keer dat hy dié mense sien. “Mense in die omgewing is vriendelik en selfs die jongens wat drugs doen, gee my nie probleme nie omdat ons in dieselfde gemeenskap bly.” Baludin sê dis die eerste keer in die drie jaar sedert hy die winkel het, dat iemand hom probeer beroof.