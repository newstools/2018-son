CAPE Town City se worst kept secret is uit! Dis nadat die Citizens gister aangekondig het hulle het die dienste van die 28-jarige Kermit Erasmus op ’n permanente grondslag bekom. Erasmus, wat voorheen in Europa vir Vitória de Setúbal uitgedraf het, was Dinsdag ook teenwoordig tydens City se gelykop uitslag van 1-1 teen Chippa United in die Athlone-sta­dion. Son het Dinsdag reeds aangekondig Erasmus word deur City opgeline om die troubled striker Tokelo Rantie te vervang. Rantie is sedert Augustus reeds op City se boeke, maar het nie ’n enkele minuut vir die klub gespeel nie. City sal Erasmus, wat ook voorheen vir SuperSport United en Orlando Pirates uitgedraf het, vandag op hulle nuuskonferensie bekend stel. City se eienaar, John Comitis, het gister aan Son gesê hy verkies om nie op rekord te gaan nie. “Kyk, die boy word vandag bekend gemaak by ons press conference. “Ek sal dan verkies om daar met die media te gesels,” het Comitis afgesluit. Intussen sê City se afrigter, Benni McCarthy, hulle het drie punte verlore laat gaan in hulle ligastryd teen die Chilli Boyz. “Met al die kanse wat ons in die eerste helfte geskep het, moes ons hulle gebêre het. “Maar ek kon nie meer van my spelers vra nie,” sê McCarthy.