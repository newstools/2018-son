DAAR is eers net gefluister, maar nou word sommer geskreeu dat Hashim Amla se swak kolfpeil kommer wek. Dié jare lange staatmaker van Suid-Afrika se krieketspan in al die weergawes van die spel beleef waarskynlik die ergste kolf-insinking van sy loopbaan. Met die komende tuisreekse teen Pakistan en Sri Lanka om die draai en die Wêreldbeker-toernooi ook nie meer ver weg nie, is dit vir die Proteas van groot belang dat Amla weer sy voete vind. In sy laaste tien toetse is sy gemiddeld net 29,9 lopies en in die laaste vier beurte in die twee toetse in Julie in Sri Lanka het hy altesame net 40 lopies aangeteken. Sy gesukkel het in die Mzansi Super League voortgeduur met 71 lopies in sewe T20-kolfbeurte. Ondanks Amla se lopiedroogte het die Proteas se afrigter, Ottis Gibson, gesê hy is nie bekommerd oor sy ervare kolwer se peil nie. Gibson glo Amla sal eersdaags die lopies laat rol – ’n mening wat deur die gesoute afrigter Dave Noswor­thy gedeel word. Nosworthy het onder meer die Titans en Lions afgerig waar hy teen Amla te staan gekom het. “Ek het hom dikwels ontleed om te kyk hoe ons hom kan uitkry. “Hy het ’n unieke kolftegniek, maar ek dink op die oomblik is sy probleem meer sielkundig eerder as ’n tegniese tekortkoming,” het Nos­worthy gesê. “Amla moet net fokus op sy kolfwerk en nie aan ander dinge dink nie. “Hy moet sy kolfwerk nie te veel probeer ontleed nie, maar eerder ander maniere probeer vind om weer op dreef te kom. “Baie puik spelers beleef sulke insinkings. Amla bly ’n awesome speler en het nie oornag ’n slegte kolwer geraak nie. “Ek is stilweg vol vertroue dat hy sy beste peil sal herwin, want hy is ’n sleutel­speler vir die Proteas. “Hopelik kan hy vir die Cape Cobras in die tweede beurt teen die Warriors tyd voor die paaltjies deurbring.”