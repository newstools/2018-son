’N AGJARIGE seuntjie van Delft-Suid veg tans om sy lewe in die hospitaal nadat hy in die bendes se spervuur beland het. Die voorval het Saterdag omstreeks 11:00 in Cop- landstraat­ gebeur. Die seuntjie is in die nek getref en moes ’n noodoperasie ondergaan om die koeël­ te laat verwyder. Skaars tien minute daarna is nog twee mans by die taxi rank in Delft-Suid koelbloedig doodgeskiet. In nog ’n skietvoorval Donderdagaand in Delft is ’n 30-jarige vermeende skollie vol lood gepomp. Die man wat na verneem word mense beroof het, is vier keer geskiet. Hy is op die toneel dood. Die omstandighede rondom die skietvoorval word nog ondersoek. Niemand is al gearresteer nie. In Mitchells Plain is ’n hawelose man en ’n vermeende gangster in afsonderlike skietvoorvalle afgemaai. Armien Ryklief (50), die hawelose man, is Donderdag in Eastridge­ afgemaai. Die voorval het ook omstreeks 16:00 in Hartbeesstraat gebeur. Hy het soos gewoonlik op die hoek by Koedoestraat gesit toe die Americans en die Home Boys op mekaar begin skiet het. Hy het gewoonlik los werkies vir mense gedoen om kos te kry. ’n Dwaalkoeël het Ryklief­ in die kop getref en hy is op die toneel dood. In nog ’n die skietvoorval, ook Donderdagmiddag, is ’n 39-jarige man op die hoek van Kreupelhout- en Viooltjiestraat in Lentegeur vol gate geskiet. Die voorval het omstreeks 16:00 gebeur en hy is op die toneel dood. In dieselfde skietvoorval is nog ’n man in die hand gewond en na die hospitaal geneem. Saterdag is daar in Kensington ook ’n 27-jarige man afgemaai. Die voorval het omstreeks 00:55 die oggend in 6de Laan gebeur. Die man is op die toneel dood en die omstandighede rondom die voorval word nog ondersoek. Abu-Baker Davids (19) van Bonteheuwel is ook Sondagoggend ’n loodpil ingejaag. Die voorval het omstreeks 07:30 in Assegaailaan gebeur en Baker is op die toneel dood. Niemand is nog vir die skietvoorvalle gearresteer nie.