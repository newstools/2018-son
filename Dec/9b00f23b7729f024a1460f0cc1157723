TWEE verdagtes in ’n hijacking is aangekeer danksy vinnige optrede deur lede van Maitland Flying Squad. Volgens ’n polisiewoordvoerder, kapt. FC van Wyk, het die polisie Dinsdag 20:30 inligting ontvang dat ’n wit Hyundai i20 naby Lwandle gehijack is. Van Wyk het gesê: “Hulle het die kar op die N1-hoofweg naby die Paarl gewaar. Drie verdagtes het uitgespring en weggehardloop. “Twee mans van 28 jaar oud is ge­arresteer. Die derde verdagte het weggekom en word nog gesoek.” Volgens Van Wyk het die polisie in die kar ’n CZ 9 mm-pistool met ’n magasyn en 15 9 mm-patrone, ’n P7 9 mm-pistool met 1 magasyn en 1 patroon en ’n Walther 9 mm-pistool met 1 magasyn en 6 patrone gekry. Die verdagtes is aangekla van die besit van ongelisen­sieerde vuurwapens, ammunisie en ’n gehijackde kar. In ’n ander voorval Woensdag om 04:15 in Athlone het die Maitland Flying Squad in stop-en-soek-operasies ’n verdagte gevang. “Die lede het ’n verdagte man gesien. Hy is gevang toe hy try weghardloop. Hulle het ’n .45 Griffon-pistool en patrone by die 19-jarige verdagte van Kewtown gekry.”