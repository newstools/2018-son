ARSENAL sal môre in die Emirates-stadion weer daai wen­gevoel moet kry. Hy kom teen Burnley te staan in ’n wedstryd in die Engelse Premierliga (EPL). Die Gunners se indruk­wekkende lopie van 22 agtereenvolgende onoorwonne wedstryde in alle kompetisies is nou al amper weer vergete. Dis omdat Tottenham Hotspur die span van Unai Emery (bestuurder) Woensdagaand in die Emirates-stadion met 2-0 in ’n League Cup-kwarteindstryd geklop het. Dit is Arsenal se tweede nederlaag nadat Southampton sy onoorwonne lopie in die EPL die naweek met 3-2 beëindig het. Spurs het wraak geneem vir die 2-4-nederlaag onder die Gunners in die EPL. Dis ook die eerste keer in 10 wedstryde dat Spurs vir Arsenal­ in die Emirates-stadion kon ore aansit. Emery moet egter vergeet van die nederlaag en net seker maak sy span klop die sukkelende Burnley. Arsenal het onder sy vorige baas, Arsène Wenger, soms vasgeval teen swak spanne. Rekord Emery sal moet wys sy span se segetog was nie ’n vloekskoot nie. Drie punte is nodig om naby spanne soos Chelsea en Spurs op die puntelys te bly. Arsenal hou natuurlik die rekord vir onoorwonne wedstryde in die EPL: ál 49 wedstryde in die 2003/’04-seisoen, waarmee hy ook die titel verower het. Arsenal is die enigste EPL-span ooit wat ’n seisoen onoorwonne afgesluit het. – Werner Wippenaar