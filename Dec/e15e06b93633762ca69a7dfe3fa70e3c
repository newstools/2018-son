VAKANSIEGANGERS wat lekker agteroor wou lê en die beach geniet, is Sondag die trekpas gegee. Securities wat die strande patrolleer, het ’n groep vriende aangesê om Clifton-strand te verlaat. Die securities het gesê niemand mag snags van 20:00 op die strand wees nie. Die Stad Kaapstad sê plaaslike belastingbetalers het die sekuriteitsmaatskappy PPA gehuur om te help met die hand­hawing van reg en orde op strande. Na bewering deursoek die securities ook net swart en bruin besoekers vir dwelms, alkohol en ander onwettige artikels op die strande. Fatima Shabodien (46), wat van Belhar is maar deesdae in Johannesburg woon, sê dis die eerste keer dat so iets haar oorkom. Shabodien sê: “Ons is ’n groep vriende wat elke jaar op daai beach gaan piekniek hou. Dit was baie vernederend. “Ons het almal deel­geneem aan die struggle teen apartheid, en dit het daai memories net teruggebring. Alles het so bekend gevoel.” Shabodien sê hulle het Saterdagaand met ’n piekniek op Clifton ’n bewus­makingsveldtog gevoer vir die vryheid van strande vir almal. Sy meen niks is privaat nie en enige een is geregtig daarop om op enige strand te wees. Die Stad se uitvoerende direkteur van veiligheid en sekuriteit, Richard Bosman, sê die Stad Kaapstad mag die tye wanneer strande besoek­ mag word, beperk. Bosman sê: “Ons doen dit nie graag nie, tensy daar ’n spesifieke bedreiging vir openbare veiligheid is.” Die Stad se mayco-lid vir veiligheid en sekuriteit, JP Smith, sê die voorval het niks met die Stad te doen nie. Stappe Smith sê PPA werk nie vir die Stad nie en het geen magte om munisipale wette af te dwing nie. Hy belowe dat stappe gedoen sal word om te ver­hinder dat so ’n voorval herhaal word. Die Progressive Professio­nals Forum (PPF) in die Wes-Kaap sê alle strande is oop vir almal. Die PPF stel voor dat strandbesoekers hulle teesit as enige sekuriteits­personeel probeer om hulle van enige strand te ver­wyder.