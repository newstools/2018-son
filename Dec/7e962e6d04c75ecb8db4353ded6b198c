’N VROU is dood nadat sy Sondag van Lookout Point op Chapman’s Peak afgeval het. Sy het na verneem word haar 31ste verjaardag gevier toe sy gegly en by die uitkykpunt afgeval het. Haar lyk is later gevind. Craig Lambinon, ’n woordvoerder van die NSRI, sê die NSRI in Kommetjie en Houtbaai is dadelik uitgeroep nadat ’n ooggetuie hulle vertel het wat gebeur het. Die Wes-Kaapse EMS-ambulans- en reddingsdienste, asook die polisie en Wilderness Search and Rescue (WSAR)­ se span, het met die operasie gehelp. Lykhuis “Toe die personeel daar opdaag, het hulle gevind die vrou van Seepunt het geval. Sy het haar verjaardag saam met haar familie gevier. “Sy is weens haar beserings oorlede en haar liggaam is na die lykhuis geneem.” Lambinon sê ’n trauma counsellor van die polisie, personeel van NSRI en paramedici van EMS het na die familie omgesien. Die saak word deur die polisie ondersoek. – News24