DIE gemeenskap van Maitland is emosioneel geskaad nadat hul kerkgebou van 114 jaar in ’n verwoestende brand verswelg is. Maar hul geloof is nie geblus nie! Die NG kerk in Maitland het Saterdagaand in minder as twee uur tot op die grond afgebrand. Net die administrasie- kantore agter die kerk is nie in die brand vernietig nie. Die kerk was een van hoop en ’n voorbeeld vir ander kerke, meen ds. Nelis Janse van Rensburg, moderator van die algemene sinode en die dominee van die NG gemeente Welgemoed. Janse van Rensburg het ook gereeld by die gemeente in Maitland gepreek. “Die gemeente is baie arm. Hulle kon ’n lang tyd nie hul eie dominee bekostig het nie. “Ons is ’n hele paar wat gereeld hier kom uithelp het.” Hy sê wat Maitland se kerk so besonders gemaak het, was die diversiteit daarvan. “Hier kom mense van enige ras, klas en land. Niemand word anders behandel nie. “Die gemeente is eintlik ’n goeie voorbeeld van hoe kerk moet wees.” Die gemeente het Sondag ouder gewoonte opgedaag vir kerk en voor die gebou byeengekom en diens gehou. “Die gemeente se geloof het my versterk.” Die huidige herder van die gemeente, ds. Juanita Greyvenstein, is tans met vakansie. Sopkombuis Die koster van die kerk, Emily Maarman, sê haar man, Raymond, is die security­ van kerk. Hulle albei was ook met vakansie toe die brand uitgebreek het. “Toe ons hier aankom, was die gebou al in vlamme. Ons is ’n mixed gemeente van sowat 200 mense. “Die hartseerste van als is ons sopkombuis is ook iets van die verlede.” Die sopkombuis sorg vir meer as 100 haweloses in die gemeenskap. Ds. Riaan de Villiers van die Grootte Kerk in Kaapstad het gister die diens buite die kerk tussen die roet en as gelei. “Die mense se hoop is nie geknak nie. Die gebou is vernietig, maar die mens is eintlik die liggaam van God. “Die gemeente weet die gebou kan weer herstel word, daarom kyk hulle vorentoe.” De Villiers sê hulle is gelukkig dat die Bybels en gesangeboeke nie in die slag gebly het nie. “Die boeke bly in die kantore. Die voos gebruikte kanselbybel is ’n week gelede vir restourasiewerk geneem en eers Sondagoggend terug gebring. Al die Bybels is dus veilig.” Die hoof van die Stad Kaapstad se brand- en reddingsdienste sê die brand is binne twee uur geblus. “Die oorsaak van die brand is onbekend.”