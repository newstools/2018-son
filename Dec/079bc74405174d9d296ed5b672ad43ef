VIER mense is gister in ’n fratsongeluk op ’n Baaise pad dood. Die gru-ongeluk het gisteroggend op die M4-hoofweg gebeur. Unathi Binqose, woordvoerder van die departement van vervoer, sê die voertuig het nog op dié pad gery toe dit aan die brand slaan. Die motor het die pad byster geraak en het by ’n wal afgeval. “Al vier insittendes – twee mans en twee vroue – het doodgebrand,” sê Binqose. Brenhan Metune, distrikshoof van die Baaise nooddienste, sê hulle het gister 05:03 die oproep gekry. “Die voertuig het in die rigting van Deal Party gery, aan die brand geslaan en gerol. “Al vier insittendes was dood by die ambulans se aankoms en die voertuig het volkome uitgebrand.” ’n Saak van strafbare manslag is vir nader ondersoek by die Mountweg-polisiestasie geopen.