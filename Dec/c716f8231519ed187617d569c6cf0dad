CHINA het vroeg gisteroggend ’n maantuig gelanseer wat bestem is vir ’n landing aan die donker kant van die maan. Dit is ’n ongeëwenaarde sending wat China se ambisie ’n hupstoot gee om ’n ruimtegrootmoondheid te word, berig dié land se staatsmedia. Die ruimtesending van die maansnuffeltuig Chang’e-4 – vernoem na ’n mitologiese maangodin – is 02:23 (plaas­like tyd) vanaf die Xichang-ruimtesentrum gelanseer met behulp van ’n Changzheng 3B-vuurpyl, berig die amptelike Xinhua-nuusagentskap. Chang’e-4 se landing op die maan sal glo rondom Nuwejaar gebeur. Die maantuig sal dan eksperimente op die oppervlak uitvoer en die ongerepte terrein ondersoek. – AFP