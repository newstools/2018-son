SY REKORD-SEGE oor Sri Lanka getuig daarvan dat die Nieu-Seelandse krieketspan ’n bloeitydperk beleef. Die Kiwi’s het die tweede toets gister op die Hagley Oval in Christchurch met ’n alle­mintige 423 lopies gewen. Die Black Caps het daarmee die reeks van twee toetse met 1-0 gewen nadat die eerste toets onbeslis geëindig het. Dit is die vierde keer agtereenvolgens dat Nieu-Seeland ’n toetsreeks wen. Hy het nou ook tot die derde plek op die ranglys van toetskrieketspanne geskuif. Dit was ’n toets vol hoogtepunte vir Nieu-Seeland – twee groot honderdtalle, ’n puik vennootskap om die sewende paaltjie en 6 paaltjies binne 15 aflewerings vir Trent Boult. Dit is egter insiggewend dat die kaptein, Kane Williamson, nie een van dié groot oomblikke as die deurslaggewende aspek­ uitwys nie. Dié gewilde kaptein meen ’n vangskoot deur ’n plaas­vervanger-veldwerker, Matt Henry, was die deurslaggewende faktor. Dis omdat dit op die vierde dag nie gelyk het asof die Kiwi’s die vennootskap tussen Kusal Mendis en sy kaptein, Dinesh Chandimal, kon bederf nie. Henry het dit egter uiteindelik reggekry toe hy Mendis in die dekveld uitgevang het. Ideaal Dit was ’n skitterende vangskoot waarin hy die bal sentimeters van die grond gevang het om dié lastige vennootskap van 318 aflewerings te beëindig­. Williamson het gesê: “ ’n Plaasvanger-veldwerker kan sake ontwrig, maar Henry was egter ideaal geplaas en wakker. Dit was cool. “Tom (Latham) en Henry (Nicholls) het skaflike bydraes met die kolf gelewer en ál die boulers het hul kant gebring.” Chandimal voel sy span was nie mededingend genoeg in die eerste beurt nie.