“GEE hulle life! Hulle het my kind se hele lewe geneem!” Dís die pleidooi van Cindy Woodward, die baba Zahnia se ma. Sy het gister die eerste keer getuig in die Kaapse hooggeregshof, waar haar kind se killers verhoor is. Christopher September en Larry Johnson is laas week skuldig bevind aan die ses maande oue kind se skietdood. Cindy het in voorvonnisverrigtinge ter verswaring getuig. Zahnia is op 30 Desember 2016 in Carnationweg in Ocean View in die kop getref toe die verdagtes drive-by gehou het. “My kind kon nog nie eens kruip nie. Sy het nog nie eens ’n enkele tand in haar mond gehad toe sy weggeruk is van ons af nie. Dit was nie haar tyd nie en dit was ook nie God wat haar kom haal het nie. Hulle (September en Johnson) het haar vermoor.” Cindy sê dit was ook nie ’n geval van verkeerde plek en verkeerde tyd nie. “Sy het saam met haar pa voor haar ouma se huis gesit. Dit was helder oordag. Wat is so verkeerd daaraan? Hulle is verkeerde mense.” Cindy sê sy was op pad van die werk af toe haar kind geskiet is. Toe sy die nuus kry, het sy haar huis toe gehaas. “Toe ek daar kom, was my kind reeds hospitaal toe geneem. By die hospitaal wou hulle my nie toelaat nie, want ek was buite myself.” Zahnia is in die Valsbaai-hospitaal breindood verklaar. “Sy het nog gelewe. Ek het gesê hulle moet die pypies afhaal. Ek wou haar net vashou. Die bullet het deur haar kop gegaan. Ek kon dit nie glo dat ’n bullet deur my kind se kop gegaan het nie ...” Sy sê Zahnia is in die Rooi Kruis-kinderhospitaal dood. Cindy was by elke hofverskyning. “Finansieel het dit swaar gegaan. Ek moes onbetaalde verlof vat. Ek het geweier om stil of weg te bly. “Vir my kind wou ek baklei tot die bitter einde toe.” Suffer Cindy se ma, Jennifer, het emosioneel getuig. “Die afgelope twee jaar moes ek kyk hoe my kind deur ’n pynlike tyd gaan. “Geen ouer wil sien hoe ’n kind suffer nie. Daar was niks wat ek kon doen om haar pyn weg te vat nie. “Ek moes maar kyk hoe sy treur en daar was geen salf aan te smeer nie.” Jennifer het lank met God geworstel oor Zahnia se dood. “Ek loop nie eens meer kerk nie,” sê sy. Ook sy het gevra dat die twee mans life moet kry. Johnson se ma, Mirriam, is skuldig bevind aan dwarsboming van die gereg. Sy het gereël dat Johnson se kar, wat in die drive-by gebruik is, weggemaak word. Jennifer en Cindy het egter gevra dat die hof haar nie tronk toe stuur nie. Mirriam se lawyer, Mohamed Sibda, sê elke ouer sal in die strik trap om sy kind te probeer help – net soos wat Mirriam gedoen het. Johnson en September se lawyer het nie ter versagting betoog nie. Die drie word môre gevonnis.