SY WAS maar net 18 jaar oud en die mammie van ’n twee maande oue baba. Elizma Pietersen is egter met ’n graaf doodgeslaan. Die boyfriend van dié jong ma van Donkerhoek het haar na bewering op dié liederlike wyse vermoor – en dit nogal in die tyd van aktivisme teen geweld teen vroue en kinders. Salman Pietersen, Elizma se pa, sê: “Daai jong was baie jaloers op haar. Die gemors lieg, want hulle seuntjie het dan nog aan die ma gedrink. “Dis ’n jaloesie-moord wat nie ’n moord moes wees nie, want sy was nie ’n joller nie.” Mieta May, haar ousus, vertel: “Daai baba drink nog aan haar. Toe sy nog verwag het, het hy al aan haar geslaan. “Sy is erg mishandel. Hulle het mos die babatjie uitgehaal toe die kind gebore is. Maar ná die keisersnee het hy haar gereeld op haar maag geskop.” Elize, die slagoffer se ouma, voeg by: “Ek het haar hoeveel keer gewaarsku om die jong te los. Sy wou hom nie aankla nie. Grootmaak “Nou het die welsyn en die polisie die baba boonop ver­wyder en voorlopig in ander mense se sorg gesit. “Dít terwyl ek daai kind al vir twee maande grootmaak asof dit my eie kind is. Ek mis my agterkleinkind.” Volgens die gesin het die voorval Saterdag gebeur, maar Elizma is eers Sondag deur die nooddienste kom haal. Kapt. Malcolm Pojie, ’n woordvoerder van die polisie, het gesê: “ ’n Verdagte (22) is vir die voorval aangekeer op ’n klag van moord. Hy is tans in aanhouding.”