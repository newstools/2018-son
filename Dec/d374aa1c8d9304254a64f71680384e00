ROB Packham is terug in die mang. Die 57-jarige Packham is aangekla van die moord op sy vrou, Gill, op 22 Februarie in hul huis in Rieslingweg, Constantia. Sy is met ’n stomp voorwerp teen die kop geslaan en is weens dié besering dood. Sy is ook op ander maniere aangerand. Haar gedeeltelik verkoolde lyk is dieselfde aand in die kattebak van haar uitgebrande groen BMW agter die Dieprivier-stasie gevind. Die staat het bevind sy was reeds dood toe die voertuig aan die brand gesteek is. Sers. Noloyiso Rwexana, ’n polisiewoordvoerder, sê Packham is gisteroggend gearresteer. Verbreek Die hof het ’n lasbrief vir sy arrestasie uitgereik toe hy na verneem word staatsgetuies gekontak het. Dis die tweede keer dat hy gearresteer is. Hy het in September ook sy borgtogvoorwaardes verbreek. Packham het toe met sy minnares en kollegas kontak gehad. Eric Ntabazalila, woordvoerder van die Wes-Kaapse nasionale vervolgingsgesag, het die inhegtenis­neming bevestig. “Hy het sy borgtogvoorwaardes verbreek en hy word aangehou.” Packham moet Dinsdag weer in die hooggeregshof verskyn. Sy verhoor vir die moord op sy vrou begin in Maart. – News24