TWEE seuns van Mitchells Plain is binne twee maande in Mitchells Plain doodgery – albei deur tieners sonder ’n rybewys. In die jongste voorval is die vyfjarige Santino Driver Vrydag laatmiddag dood toe ’n 17-jarige meisie hom raak gery het. Die voorval het 18:05 in Huguenotlaan, Tafelsig, plaasgevind. Die meisie het in haar pa se wit Toyota RunX gery toe die ongeluk naby ’n slaghuis gebeur het. Santino het op die toneel aan sy beserings beswyk. Sy familie het hom in die sosiale media as ’n woel­water beskryf. Hy sou volgende jaar preprimêre skool toe gegaan het. Niemand anders is in die ongeluk beseer nie. Volgens sers. Noloyiso Rwexana, ’n polisiewoordvoerder, is niemand nog gearresteer nie. ’n Saak van strafbare manslag word ondersoek. Enige iemand met inligting oor die voorval kan AO Robert Hendricks, die ondersoekbeampte by die Mitchells Plain-polisiestasie, by 021 370 1782 bel. Die 17-jarige seun het sy pa se grys Toyota Condor bestuur toe hy Justin in Amsterdamstraat omgery het. Die klonkie het op die sypaadjie gespeel toe die motor op hom afpyl. Hy het noodlottige kopbeserings opgedoen en is op die toneel dood.