OM SUID-AFRIKA in ’n toetsreeks in Suid-Afrika te klop, was blykbaar nog nooit op die uitgetrede Pakistanse kolwer Mohammad Hafeez se bucket list nie. Hy het ook nie besluit om skielik uit te tree omdat hy bang is vir die Proteas se naatboulers nie. Pakistan gaan die Proteas in ’n reeks van drie toetswedstryde pak, met die eerste toets wat op Boxing Day (26 Desember) in Centurion begin. Hafeez (38) het nog nooit ’n goeie toetsreeks teen Suid-Afrika beleef nie. In sy laaste ontmoeting met die Proteas is hy ook lelik in die skande gesteek, met Dale Steyn wat hom ag keer in sewe toetswedstryde vir goedkoop uitgeboul het. Sy kolfgemiddeld teen die Proteas is ’n skamele 8,75 lopies. Mylpale Dít het verskeie kenners laat wonder of Hafeez se uittrede nie te make het daarmee dat hy die Phalaborwa Express se boulwerk vrees nie. “Nee, ek het nie uitgetree uit toetskrieket omdat ek nie lopies aanteken nie. Ek het dit om persoonlike redes gedoen,” het Hafeez aan Geo TV gesê. “Ek het baie mylpale bereik en daar is nie ander oor vir my om by uit te kom nie. Ek wil nou net op krieket met die wit bal fokus. “Mense dink ek is bang vir Suid-Afrika, die speeltoestande, sowel as Steyn en (Kagiso) Rabada. “Ek moet hulle dan in eendagkrieket ook aanvat. Ek sal dan hierdie aanmerkings met my vertonings beantwoord.” Hafeez los toetskrieket met 3 652 lopies en 10 honderdtalle agter sy naam.