BESTE lesers. Hier op Kersfees wil ek so ’n bietjie praat oor die simbole wat in baie huise gevind word oor hierdie tyd. En die grootste simbool van almal is waarskynlik die boom. Om die boom mooi te maak is veral vir kinders vrek lekker, want hulle kan nie wag vir die presente wat daar neergesit sal word nie. Maar die boom het eintlik ’n baie diep betekenis. Baie lank gelede was die boom vir baie antieke kulture ’n teken van onsterflikheid. En die boom het ook bose geeste weggehou. Dit het alles verander toe die boom van die antieke kulture vervang is met die denneboom, wat as ’n simbool van die Christendom beskou is. Dit was ook die tyd toe die Germane hulle na die Christendom gedraai het. Later het die boom ook die boom van die Paradys geword en dus het mense die boom met rooi appels begin versier. Nog later het Martin Luther die boom binnenshuis gebring en so het die nuwe kultuur ontstaan. Die groen boom het ook vir Christene die onsterflike lewe van Christus begin voorstel en die rooi kleur sy bloed. Kerse word steeds gebruik om die boom te versier. Dit stel Christus as die Lig van die wêreld voor. Vandaar die naam: Kersfees. Vir baie mense het die gee en ontvang van presente geen betekenis nie. Dis net ’n geval van hoe groter, hoe beter. Die dieper betekenis gaan egter oor die geskenke wat die drie wyse­ manne vir die baba Jesus na die stal gebring het. En die klokkies wat steeds aan baie bome hang, verwys na die vreugde van die dag met Jesus as die Hoëpriester. Die Joodse priesters het tradisioneel ’n blou kleed gedra, met goue klokkies wat aan die onderkant van die kleed gehang het. Die glasballetjies wat gehang word, het die appels vervang, maar die betekenis bly steeds dieselfde. En in baie huise is daar die toneel van die stal en die krip wat die geboorte van Jesus voorstel. Die ster op die boom se tip stel natuurlik die ster voor wat die drie wyse manne na die stal gelei het. En daai candy cane stel die staf voor van die Goeie Wagter wat dit gebruik het om sy skape te beskerm en aan die been nader te trek. Laat dit ’n goeie Kersfees vir jou en jou geliefdes wees.