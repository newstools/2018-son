AJAX Cape Town se nuwe afrigter, Andries­ Ulderlink, sal omtrent sit en naels kou oor die tyds­berekening van sy span se volgende wedstryd. Ulderlink het sy termyn op ’n wennoot afgeskop. Dis omdat Ajax Woensdag met 2-0 oor Tuks geseëvier het. Die Urban Warriors se volgende wedstryd in die Nasionale Eerste Liga (NFD) word eers Maandag beslis. Wanneer hy TTM FC dan pak, sal Ulderlink se span ’n volle week en ’n half geen mededingende sokker gespeel het nie. Wat die Urban­ War­riors se posisie op die NFD-puntelys betref, sal die lang wag ook die druk laat toeneem. Die Kapenaars is tans sewende­, maar kan deur klubs onder hulle verbygesteek word voor die wedstryd Maandag. Goed Die Urban Warriors bevind hulle reeds nege punte agter Stellenbosch FC, wat die voorloper in die NFD is. TTM FC vaar ook goed in die NFD dié seisoen. Hy het die naweek die derde plek op die puntelys ingeneem. Dis nadat hy TS Sporting met 2-1 geklop het. Dit gaan vir Ajax dus nie maklik wees om in Limpopo te loop wen nie. Stellenbosch FC moes die naweek­ maar tevrede wees met ’n gelykop uitslag (1-1) in sy wegwedstryd teen TS Galaxy. Cape Umoya het ook gelykop gespeel (0-0) in sy wedstryd teen Uthongathi. Die Kaap se ander NFD-span Ubuntu het ’n goeie naweek gehad: Hy het Witbank Spurs met 1-0 in ’n wegwedstryd geklop. Ubuntu en Umoya sal egter meer oorwinnings moet begin behaal of relegasie uit die NFD aan die einde van die seisoen is een van hulle se voorland.