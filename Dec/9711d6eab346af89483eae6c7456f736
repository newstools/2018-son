DIT was veronderstel om die perfekte herdenking vir wyle Nelson Mandela te wees. Maar nie eens ’n bietjie Madiba Magic kon die Blitsbokke gister help om hul veldtog in dié seisoen se Wêreldreeks van sewesrugby op koers te kry nie. Vir die tweede jaar agtereenvolgens moes Suid-Afrika vir die derde plek in Kaapstad uitspeel – dit nadat Fidji hom in die bekerhalfeindstryd in die Kaapstad-stadion uitgeskakel het. Fidji is in die Kaap as die nuwe kampioen gekroon. Hy het Amerika verspot maklik met 22-0 in die eindstryd geklop. Dit is ook Fidji se eerste sukses in Suid-Afrika sedert 2005 – toe die toernooi nog in George aangebied is. Suid-Afrika moes met die derde plek tevrede wees. Dit was nadat hy Nieu-Seeland met 10-5 geklop het. ’n Gevoel van soete wraak het geheers toe die eindfluitjie gister in dié trooswedstryd geblaas is. Die realiteit vir die Blitse is dat daar nou voor die volgende twee rondes in die reeks (Hamilton, Nieu-Seeland, en Sydney, Australië) kliphard gewerk moet word om hul aanvallende spel te verbeter. Gelukkig vir die Blitse is die koning van aanvallende plannetjies, Cecil Afrika, dan weer beseringsvry en gereed. Stedman Gans behoort ook dan sy terugkeer te maak. Die Blitse kort tans ’n senter wat die lyn reguit kan maak en Gans en Ruhan Nel (deesdae ’n Stormer) is kwaai gemis. Neil Powell, Blitsbok-breier, kan ook dalk besluit om nog jonger bloed in die akademie te betrek.. Mfundo Ndlovu is een jong speler wat al verlede seisoen speelkans in die reeks gekry het. Hy het sy kanse daar aangegryp, maar het Powell nog nie oortuig dat hy nou al in die eerste twee rondes ingespan moet word nie. 