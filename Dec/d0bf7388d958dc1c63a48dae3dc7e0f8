DIE regter het uitspraak voorbehou in ’n hofsaak wat sal bepaal of die lidmaatskap van drie DA-raadslede wel beëindig is. Woensdag het DA-hoës en -raadslede die hofverrigtinge in die Baaise hooggeregshof bygewoon. Die DA het ’n hofaansoek ingedien, onder meer teen die Nelson Mandelabaai-munisipaliteit (NMBM) en die voormalige uitvoerende munisipale bestuurder, No­xolo Nqwazi. Die party wil hê die munisipaliteit moet die drie vakante poste van die raadslede aankondig. Die uitkoms van die hofsaak kan groot implikasies vir die raad van die NMBM inhou, want as die DA drie nuwe raadslede aanstel in die ander drie se plek, is daar ’n kans dat hulle weer die meerderheid in die raadsaal kan wees. Regter Elna Revelas het aandagtig geluister na die betoë van adv. An­thony Stein, wat die DA verteenwoordig, en ook na adv. Dali Mpofu, wat die drie raadslede verteenwoordig. Die DA se grondwet en die beëindiging van die DA-lidmaatskap van Victor Manyati, Trevor Louw en Neville Higgins was van die punte wat bespreek is. Stein het aangevoer die drie se lidmaatskap is herroep nadat die nodige stappe gevolg is. Hy het gesê dit beteken Louw en Higgins het hulle posisies as wyksraadslede verloor en dat nuwe wyksraadslede aangestel moet word. Hy het bygevoeg Manyati, wat ’n proporsionele DA-raadslid was, sal vervang word met die volgende raadslid op die DA se kandidaat-lys. Mpofu het op sy beurt gesê die manier waarop Manyati van sy lidmaatskap gestroop is, is onregmatig. Hy het gesê die DA het geen reg gehad om hom te verwyder nie, veral nie ná ’n vroeëre hofuitspraak van regter Johann Huisamen nie. Huisamen het in die hooggeregshof bevind Manyati is ’n DA-lid totdat hy bedank. Stein het gesê die DA se grondwet is duidelik en is in lyn met die land s’n. Volgens hom beteken dit wanneer partylede onder meer in die openbaar verklaar hulle wil bedank, by ’n ander party aansluit of teen die party se koukus stem, verloor hulle outomaties hulle posisies in die raad. Gefaal Stein het bygevoeg Nqwazi kan nie besluit of die opheffing van lidmaatskap regverdig is of nie. Hy meen Nqwazi het gefaal om die mans van hulle poste te laat afstaan en ook om die nodige aankondigings daaroor te doen en advertensies te plaas. Adv. Jason Mitchell, vir Nqwazi, het gesê die hofprosesse kon vermy gewees het as die regte dokumente oor die opheffing van lidmaatskap aan haar verskaf is.