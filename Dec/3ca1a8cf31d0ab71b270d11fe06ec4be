SPEURDERS volg steeds leidrade op ná ’n gru­same moord Woensdag in Bishop Lavis­. ’n Uitgebrande lyk is in ’n gat in Vygieweg op die Bult in Bishop Lavis gevind. Die liggaam was so erg verband dat die forensiese beamptes nie kon sien of dit ’n man of vrou is nie. Die persoon se hande was agter die rug vasgemaak. Toe die cops op die toneel kom, het die lyk nog gesmeul. AO Joseph Swartbooi, ’n polisiewoordvoerder, sê daar is geen nuwe verwikkelinge nie en die leidrade word steeds opgevolg. “Ons vra enigiemand met inligting oor die voorval om Crime Stop by 08600 10111 te bel.” Kinders het gedog dis ’n pop wat in die gat lê en uitbrand. Die kinders sê hulle het in die gat gekyk en iets gesien. Met die onskuld van ’n kind het hulle toe gedog dis ’n pop wat daar lê. Die kinders het ’n volwassene gaan roep om te kom kyk wat aangaan. Die man het by die gat gebuk en teen die skedel gekap. Tóé besef hy dis ’n mens. Die inwoners vertel hulle het gister­oggend rook sien trek uit ’n gat in die grond. Daar moes water­ in die gat gegooi word om die gesmeul te stop voordat die lyk uit die gat gelig kon word. Daar was nie vlamme nie, maar die rook het die hele tyd gewarrel. Die inwoners met wie Son gepraat het, het geen idee wie die slagoffer is nie. Hulle sê dit het al gebeur dat mense elders vermoor en dan by hulle gedump word.