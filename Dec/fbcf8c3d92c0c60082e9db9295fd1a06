TOE die ambulans op die toneel aankom, was dit reeds te laat. Klein L-Jay Peterson (9) van Gelvandale in die Baaise noordelike gebiede is op 18 September deur ’n brandweerwa doodgery. Die skool het net uitgekom toe die gru-ongeluk plaasgevind het op Standfordweg naby Windvogel. L-Jay was ’n graad 3-leerder van die Laerskool Republiek. Hy sou net ’n week later sy verjaardag gevier het. Ambulanspersoneel het tevergeefs gekyk of daar nog tekens van lewe is, maar hulle het hom dood verklaar. Sy ouers is gaan haal en hartverskeurende snikke het die lug gevul toe hulle sy lewelose liggaampie op die teerpad sien. Omstanders sê die bestuurder van die nooddiensvoertuig het vinnig in die IPTS-buslaan gejaag sonder enige sirenes aan. ’n Saak van strafbare manslag word ondersoek.