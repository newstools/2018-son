MET ’n talentvolle jong speler soos Warrick Gelant tot hulle beskikking is dit moeilik om te verstaan waarom die Bulls Willie le Roux se onbeskikbaarheid vir volgende jaar se Superrugby-reeks as ’n ramp beskou. Die Bulls het vanjaar hard agter die skerms gewerk om die Springbok-heelagter na Pretoria te lok. Die Pretoriase franchise se pogings om die groot vis te vang, het egter deur die mat geval. Le Roux se Engelse klub Wasps het geweier om die speler van sy kontrak vry te stel. Gelant het aan die begin van die 2018-seisoen in die laaste vesting voortreflik vir die Ligbloues gespeel. Die 23-jarige boorling van Knysna is toe as die heel­agter met die beste peil in die land beskou. Die leerder van die Hoërskool Outeniqua het al laas jaar sy toetsbuiging gemaak en reeds vyf toetse agter sy naam. Hy het ongelukkig ’n besering opgedoen wat hom die grootste gedeelte van die 2018-seisoen langs die kantlyn gehou het. Gelant behoort egter in die nuwe seisoen weer beskikbaar te wees en sal beslis Pote Human (die Bulls-breier) se eerste keuse in die laaste vesting wees. Met Handré Pollard as die Bokke en die Bulls se eerste keuse vir die nr. 10-trui, het die Pretorianers die opsie om die opwindende Manie Libbok na die nr. 15-trui te skuif. Daar is ook ’n speler soos die ervare Springbok Jesse Kriel wat ’n job in die nr. 15-trui kan doen. Kriel het immers sy Bok-buiging in dié posisie gemaak. Talle kenners is oortuig hy is ’n beter heelagter as buitesenter. Die Bulls het ’n oorvloed talentvolle jong agterspelers soos die Bok-skrumskakels Embrose Papier en Ivan van Zyl. Voorlangs kan Pote Human op die nommer van nuwe aanwinste soos die deurwinterde Bok-agsteman Duane Vermeulen en die gesoute haker Schalk Brits druk. En met die Bok-slotte Lood de Jager en RG Snyman in die enjinkamer behoort daar nie probleme in die lynstane te wees nie. Dit is egter die gebrek aan ’n vaskopstut wat sy gesag in die skrums kan afdwing, wat die Bulls nog pla. Trevor Nyakane het gewys hy kan die job doen, maar is nie genoeg game time gegee om hom te vestig nie.