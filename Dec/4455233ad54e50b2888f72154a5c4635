PYNPILLE en Deep Heat­-salf vir haar gebreekte been. Henriette Wilson (35), ’n ma van Kraaifontein, sê dis al treatment wat sy by ’n privaat dokter gekry het. Wilson moes byna ’n maand lank met erge pyn rondloop voordat iemand by ’n government-daghospitaal agtergekom het haar been is gebreek. “Gewoonlik dink ’n mens privaat dokters is die moeite werd, maar nie almal doen hulle werk ordentlik nie,” sê Wilson. Sy het haar been sowat twee maande gelede seergemaak toe sy op pad was om te gaan werk by ’n ekspo in die Kaapse middestad. Sy het haar enkel geswik terwyl sy uit ’n kar geklim het. Die energieke vrou het steeds gaan werk en die Maandag na ’n kliniek gegaan. Daarna is sy na dr. OB Ibitomi toe, ’n privaat dokter in Kraaifontein. “Hy het my slegs die Deep Heat en pille gegee. Ek het binne die bestek van ’n maand verskeie kere teruggegaan na hom toe omdat daar geen verbetering in my toestand was nie. “Dit het my ’n klomp geld gekos. Die dokter het nie eens X-strale geneem nie,” beweer Wilson. Eers toe sy na die daghospitaal is, is X-strale geneem. Dit het gewys haar been is gebreek. Dis nou in gips. “Daai dokter het net geld uit my gesuig,” meen sy. Wilson, die enigste broodwinner in haar huis, moes al die mediese koste dek terwyl sy weens die ongeluk met onbetaalde verlof is. Sy is bekommerd oor hoe sy vir haar kinders gaan sorg terwyl sy nie kan werk nie. Ibitomi ontken die be­werings ten sterkste. Hy beweer Wilson het geweier om X-strale van haar been te laat neem. “Sy het nog nooit by ons kom kla oor die behandeling nie, en dit terwyl ons ’n hotline vir dié soort klagtes het.” Ibitomi voeg by hy sal enige tyd met Wilson oor die situasie konsulteer. 