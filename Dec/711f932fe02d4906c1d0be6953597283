“SKULDIG op ál die aanklagte teen jou.” Lloyd Dube Simberashe het dít gister in die Kaapse hooggeregshof gehoor. Hy’s skuldig bevind aan die moord op Nikita Lewis, sy meisie. Hy het haar 34 keer met ’n mes gesteek. Simberashe is ook skuldig bevind op ses ander klagte, insluitend vier klagte van aanranding met die doel om ernstig te beseer. Die eerste aanrandingsklag hou verband met die dag toe hy acid in Lewis se gesig gegooi het. Die ander klagte sluit in een van huisbraak en een van gewone aanranding. Simberashe het Lewis se vriendin aangerand toe dié haar op die dag van haar moord wou beskerm. Simberashe het geen emosie getoon toe hy sy lot gister in die Kaapse hooggeregshof hoor nie. Regter Melanie Holderness het gesê die staat het sy saak teen Simberashe bo redelike twyfel bewys. Simberashe was doelgerig op die dag van Lewis se moord. “Hy het na die winkel gegaan omdat hy geweet het Lewis het gereeld op ’n Vrydag na die winkel gegaan. Hy het haar ingewag soos ’n jagter wat ’n bok jag.” Holderness het bygevoeg die veelvuldige messteke was sinloos, aangesien net ’n paar steekwonde haar dood kon veroorsaak. Die regter het verder gesê Simberashe het versuim om te bewys dat hy wel aan ’n geestestoestand ly. Weggekruip “Geen feitelike bewyse is gelewer wat kon staaf dat iets geesteliks by hom skort nie en ook nie dat sy breinfunksies voor of ná die aanvalle verswak het nie.” Die moord op Lewis het naby die Saartjie Baartman-sentrum gebeur. Lewis het juis by dié hawe vir mishandelde vroue en kinders vir Simberashe weggekruip nadat hy haar met acid in die gesig gegooi het. In die winkel het hy haar nie net gelem nie; hy het haar ook geskop en met die vuis geslaan. Volgens een van die oog­getuies het Simberashe tydens die moord vir Lewis gesê: “Jy het gemaak dat ek dit aan jou doen.” Simberashe was kwaad omdat hy sy huis en kar verloor het nadat hy weens die acid-aanval aangekla is. Holderness het tot die slotsom gekom dat die moord op Lewis beplan was en dat Simberashe heeltemal in staat was om tussen reg en verkeerd te onderskei. Om dié rede het die regter nie sy weergawe van die gebeure aanvaar nie. Lewis se ma, Bonita, het gister aan Son gesê sy is dankbaar dat die regter hom gaan wegsit. “My lewe het stilgestaan, maar ek is nou dankbaar alles het uitgewerk soos ek gehoop het.” Simberashe se vonnis­verrigtinge sal op 4 Maart voortgaan.