VIRAT Kohli, die man wat voor die afskop tot die toetsreeks tussen Australië en Indië gesê het hy hou van so ’n bietjie banter (sledging) in krieket, het toe eerste daaroor begin kla. Stuff.co.nz berig die Indiese kaptein se bors was omtrent warm oor sy Australiese eweknie, Tim Paine, se kommentaar dat Kholi se spanmaats nie eintlik van hom hou nie. Stamp “Ek weet hy is julle kaptein, maar op ’n ernstige noot kan jy nie vir my sê julle like hom nie,” het Paine gister aan Murali Vijay gedurende die Aussies se tweede kolfbeurt gesê. Paine en Kholi stamp al vanaf die eerste dag van die tweede toets in Perth kop, met die Nieu-Seelandse skeidsregter Chris Gaffaney wat al in ’n stadium moes ingryp. Die manne het gister bors teen bors gestaan en Gaffaney moes albei waarsku om hulleself te gedra. “Daai is nou genoeg, speel die game. Julle manne is die kapteins. Speel die game,” kon daar oor een van die microphones in die paaltjies gehoor word hoe Gaffaney waarsku. Paine het homself verdedig deur te sê daar is nie gevloek nie. Die woordewisselings tussen die twee kapteins het regdeur Paine se vegtersbeurt van 37 voortgeduur, met Kholi wat later gaan kla het by een van die skeidsregters.