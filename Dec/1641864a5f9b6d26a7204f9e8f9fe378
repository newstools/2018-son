’N TAAI skooljaar het ’n nice einde gehad vir leerders van Wesbank No. 1 Primêr in Delft. Die Bevan Jacobs Foundation het leerders wat goed presteer het, verras met diplomas, trofeë en medaljes – én 2017 se Idols-wenner, Paxton Fielies. Sowat 300 leerders het hulle prestasies gevier. Yasushi Naito, Japan se konsul-generaal, het ook die geleentheid bygewoon. Die skool het hom verras deur ’n painting aan hom te skenk. Om dankie te sê, het hy ’n werknemer by die konsulaat beskikbaar gestel om die leerders origami, oftewel papiervoukuns, te leer. Paxton het in ’n motiveringstoespraak gesê: “In areas soos Delft, waar dwelms, bendes en geweld daagliks ervaar word, moet ons leerders en kinders in die algemeen celebrate. Hulle moet aangespoor word om altyd hulle bes te doen, want as ek dit kon doen, kan enigeen dit maak.” Jacobs het gesê kids moenie toelaat dat omstandighede hulle terughou nie; hulle moet uitstyg bo dit. “Kyk net wat kan gebeur as jy hard werk en altyd jou beste gee.”