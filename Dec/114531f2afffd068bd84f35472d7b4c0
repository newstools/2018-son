SOOS ’n skerpskutter lê sy aan, korrel en vuur die swart bal sakkie toe vir nóg ’n sege. Dít is hoe Joy Willenberg met haar teenstanders by die World Blackball Championship klaargespeel het. Willenberg, ’n tenger 31-jarige inwoner van Strandfontein in Kaapstad, het onlangs stil-stil die wêreld se nr. 1-speler in blackball geword. Willenberg het dié merkwaardige prestasie behaal toe sy verlede maand as lid van die Protea-span aan die Wêreldtoernooi in Bridlington, Engeland, deelgeneem het. Hoewel sy in die ronde van 32 in die enkel-kompetisie uitgeval het, het sy die meeste potte gewen wat haar tot die kruin van die wêreldranglys laat skiet het. Voorberei Sy het nóg sukses geproe toe sy en haar spanmaat, Elzette Koen, die silwermedalje gewen het. Dié paar het in die eindstryd van die dubbelspel met 11-13 teen Engeland verloor. “Dit was ’n baie moeilike kompetisie. Ek het geweet wat op my wag en het daarop voorberei. “Ek moet dit net benadruk. Ek is nie die wêreldkampioen nie. Ek is wel die eerste gekeurde speler op die wêreldranglys nadat ek meer potte as Emma Cunningham van Noord-Ierland gewen het,” sê Willenberg. Sy sê dit was ongelooflik toe sy haar naam bo-aan die ranglys sien. “Ek het eers gedink dis ’n fout. Maar toe ek my naam sien, was dit ’n ongelooflike gevoel,” voeg sy by. Haar visier is nou ingestel op die Nasionale Chinese 8Ball-titel wat vanaf 17 tot 22 Desember by die Graceland Casino in Secunda op die spel is. “Daar is so baie mense om te bedank, maar en wil graag die Canterbury-familie bedank vir die ondersteuning wat hulle aan cue sport-spelers van regoor die Kaap gee.”