PEP Guardiola (bestuurder) sê Liverpool en Tottenham Hotspur is tans beter as sy Manchester City, wat so gou moontlik ’n oorwinning moet kry. Die kampioen van die Engelse­ Premierliga (EPL) het sewe punte agter Liverpool geraak. Dit volg ná ’n derde nederlaag in vier stryde toe Leicester City die Cityzens met 2-1 geklop het danksy Ricardo Pereira se doel in die doodsnikke. Die Cityzens lê nou derde op die EPL-puntelys. Tottenham, wat een punt meer het, is in die tweede posisie. Guardiola aanvaar ook die realiteit van die puntelys al sou 44 punte van 19 wedstryde gewoonlik die voorloper in die meeste ander seisoene bepaal het. Hy sê aan Sky Sports: “Tottenham­ en Liverpool verdien dit, want hulle wen wedstryde; ons nie. So, die gaping bly net groter word. “Verlede seisoen het ons bestendig punte verdien, maar dié seisoen is veral Liverpool en Tottenham weer goed. “Dis die einde van die eerste ronde en ons het natuurlik twee nederlae gely. “In vorige seisoene sou ons huidige puntestand van ons ’n kam­pioen gemaak het. “Die probleem is die ander spanne is tans beter as ons. Ons moet dit aanvaar, en dis belangrik dat ons dit aanvaar sodat ons kan verbeter.” Guardiola sê ondanks twyfel binne en buite sy kamp daaroor, glo hy hulle sal hulle peil en wen-dinamika herwin. “Ons weet ons kan baie beter vaar, daarom sal ons hard werk om ons peil aan die begin van die seisoen te herwin.”