TWEE speurders van die eenheid teen gangs (AGU) is gisteroggend in Mitchells Plain gearresteer. Volgens ’n polisiewoordvoerder, kapt. FC van Wyk, het die AGU toegeslaan en van sy eie lede weens diefstal aangekeer. “Twee konstabels – ’n 35-jarige man en 38-jarige vrou – sal daarvan aangekla word dat hulle geld gesteel het by ’n inwoner in Peugeotstraat, Beacon Valley. “Hulle was op 29 November besig om die huis te deursoek. Die klaagster het agtergekom kontant is uit die kluis verwyder nadat hulle daar weg is, en sy het die saak by die polisie aangemeld.” Van Wyk sê daar word ook beweer die twee cops het die klaagster op 2 Desember genader en gevra om die saak teen hulle terug te trek. “Hulle sou die gesteelde geld dan teruggee het.” Die twee verdagtes sal môre in die Mitchells Plain-hof verskyn. Lt.genl. Khombinkosi Jula, Wes-Kaapse polisiekommissaris, het gesê hy gaan geen vorm van korrupsie in die polisie duld nie. “Geen lid van die polisie is verhewe bo die wet nie. Ons gaan nie toelaat die lede misdaad pleeg en daarmee wegkom nie.” Jula glo dié twee se arrestasie sal ander AGU-lede afskrik wat sulke goed wil aanvang.