“DIS die ergste ding wat ’n mens op die aarde kan doen.” Streeklanddros Daniel Boks het dit gesê toe hy ’n man van Kruisrivier-Wes in die Calitzdorp-distrik vir 12 jaar tronk toe gestuur het vir moord. André Arnoldus (20) het sy vrou, Ezelda (31) en ma van twee kinders, sewe keer met ’n mes gesteek. André het Ezelda in die bors, arm, bobeen, skouer en nek gesteek. Die hof het bevind drank het ’n rol gespeel. Arnoldus het skuldig gepleit op die moord, wat die hof as ’n mate van berou beskou het. Die voorval het op 9 Mei gebeur toe Ezelda geweier het om saam met André van Groenfontein, waar hulle gekuier het, na Kruisrivier terug te gaan. Volgens die landdros behoort families mense soos Arnoldus te help om op te hou drink. Ephrem Malgas is op 12 September bail geweier, maar regter John Hlophe het die beslissing op 27 November ter syde gestel en bail van R7 000 aan hom toegestaan. Die hof het gelas dat hy hom drie dae per week by die Oudtshoorn-polisiestasie aanmeld. Malgas het op 29 November weer vlugtig in die hof in Oudtshoorn verskyn en die saak is tot 24 Januarie uitgestel.