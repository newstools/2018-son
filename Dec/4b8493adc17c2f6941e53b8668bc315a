SO BYNA was 2018 die grootste jaar nog vir die Warrior-krieketspan. Die Warriors het die One Day Cup met die Dolphins gedeel en die meerdaagse trofee met net een punt misgeloop. In die T20-reeks is die Warriors in die halfeindronde uitgeskakel. Met ’n bietjie geluk, en net ’n klein bietjie daarvan, kon dinge aansienlik beter gelyk het. Was die weerstoestande effens anders kon die One Day Cup en die meerdaagse trofee baie maklik in die Khaya Majola-kamer se glaskas op St. Georgepark in Port Elizabeth langs mekaar gestaan het. In 2010 het die Warriors die eendaagse reeks en die T20-trofee in hul beste jaar tot nou toe gewen. In 2018 was die deel van die One Day Cup die hoogtepunt, maar die grootste pluspunt was die vordering wat hulle in meerdaagse krieket gemaak het. In dié weergawe van die spel het die Warriors nog altyd gesukkel, maar dié jaar was daar ’n enorme verbetering en voel die Warriors hulle moes daardie een gewen het. Rekord Simon Harmer het ’n groot rol in die Warriors se meerdaagse sukses gespeel. Dié draaibouler is as die speler van die reeks aangewys en het sy eie rekord vir die meeste paaltjies in ’n seisoen vir die Warriors tot 47 verbeter. Boulwerk was nog altyd die Warriors se sterk punt, maar kolwers soos Colin Ackermann, Gihahn Cloete, Eddie Moore en die kaptein, Jon-Jon Smuts, het gesorg dat die span in die langer weergawe van die spel mededingender geraak het. Smuts het weer eens gewys hoe waardevol hy in al drie weergawes van die spel is – as kaptein, kolwer en bouler. “Ons speel ’n aanvallende soort krieket. Dit is wat ons ondersteuners wil hê en ons het die spelers daarvoor,” meen die gewilde leier. Die Warriors se goeie vertonings het nie ongemerk by die nasionale keurders verbygegaan nie. Afrigter Smuts, Cloete en Christiaan Jonker het die Proteas verteenwoordig. Die naatboulers Sisanda Magala en Anrich Nortjé het vir Suid-Afrika A gespeel. As afrigter was dit Rivash Gobind se eerste volle jaar in beheer sedert hy die leisels oorgevat het by Malibongwe Maketa (na die Protea-kamp as hulpafrigter opgeroep). Gobind het in 2018 nie gehuiwer om jong spelers by die diep kant in te gooi nie. Hy is baie tevrede met wat die jong spelers vermag het. Sinethemba Qeshile en Lu­tho Sipamla is maar net twee van die jong juwele in die Warriors se geledere van wie groot dinge verwag word.