TOT die SA Menseregtekommissie (SAMRK) het gister ’n draai gegooi in die geweldgeteisterde Baaise Northerns. Christian Martin, ANC-LPW, het Chris Nissen van die SAMRK genader om eerstehands te kom sien hoe inwoners elke dag in vrees lewe. Nissen – vergesel deur Khoisan-leiers soos chief Crawford Fraser, paramount chief Willie Human, chief Mohammed Blouw en chief Cora Hennings – het ’n ma van die Northerns gister besoek. Haar twee seuns het die afgelope jaar in bende­geweld gesterf. Haar ander seun is in ’n bendeverwante voorval gewond. Fraser het van dié geleentheid gebruik gemaak om vir Nissen te sê die mense van die Northerns se reg om vrylik rond te beweeg, word geskend. Hulle kan op geen plek loop sonder om te wonder of hulle dalk geskiet gaan word nie. Hy sê die mense se reg op waardigheid en kinders se reg op onderwys word ook in die proses geskend. “Ek dink ’n klag moet teen alle gangsters gelê word. “As jy by ’n bendegroep aansluit of deelneem, moet hulle weet hulle is teen die Grondwet,” stel Fraser voor. Nissen het verwys na die Wet op die Voorkoming van Georganiseerde Misdaad. Woonbuurte Dié wet maak onder meer voorsiening vir die fight teen georganiseerde misdaad, geldwassery en strafregtelike bende-aktiwiteite. Nissen sê die bendes vrees niemand. Hennings het bygevoeg dat die Bethelsdorp-polisiestasie in 1989 gebou is en aanvanklik net vier woonbuurte bedien­ het. Intussen het 44 areas bygekom en die Beth­elsdorp-polisie kom nie die mas op nie. “Die gangsters hou die gemeenskap gevange. “Hulle is arrogant, want hulle weet die gemeenskap is bang vir hulle. “Ons wil hê die kinders moet in peace kan speel,” sê sy. Volgens Nissen is ’n groot uitdaging die feit dat familiestrukture uitmekaarval. “Die waardes is nie meer daar nie. “As jy weet jou kind werk nie, maar kom huis toe met ’n paar Nikes, moet jy weet daar is bloed aan daai skoene. “Die ouers moet na hulle kinders kyk. “Daar is meisies van 12 jaar oud wat shebeens toe gaan. Dis die gemeenskap se verantwoordelikheid om daarna te kyk. “Die kerke moet ook ’n groter rol speel, maar ook die regering,” sluit Nissen af.