’N LELIKE bekgeveg het ontstaan tussen die ma van ’n skisofreen en haar eertydse board­er. Melony Carelse beweer die seun van Cecilia Botha van Pacaltsdorp het haar besteel terwyl sy by die gesin gewoon het. Maar Botha kap terug en sê Carelse weet haar seun is ski­sofrenies en het ’n probleem met dwelms. Carelse pak uit: “Toe ek eendag by die huis kom, was al my juwele van duisende rande en van my klere weg. Ek sien hoe mense my klere dra en nou stry hulle my af dis nie myne nie. “Hy het my ook met ’n bord gegooi en selfs in die hof erken hy het my goed gevat. “Ek is dankbaar vir die verblyf wat hulle my aangebied het, maar dis nie reg dat ek so besteel word nie. “Haar seun gee voor en speel nou mal, veral as hy so sy strooi aanvang. Sy steek sy dinge weg.” Botha sê op haar beurt haar vriendin Carelse het ses maande by haar gewoon sonder om ’n sent te betaal. “Ek het haar gehelp, want sy het nie werk en ’n heenkome gehad nie. “Van goed wil doen, is ek nou die vark in die verhaal. Ek is jammer oor wat gebeur het en nou bevind ek my in die middel van die gemors. “Ek bly ook maar by my antie en deur my goedheid word ek nou vertrap. Ons kan die probleem oplos, want ons is ordentlike mense. Ek steek nie my seun se goed weg nie.”