DIE merry-go-round en recycling van sokkerafrigters in die Suid-Afrikaanse Premierliga ken geen einde nie. Nou het die Glamour Boys van Soweto – Kaizer Chiefs – die Duitser Ernst Middendorp as hulle­ nuwe afrigter aangestel. Middendorp, wat sy tweede stint by die Amakhosi sal geniet, volg Giovanni Solinas op wat Vrydag in die pad gesteek is. Die Italianer, tesame met sy hulpafrigter Patrick Mabedi, is gesê om die pad te vat, aangesien hulle eenvoudig nie Chiefs na nuwe hoogtes kon neem nie. Dit was uit die staanspoor duidelik die job was bo Solinas se vuurmaakplek wat Chiefs en die PSL betref. “Ons soek ’n afrigter wat ervare is en wat die kultuur van die klub verstaan,” het Chiefs se voorsitter, Kaizer Motaung, gesê. “Dis presies die geval met Middendorp, wat in sy vorige tyd by Kaizer Chiefs trofeë gewen het. “Middendorp verstaan ook SA sokker baie goed. Hy’t ook goeie kennis en ervaring van plaaslike sokker. Boeke “Ons sien uit om weer met hom te werk. Ons kort stabiliteit en die coach moet sommer gou met die span begin werk,” sê Motaung. Chiefs, wat tans met 18 punte ná 14 stryde die sewende posisie beklee, het drie seisoene laas ’n groot trofee in die PSL gewen. Middendorp was voor sy aanstelling op die boeke van Bangkok United in Thailand. Hy het in 2006 die Supa 8 (nou MTN8) en Absa Cup (nou Nedbank Cup) saam met Chiefs gewen.