DIE lang arm van die gereg het nóg vier verdagtes Sondagaand aangekeer in verband met die Usave-rooftog Vrydagoggend in Rugby, Kaapstad. Dit was nadat die Wes-Kaapse polisie­kommissaris, lt.genl. Khombinkosi Jula, die rowers­ gewaarsku het hulle vryheid sal kortstondig wees. Altesaam tien verdagtes is nou reeds vir dié rooftog in hegtenis geneem. Die polisie het vyf verdagtes Vrydag naby die toneel gearresteer en ’n sesde Saterdag by sy huis in Milnerton. Die ses verdagtes het gister­oggend in die Kaapstadse landdros­hof verskyn. Die rowers het in Toyotas, ’n Corolla en Prada, gevlug toe die cops hul opwagting gemaak het. Daar was ’n oor-en-weer-skietery toe die cops die Corolla gevolg het. Vier – van wie drie gewond is in ’n oor-en-weer-skietery – is vasgetrek. ’n Vyfde, wat gevlug het, is gou gevind. Opgevolg Die cops het beslag gelê op drie vuurwapens, sigarette en kontant. Dis die vier wat in die Prada gevlug en weggekom het, wat Sondagaand vasgetrek is. Hulle is gearresteer nadat die polisie inligting opgevolg het.