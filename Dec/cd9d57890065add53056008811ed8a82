DIS weer tyd vir die jaarlikse Kerskonsert van MM Productions met Clarissa Benjamin en verskeie gaskunstenaars. Dis die derde jaar dat die konsert gehou word. Dié keer vind dit Vrydag plaas in die saal van die Senior Sekondêre Skool New Or­leans in die Paarl. Die talentvolle Benjamin sing al van die ouderdom van 10. Die 21-jarige sangeres en die klawerbordspeler, musiekregisseur en haar mede-Paarliet Marco Mentoor werk gereeld saam. Mentoor is die direkteur van MM Productions. Orkes Dié jaar beloof hulle ’n paar verrassings wat die Kersfees-tema lekker gaan opkikker. Plaaslike gaskuns­tenaars tree op om te wys die Paarl is ryk aan musiek talent. Dis nou kunstenaars soos Tylo Fortuin, Morné Goedeman, Getuies, Divine Grace en Deulin Wood. Die orkes wat die sangers sal begelei, bestaan uit Marvin Thomas, Wynand Mouton, Gilmore van Rooyen, Larry George, Vernon Alexander, Zerelda Cornelissen, Earlwin van Wyk, Leilani Gertse en Felicia Roux. Mentoor sê ’n deel van die opbrengste gaan gebruik word om kospakkies aan minderbevoorregtes in die Paarl te skenk. “Dis Kersfees en ons is nie almal so bevoorreg om ’n Kersmaal te kan bekostig nie. Daarom skenk ons elke jaar kospakkies aan minderbevoorregtes. So, ons vra die publiek om hierdie konsert te ondersteun. “Deur julle bydraes kan ons dan ’n glimlag sit op die gesigte van mense wat Kersfees andersins honger sou ly.” Die konsert begin 20:00. Vooraf bespreekte kaartjies kos tot Donderdag R100 en dis R120 by die deur. Kinders jonger as 13 betaal R50.