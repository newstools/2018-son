Beste Sonlanders Hierdie is ’n opvolg­gesprek oor die Kerstyd.   Dié week kyk ons na die simboliek van Kersfees. Vergeet ál die plastic fantastic liggies en bome, en die kommersiële gemors wat veral die Amerikaners vir ons uitgedink het as ’n foefie om net meer goed te verkoop.  Goed wat jy eintlik nie nodig het nie. Vanjaar was vir die meeste mense ’n baie swaar jaar, want ons ekonomie het in ’n resessie verval. Vanjaar moet ons dus die viering klein en eg hou. Die werklike viering gaan juis oor die geboorte van Jesus – nie in ’n paleis of hotel nie, maar in ’n krip in ’n stal. En dít is die eintlike boodskap: Nederigheid. Onthou dit altyd. Ons moet werklik ’n kopskuif maak hieroor, want in so baie huishouding gaan dit oor uitspattigheid en oordadigheid met baie duur presente (veral vir die kinders). Dit raak amper ’n kompetisie om te sien wie die duurste goed kan koop. Dis amper ’n soort brêgherigheid. Daar is oordadigheid met die kos; in so ’n mate dat die familie dae aaneen nog aan die Krismiskos eet. Daar is oordadigheid met die versierings. Mense spandeer duisende rande hieraan. Ongelukkig gaan Kersfees nie oor Vader Krismis met sy baard en takbokke nie. Gaan google sommer nou hoe Kersversierings met die hand gemaak word en hou jou kids daarmee besig. Maak jou eie geskenkies. As jy nie kunstig is nie, sal ek eerder ’n plantjie verwelkom, want dit is lewend en ’n teken van nuwe lewe, eerder as ’n goue ketting. As jy die Kersete beplan, hou dit klein en eg met drie geregte op die meeste. Die Kerstyd het deur die jare al soveel families verwoes, want die drank begin praat en ou wrokke word weer uitgehaal en afgestof. Beperk dus maar die drank tot die minimum. Haal foto’s uit van geliefdes en stal dit oral in die huis uit om harmonie te skep. Sit sommer ook ’n gelyke mengsel van kaneel (vrede en kalmte), allspice oftewel wonderpeper (dit laat mense saamstaan), en nutmeg oftewel neutmuskaat (huislikheid) in ’n bak met ’n lemoen en appel. Gebruik dit as versiering in die plek waar die meeste mense gaan wees op Kersdag sodat die geure deur die huis trek.