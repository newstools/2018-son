TWEE voormalige wenners, Pieter-Steph du Toit en Malcolm Marx, tel onder die vyf benoemdes as Suid-Afrika se rugbyspeler van die jaar. Du Toit (2016) en Marx (2017) kom teen Aphiwe Dyantyi, Handré Pollard en Franco Mostert te staan. Dyantyi is onlangs as Wêreldrugby se opkomende speler van die jaar aangewys. Dis ’n moeilike taak om te besluit wie Suid-Afrika se jong speler van die jaar is. Die kandidate is RG Snyman, Aphelele Fassi, S’bu Nkosi, Embrose Papier en Damian Willemse. Ál vyf het ’n uitmuntende seisoen agter die rug. Hier gaan die beoordelaars beslis behoorlik kopkrap. Die Blitsbokke en hulle afrigter, Neil Powell, is ook weer in twee kategorieë benoem nadat hulle hulle Wêreld-sewestitel suksesvol verdedig het. Die Lions en hulle afrigter, Swys de Bruin, is ook benoem nadat hulle die derde agtereenvolgende jaar Superrugby in die tweede plek afgesluit het. Die benoemings is: SA Rugbyspeler: Pieter-Steph du Toit, Aphiwe Dyantyi, Malcolm Marx, Franco Mostert, Handré Pollard. SA Jong speler: Aphelele Fassi, S’bu Nkosi, Embrose Papier, RG Snyman, Damian Willemse. Span van die jaar: Lions, Sharks, Blitsbokke. Afrigter: Swys de Bruin (Lions, Rassie Erasmus (Springbokke), Neil Powell (Blitsbokke). Blitsbok: Werner Kok, Ruhan Nel, Dylan Sage. Junior Springbok-speler: Tyrone Green, Salmaan Moerat, Wandisile Simelane, Damian Willemse. Superrugby-speler: Aphiwe Dyantyi (Lions), Malcolm Marx (Lions), Franco Mostert (Lions). Curriebeker Premierliga-speler: SP Marais (WP), Sergeal Petersen (WP), Akker van der Merwe (Sharks). Curriebeker Eerste Liga-speler: Divan Nel (SWD-Arende), Anrich Richter (Valke), Etienne Taljaard (Valke). SuperSport Rugby Chal­lenge: Enver Brandt (Griekwas), Ruwellyn Isbell (Pumas), Chris Smith (Pumas), Stefan Ungerer (Pumas). – Sport24