’N VERMEENDE bende-dikding wat met nege moorde, twaalf pogings tot moord en ’n klomp ander sake verbind word, het in die hof verskyn. Jamiel “Charra” Jacobs (26), ’n vermeende lid van die Junky Funky Kids in Lavender Hill, is Vrydagaand in die Paarl gearresteer. Volgens die polisie was Jacobs ’n hele ruk on the run en sedert hy die pad gevat het, het die skietery in veral die Lavender Hill-gebied aansienlik verminder. Speurders van die anti-bende-eenheid het Jacobs ná ’n uitgerekte ondersoek uiteindelik gearresteer op ’n estate in die Paarl, waar hy geskuil het. Hy is ook gesoek op drie klagte van die onwettige besit van vuurwapens en ammunisie, intimidasie, huisbraak met die doel om moord te pleeg, drie van aanranding, roof en drie uitstaande lasbriewe. Van die misdade is langer as ’n jaar gelede gepleeg. Jacobs sluit hom agter tralies aan by nog twee vermeende Funky gangsters van Lavender Hill, Lyle Montego Silver (24) en Anderson “Bougard” Koeberg (27). Hulle is verlede maand gearresteer in verband met altesaam nege moorde. Die Wes-Kaapse provinsiale polisiekommissaris, lt.genl. Khombinkosi Jula, het Jacobs se arrestasie verwelkom. “Dit is ’n stap in die regte rigting om bendegeweld in die provinsie uit te roei,” het Jula gesê. Volgens kapt. FC van Wyk, ’n polisiewoordvoerder, kan meer klagte bygevoeg word. “Die verdagte het na bewering ’n paar gemeenskappe op die Kaapse Vlakte, insluitend Lavender Hill en Steenberg, geterroriseer.” Die JFK’s is by die 26’s-tronkbende geaffilieer. Seun Silver is na bewering die hit man van die JFK’s in Lavender Hill. Van Wyk het ná sy arrestasie gesê Silver word positief verbind met vier moorde, twee pogings tot moord en ’n sakeroof. Koeberg (27) word volgens hom met vyf moorde verbind. Een daarvan was op ’n eenjarige seun van Retreat­. Hy was na bewering ook betrokke by 11 pogings tot moord en ’n kaping. Die mans bly in aanhouding tot hulle volgende verskyning op 17 Januarie.