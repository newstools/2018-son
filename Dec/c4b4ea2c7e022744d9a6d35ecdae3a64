GESKIEDENIS is gister in Nieu-Seelandse rugby gemaak toe ’n vrou bo haar bekender manspelers as die beste speler in dié land aangewys is. Kendra Cocksedge het die All Black A-listers Brodie Retallick, Richie Mo’unga en Codie Taylor vir die Kelvin R Tremain-toekenning uitgestof. Oorheers Die toekenning, wat aan die beste Nieu-Seelandse rugbyspeler van die jaar gegee word, het die eerste keer ’n vroulike wenner. Dít is die eerste keer in die geskiedenis van ’n sport wat deur die manlike weergawe oorheers word dat ’n rugbyunie ’n vrou as die beste speler vereer. Cocksedge, wat skrumskakel vir Canterbury se vrouespan speel, het reeds in 47 toetse vir die wêreldkampioen, die Nieu-Seelandse Black Ferns, gespeel. Sy is ook as die beste vrouespeler van die jaar aangewys én het die toekenning vir die Farah Palmer Cup-toernooi se beste speler gewen. Cocksedge sluit haar nou aan by bekendes soos Sam Whitelock, Beauden Barrett, Ma’a Nonu, Retallick, Kieran Read en Richie McCaw aan deur die Kelvin R Tremaine-toekenning te wen. Al moes Retallick vanjaar met leë hande van die funksie af huiswaarts keer, is Mo’unga vir sy skitterende vertonings vir die Cru­saders as die beste speler in vanjaar se Super­rugby-kompetisie aangewys. Taylor is as die Tom French Memorial Maori-speler van die jaar aangewys. Scott Robertson, Cru­sader-afrigter, het ook ’n toekenning misgeloop nadat hy sy span tot ’n tweede agtereenvolgende Superrugby-titel afgerig het. Alama Ieremia is as die afrigter van die jaar aangewys nadat hy Auckland tot die Mitre 10 Cup-titel gebrei het.