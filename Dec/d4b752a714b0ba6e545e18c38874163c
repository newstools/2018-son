BONTEHEUWEL is een van die gebiede op die Kaapse Vlakte wat gebuk gaan onder bende­bedrywighede, dwelmmisbruik en geweld. Veral jong laities is kwesbaar vir hierdie tipe euwel. Maar is daar hoop. Wesley Bosch (25), ’n danser van Bonteheuwel, het die nood raakgesien. Hy het ’n dansakademie geopen om minderbevoorregte laities tussen die ouderdom van 8 en 21 jaar van die strate af te hou. Wesley beoefen ’n tipe dans wat bekend staan as Krump (Kingdom Radically Uplifted Mighty Praise). Dis ’n soort straatdans wat in Amerika ontstaan het. Dit word gekenmerk deur oordrewe en energieke dansbewegings. Die dansers Ceasare “Tight Eyez” Willis en Jo’Artis “Big Mijo” Ratti het die styl vroeg in die jaar 2000 in Los Angeles begin. Hulle het dit beskou as ’n escape uit ’n lewe vol bendes en as ’n positiewe manier om woede, aggressie en frustrasie te laat vaar. Met ander woorde sonder geweld. Wesley, wat self al aan die ontvangkant van geweld was, vertel hoe dit alles vir hom begin het: “Op skool was ek baie stil en skaam. “Ek is baie deur die groter kinders geboelie.” Maar hy kon dit oorkom: “In gr. 11 het ek eendag die dansgroep The Royal Family Kings se klasse bygewoon. Hulle het Krump in 2005 in Suid-Afrika begin nadat hulle die movie Rize gesien het. “Ek het dié dansstyl gelike en besluit ek wil dit ook doen. “Ek het dit beskou as ’n tipe battle dance. In plaas daarvan dat jy met iemand baklei, gebruik jy die punch­ing en kicking moves in jou dans en dan voel jy relieved. “Dit verskil van daardie Brasi­liaanse tipe martial art dance moves, Capoeira. “Ek het toe klasse begin loop en dit het my selfvertroue geboost. “Vandag beskou ek dans as ’n uitweg om die laities hier in Bonteheuwel van die negatiewe dinge weg te hou. “Ek bied die dansklasse gratis aan, want die kinders het dit nie breed genoeg om daarvoor te betaal nie.” Wesley het al baie danskompetisies gewen. Hy het ook al deel­geneem aan Bonteheuwel’s Got Talent (2012) en die Athlone-danskompetisie (2013). Sy akademie kan hom ook daarop roem dat een van sy studente verlede jaar die junior-afdeling van die African Hip Hop Indaba gewen het. Dis een van die grootste danskompetisies in Suid-Afrika. Wesley en sy studente het ook al op televisie gesig gewys. Die groepie was op die SABC3-ontbytprogram Expresso. Boonop het Wesley al verskyn in musiekvideo’s van artists soos Theo Watt, The Rockets en D.O.E.P. “My doelwit is om my dansstyl na die teater toe te neem, soos in ’n tipe musical. “En ek sal graag wil hê dat my studente eendag ook in musiek­video’s sal verskyn – en selfs in ’n film of twee. “Vir my gaan dit nie oor my nie. Dit gaan oor my studente.” Wesley bedryf sy Northern Dance­ Academy vanuit die multi-purpose-sentrum in Bonteheuwel. Van die ander dansstyle wat hy doen, is hip-hop, popping, locking en waacking. Die klasse word Dinsdae en Donderdae van 16:30 tot 17:30 aangebied. As jy nog hieroor wil uitvind, kan jy Wesley kontak deur die Facebook-blad Northern Krump Kingdom of op 065 154 8124.