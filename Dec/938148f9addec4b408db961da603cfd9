TWEE verdagtes verskyn vandag in die Baaise landdroshof op ’n klag wat met voertuig­kaping verband hou. Danksy die flink optrede van Baaise cops is die twee stuks Vrydag in hegtenis geneem. Beslag is ook gelê op ’n gekaapte minitrok en sterk drank. Kapt. Sandra Janse van Rensburg, ’n polisie­woordvoerder, sê die misdaad is Vrydag omstreeks 14:00 gepleeg. Dit was toe die klaer in die saak net by sy perseel in Bandagestraat, Kleinskool, ingestap het. Hy is toe deur drie mans verras. Een van hulle het hom met ’n vuurwapen gedreig. Die booswigte het die sleutels van die H100-minitrok, wat vol drank gelaai was, geëis en daarmee weggery. Janse van Rensburg sê die kapers is vasgetrek omdat die voorval onmiddellik by die polisie aangemeld is en alle polisievoertuie toe op die uitkyk was vir die gekaapte voertuig. Dit was omstreeks 15:00 toe die voertuig verby cops in Rensburgstraat gery het. Die wakker lede het die voertuig dadelik herken en agternagesit. Gelukkig het die kaper wat gedryf het, gepanic en ongelukkig in iemand se muur vasgery. Hoewel een van die verdagtes weggehardloop het, is twee 18-jariges in hegtenis geneem. Daar is ook beslag gelê op ’n toy gun. Janse van Rensburg sê: “Die polisie het beslag gelê op die alkohol, wat toe reeds by ’n huis in Kleinskool afgelaai is.” Nóg twee verdagtes verskyn vandag in die Baaise landdroshof op aanklagte van die onwettige besit van ’n vuurwapen en ammu­nisie. Patrolliewerk Dié twee is Vrydag in Noordeinde in hegtenis geneem. Janse van Rensburg sê dit was toe lede van die Mountweg-polisie omstreeks 14:30 patrolliewerk in Greenstraat naby Pier 14 gedoen het. Sy sê ’n BMW met vier insittendes het hulle agterdog gewek. Twee van die insittendes het uit die voertuig geklim en na Govan Mbeki-laan ge­stap. Dit was toe hulle by die verkeerslig gestaan en wag het, dat die polisie hulle geblok en deursoek het. Een van die mans (26) was in ’n besit van ’n vuurwapen en ammunisie. Die vuurwapen se serial number was afgevyl. Albei mans is toe in hegtenis geneem en in aan­houding geplaas. Die Mountweg-polisiestasie se gebiedsbevelvoerder, genl.maj. Thembisile Patekile, loof die lede vir hulle wakker optrede en dat hulle die wet so snel afgedwing het. Patekile sê die polisie sal die hot spots dié feestyd blou verf, maar vir ’n vei­liger feestyd is dit belangrik dat die publiek met die polisie moet saamwerk.