BAIE misdade in die Baai word met speelgoedwapens gepleeg, sê die cops. Hoewel g’n syfers gegee mag word nie, het kol. Priscilla Naidu, ’n woordvoerder, gesê: “Ons het mense al vir gewapende roof gevang en ontdek ’n speel­goed­­vuurwapen is gebruik. “As ’n vuurwapen op jou gerig word, weet jy nie dan dis ’n toy gun nie.” Sy waarsku ’n verdagte kan steeds vir gewapende roof of die rig van ’n vuur­wapen ge­arresteer word. Die toy guns word as bewysstukke gekonfiskeer. Gedreig Omstreeks 16:00 is ’n besigheid in 4de Laan in Newton Park binnegaan en is ’n wapen op die kassier (36) gerig. ’n Gemeenskapslid het verbygeloop. Dié het die aanhoudende geluid van ’n Taser gun gehoor en gesien hoe die kassier gedreig word. Kort daarna het die verdagte uit die winkel gehol en na bewering ’n kar probeer hijack. Die gemeenskapslid en Atlas Security het die verdagte vasgetrek en aangehou totdat die polisie opgedaag het. Later is ontdek ’n speelding is gebruik. Die geroofde geld is teruggekry. Die man is in Ibexweg aangekeer. Al het hy ’n fake gun gehad, is hy aangehou vir twee sake van poging tot moord oor voorvalle wat in Oktober in Gelvandale plaasgevind het.