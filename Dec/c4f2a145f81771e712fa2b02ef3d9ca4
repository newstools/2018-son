DIE moordenaar Déne Stebuys (43), wat sy vrou met ’n klip doodgekap het, het Vrydag ’n tronkvonnis van 16 jaar gekry. Regter Irma Schoeman van die Baaise hooggeregshof het Stebuys van Humansdorp 16 jaar in die mang opgelê vir die moord op sy vrou, Marilyn (36). Hy’t ook 18 maande op drie aanklagte van aanranding en 5 jaar vir die verontagsaming van ’n beskermingsbevel gekry. Sy het gelas die vonnisse moet samelopend uitgedien word. Volgens Schoeman het Stebuys gedurende die verhoor geen berou getoon nie en nog skuld ontken, ondanks die oorweldigende getuienis teen hom. Schoeman sê toe die aanvanklike regter in die saak hom onttrek het, het Stebuys genoeg tyd gehad om oor die saak na te dink voordat dit voor haar (Schoeman) gedien het. Volgens haar het hy gesien die kruisondervraging het ’n negatiewe impak op sy kinders gehad toe die saak voor die vorige regter gedien het. Schoeman sê Stebuys het nogtans voortgegaan met sy vals ver­dediging. Sy voeg by die egpaar se kinders is uitmekaar geskeur ná hulle ma se dood. Volgens Schoeman het Marilyn se marteldood ook ’n verpletterende uitwerking op haar familie gehad. Hier verwys die regter veral na Marilyn se jongste suster, Natasha de Goeda, wat in haar getuienis in trane uitgebars het. Schoeman bevind in haar uitspraak dit dien nie ter versagting dat Stebuys in ’n oomblik van woede ge-act het nie. Sy voer aan woede is ’n algemene verskynsel in ons same­lewing, maar dan word daar van mense verwag om dit te beteuel. Volgens Schoeman kan jaloesie en verwerping nie as regverdiging vir moord dien nie. Sy voeg by die land is nou weer in die 16 dae van aktivisme teen geweld teen vroue en kinders, maar ten spyte van dié veldtog, gaan geweld teen vroue en kinders onverpoos voort. Sy verwys in haar uitspraak na ’n onlangse presidensiële summit oor gender-gebaseerde geweld waar pres. Cyril Ramaphosa gesê het ’n vrou word elke vier uur in Suid-Afrika vermoor en elke agt uur word ’n vrou deur haar intieme partner doodgemaak. Schoeman verwys ook na die statistieke van die Wêreldgesondheidsorganisasie wat aandui die femicide-syfer in Suid-Afrika is 12,1 sterftes per 100 000 burgers. Sy verduidelik dis vyf keer die wêreldwye gemiddelde van 2,6 sterftes per 100 000 burgers. Volgens die regter is dit ’n aanduiding dat die moord op vroue en kinders ’n plaag is wat aandag moet kry. Schoeman meen ook vonnisse skrik nie voornemende oortreders af nie. Tevrede Sy sê gender-gebaseerde geweld vereis ’n gestruktureerde aanval waarby verskeie elemente betrokke moet wees. Schoeman verduidelik sy is te­vrede dat Marilyn se pa, Manie de Goeda, en sy dogter Natasha goed na die Stebuys-egpaar se twee minder­jarige kinders omsien. Adv. Ismet Cerfontein het in dié saak aangekla.