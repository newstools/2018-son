ONGEVEER 200 mense is dakloos en tientalle huise verwoes in ‘n brand in die geskiedkundige Wupperthal-dorpie. Die brand het omstreeks 17:00 in die berg uitgebreek en versprei na die sendingdorpie. Die Morawiese sendingstasie, die kliniek, gemeenskapsaal en die pastorie is ook in puin gelê. Helen Zille, Wes-Kaapse Premier, het die gebeure in die Cederberg dorpie as ‘n tragedie bestempel. Sy voeg by: “Die betrokke provinsiale departemente is aktief besig om die ramp te bestuur en met noodingryping verligting te bring.” Volgens Wilfred Solomons-Johannes, van die die Stad Kaapstad, is dit moeilik om kontak te behou en inwoners in Wupperdal te bereik. “Die telekommunikasie-infrastruktuur is heeltemal vernietig en daar word staat gemaak op kommunikasie deur nooddienste.” Hierdie is klaarblyklik die ergste ramp in die geskiedenis van die sendingdorpie, sedert 1830, aldus Solomons-Johannes.   