DIE Blitsbokke begin die eerste keer in drie jaar hulle tuistoernooi van die Wêreld-sewesrugbyreeks as die underdogs – en Branco “Bibo” du Preez like dit net so. Suid-Afrika het laas naweek kwaai teleurgestel toe hy net ’n sesde plek in die Doebai-toernooi kon vasmaak. Hy is boonop nog liederlik deur Engeland in die beker­kwarteindrondes daar ver­neder. Besef Du Preez sê egter niks is lekkerder as om ’n mens se kritici verkeerd te bewys wanneer jy met die rug teen die muur is nie. “Ons het nie ’n goeie veldtog in Doebai gehad nie, maar dit was die wake-up call wat ons benodig het,” meen Du Preez. “Ons het besef ons kan nie voor ’n toernooi dink dinge gaan net vir ons gebeur nie. “Ons kry nou hier in die Kaap die geleentheid om dinge­ vir ons te laat gebeur. “Ál wat ons moet onthou, is om op die klein dingetjie te fokus en die controlables te control.” Du Preez glo daar is beslis minder druk op hom en sy spanmaats omdat hulle nou net hoef te fokus op wat hulle wil bereik. Werner Kok stem saam met Du Preez dat hulle dié jaar die underdogs in die Kaap sal wees. Kok sê: “Ek dink dat ons nie goed begin het nie, gee ons daai ekstra vasberadenheid om op te maak daarvoor in die Kaap. “Daarom is ons mindset dié week om beter as verlede week te speel en nie te dink aan titels wen nie.” Dat die Blitsbokke ook in ’n moeilike groep geloot is, maak Du Preez opgewonde. Hulle kom in groep A te staan teen Zimbabwe, Samoa en Nieu-Seeland. Die All Blacks het die toernooi in Doebai gewen en is ook die huidige kampioen van die Sta­te­bond­spele en Wêreldbeker. Die Kiwi’s het ook die titel laas jaar in die Kaap verower. Du Preez sê: “Ek dink dit gaan een van die great games op die eerste dag wees. “Hopelik kan ons daai ene wen en dan gaan ons net fokus op die belangrike uitspeelwedstryde.”