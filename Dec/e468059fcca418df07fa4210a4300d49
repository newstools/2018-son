BRITTANJE se Royal Statistical Society se statistiek van die jaar is 90,5%. Dís die persentasie plastiek-afval wat nie herwin word nie. Die syfer het die wêreld se krisis wat plastiek­afval betref op die map gesit. Die Society wys ’n wenner aan uit benoemings wat deur die publiek gemaak is. Vanjaar se wenstatistiek kom uit ’n VN-verslag wat gegrond is op die werk van die slimkoppe Roland Geyer, Jenna R. Jambeck en Kara Lavender Law. Die publiek raak al hoe meer bewus van hoe ernstig die plastiekprobleem is. Veral nadat die filmmaker David Attenborough se dokumentêr Blue Planet II gewys het hoe see­skilpaaie verstrengel raak in plastiek – om ander horrors nie eens te noem nie. – AP