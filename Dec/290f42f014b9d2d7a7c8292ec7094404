JY KAN dagga nog nie wettig koop en verkoop nie, maar die cannabis-besigheid floreer nogtans nadat die konstitusionele hof die besit van aaptwak ge­dekriminaliseer het. Belanghebbendes laat die gras nie onder hulle voete groei nie! Die kaartjies (R150) vir die Cannabis Expo dié week in Menlyn, Pretoria, is uitverkoop – selfs al geld daar ’n streng reël van geen daggagebruik nie. Silas Howarth, ’n organiseerder, verwag 20 000 besoekers. Die drie dae lange ekspo sal uitstallings hê van die “bedryf, gesondheid en landbou”. In die bedryf is hidroponiese kweekstelsels skielik baie gewild. ’n Soortgelyke maar heelwat groter ekspo word vir April in Kaapstad beplan. – businessinsider.co.za