DIE rugbyunies van Suid-Afrika en Nieu-Seeland moet regmaak vir ’n groot stryd oor spelers. Dis omdat Franse klubs hulle beste spelers ná die Wêreldbeker-toernooi (WB) volgende jaar met vetter tjekboeke sal probeer weglok. Franse klubs wil ’n nuwe reël instel oor spelers wat as marquee-invoerprodukte beskou word. Luidens die Kiwi-webtuiste stuff.co.nz is dít dat hulle nie onderworpe hoef te wees aan die huidige salarisbeperking nie. Daar word reeds be­spiegel dat groot name soos die Springbokslot Eben Etzebeth dalk van die 2019/’20-seisoen af in die Noordelike Halfrond vir groot geld vir Toulon sal uitdraf. Bevestig Hoewel sy tyd as Bok einde se kant toe staan, is die stut Beast Mtawarira op Stade Francais se radar. In Nieu-Seeland is bevestig dat die kaptein, Kieran Read, ná die WB oorsee sal speel. Racing Metro vry glo hard na dié agsteman. Ander All Blacks wat ook deur Franse klubs geteiken word, is Ben Smith (Pau), Sam Whitelock (Toulon) en Ardie Savea (Pau). Franse klubs het reeds ’n nuwe salarisbeperking vir spelers voorgestel. Dít kan met tot €500 000 (R8,2 miljoen) verminder word. Die huidige beperking is €11,3 miljoen (R180 miljoen). Een speler sal egter op ’n mega-salaris, wat oor verskeie seisoene strek, nie aan salarisbeperkings onder­worpe wees nie. Die Franse wil dit implementeer glo as ’n teen­voeter vir die ryk Engelse en Japannese klubs. Engelse klubs hef reeds salarisbeperkings, maar kan dan twee marquee-spelers teen £7 miljoen (R127 miljoen) kontrakteer.