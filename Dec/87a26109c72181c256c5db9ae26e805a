JAMIEL Petersen, wat sy vrou na bewering meer as 30 keer met ’n mes gesteek het, sal Krismis in die tjoekie deurbring. Jamiel (29) het gister in die Wynberg-landdroshof sy borgtogaansoek laat vaar. Hy het lag-lag die hof ingekom en was vol smiles toe sy legal aid lawyer die hof meedeel hy gaan nie meer om borgtog aansoek doen nie. Jamiel is eers aangekla van aanranding met die doel om ernstig te beseer. Die klag is intussen na poging tot moord verander. Die staatsaanklaer het aangedui die ondersoek is nog nie voltooi nie en nog twee getuie-verklarings is uitstaande. Jamiel het sy 32-jarige vrou, Stacey, op 3 November na bewering by haar familie se huis in Steenberg met ’n mes aangeval. Hy is kort ná die voorval gearresteer. Stacey is 22 keer in die kop gesteek en verskeie keer in die rug en hande. Getroud Sy is intussen uit die hospitaal ontslaan en sterk by die huis aan. Hulle is 12 jaar getroud en het eers in Elsiesrivier gewoon. Sy het twee maande voor die mesaanval by haar familie in Steenberg gaan woon. Hy het haar glo gereeld aangerand. Haar familie het eers uitgevind nadat ’n maatskaplike werker hulle gebel het oor bewerings dat Jamiel sy tweelingseuntjies aanrand en mishandel. Lucinda Evans van Philisa Abafazi Bethu, ’n organisasie wat vir vroue- en kinderregte veg, sê sy en haar organisasie is bly Jamiel het sy borgtogaansoek laat vaar. Sy het ’n brief aan die senior staatsaanklaer gestuur om bail teen te staan. Jamiel sal op 18 Januarie weer in die Wynberg-landdroshof verskyn.