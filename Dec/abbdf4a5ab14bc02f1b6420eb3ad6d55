DIE soektog na ’n pa en seun wat by Beachview in die Baai in die see verdwyn het, is gister voortgesit. Craig Lambinon van die Nasionale Seereddings­instituut (NSRI) sê die 25-jarige pa, sy 10-jarige seun en ’n 16-jarige nefie is Saterdag 18:00 met ’n canoe die see in om vis te vang. Volgens inligting het die canoe sowat ’n uur later omgeslaan. Die nefie het tot by die strand geswem en 20:15 daar aangekom. Ingespring “Die vermiste man se vrou en haar suster het toe op die toneel begin soek en het later die canoe op die strand gekry. Hulle het toe hulp ingeroep.” Verskeie rolspelers, insluitend die polisie, NSRI en die plaaslike gemeenskapspolisiëringsforum, het almal ingespring om te help soek. “Sowat 50 mense was by die soektog betrokke. “Die canoe en visvang-toerusting is gekry. Daar word vermoed die pa en seun het nie life jackets aangehad nie.” Teen druktyd was daar nog geen teken van die twee nie.