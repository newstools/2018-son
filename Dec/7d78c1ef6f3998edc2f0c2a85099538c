TWAALF mense, insluitend drie kinders, het omgekom toe ’n taxi gisteroggend op die N1-snelweg naby Touwsrivier in die Hexriviervallei gerol het, het Kenny Africa, Wes-Kaapse verkeershoof, in ’n verklaring gesê. “’n Taxibestuurder het net ná 03:00 beheer oor die taxi verloor. Die voertuig het gerol. “In dié ongeluk het 12 mense hulle lewe verloor – 6 mans, 3 vroue, 2 seuntjies en ’n meisietjie is in dié gru-ongeluk net buite Touwsrivier dood.” Nóg 10 mense is beseer. Die taxi het in die rigting van Kaapstad gery. Die ANC sê hy is geskok deur die jongste padsterftes in die Wes-Kaap en het ’n beroep op padgebruikers gedoen om verkeersreëls te respekteer en te volg. – News24