PLAASAANVALLE in die Oos-Kaap het binne die tydperk van ’n jaar met ’n skokkende 50% toegeneem. In 2016-2017 is daar 26 plaasaanvalle in die provinsie aangemeld. In 2017-2018 het dié getal op 39 gestaan. Weziwe Tikana, LUR vir veiligheid en sekuriteit, het dié skokkende statistiek tydens ’n amptelike antwoord in die wetgewer bekend gemaak. Sy meen daar is drie redes vir die toename in plaasaanvalle. Eerstens word boere as sagte teikens beskou. Tweedens is die doel van die aanvalle meestal om boere van hul persoonlike besittings te beroof. En derdens word daar in die meeste aanvalle huisroof gepleeg. Die rowers steel dan kontant en items soos TV-stelle, selfone, vuurwapens en juweliersware. Sy verduidelik haar departement probeer dié aanvalle hokslaan deur die implementering van ’n landelike veiligheidstrategie. Verskeie vergaderings sal dan gehou word om planne in te stel om dié aanvalle te keer. Tekort Die DA se Bobby Stevenson, provinsiale woordvoerder oor veiligheid, meen egter ’n nasionale landelike veiligheidseenheid binne die polisie is nodig om op provinsiale vlak te werk. “Daar is ’n tekort aan personeel en hulpbronne by ons polisiekantore in landelike gebiede. “Die polisie het beter hulpbronne nodig, soos helikopters, 4x4’s en quad bikes. Moderne tegnologie soos drones kan ook gebruik word om die groot areas te patrolleer. “Misdaadintelligensie moet ook verbeter,” sê hy. Stevenson meen aangesien die diefstal van vuurwapens ’n hoofmotief vir plaasaanvalle is, is ’n deeglike ondersoek nodig.