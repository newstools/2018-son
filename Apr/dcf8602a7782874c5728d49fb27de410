LEDE van die vrouenetwerk van die SAPD se Uitenhage-cluster, asook dié van Men for Change, het Dinsdag ’n fiksheids-event gehou. Sowat 200 polisielede het aërobiese oefeninge gedoen en aan ’n 2,5 km fun run deelgeneem. Dit was vir die amptelike heropening van Men for Change, wat verteenwoordig word deur al die stasies in die Uitenhage-cluster. “Oefening is belangrik, want dit help jou om beter op jou werk te fokus en ’n gelukkiger, gesonder lewe te lei,” het kapt. Gerda Swart, ’n polisiewoordvoerder, verduidelik. Brig. Laurence Soekoe, die Uitenhage-stasiebevelvoerder, het geopen en gesê: “Elke dag is nóg ’n kans om sterker te word, beter te eet en gesonder te lewe om die beste weergawe van jouself te wees. “Deelname aan sulke aktiwiteite is baie belangrik vir elke SAPD-lid. As ons fiks is, sal ons ons daaglikse take effektief kan uitvoer.” Die vrouenetwerk en Men for Change se doel is om hegte bande tussen vroulike en manlike polisielede te smee. Die doel is ook dat mans en vroue in leierskapsposisies diegene op laer vlak mentor om te verseker dat vroue hulself gelyk ag aan mans. “Dit sal koöperasie tussen alle lede vestig en dienslewering verbeter,” het Swart gesê.