DIE Stormers het oorgenoeg skietgoed om vanjaar hul eerste wedstryd weg van die huis te wen. Dié skietgoed het egter niks uit te waai met World Wrestling Entertainment se kranige stoeiers wat die Kapenaars kom help slyp het vir môre se Superrugby-kragmeting met die Sharks in Durban. Die oud-Springbok en voormalige Shark-senter Deon­ Kayser voel net sy ou span is tans rigtingloos en die Stormers kan munt hieruit slaan en uiteindelik hul wendroogte in vanjaar se wegwedstryde breek. Die Bulls het die Durbaniete laas week ’n liederlike pak slae gegee. Keyser, wat van 1999 tot 2001 in 13 toetse vir die Springbokke gespeel het, sê ’n sterbelaaide Shark-span sou nooit teen die halfpadmerk in vanjaar se kompetisie gedink het hulle sal die tiende plek op die puntelys beklee nie. “Ek dink hulle sal baie teleurgesteld wees. Op papier is die Sharks ’n baie goeie span,” het hy aan Son gesê. Keyser waarsku egter dat sy ou span vanjaar reeds gewys het wat hulle kan doen wanneer hulle met die rug teen die muur is. Voor die loesing deur die Bulls het die Sharks op die Nieu-Seelandse been van hul Australasiese toer die Auckland Blues tromp-op geklop en ’n sege oor die Wellington Hurricanes net-net misgeloop. “Ek weet waartoe hulle in staat is, maar hul wisselval­lige spelpeil maak dit moeilik om te voorspel hoe hulle die naweek gaan vertoon.” Kayser meen die Stormers sou baie geleer het oor hoe die Bulls die Sharks outplay het. “Dit behoort Robbie Fleck (Stormer-afrigter) ’n aanduiding te gee van hoe om die wedstryd te benader,” meen Kayser. “Die Sharks is ’n fisieke span. Wanneer jy hulle met taktiese skoppe kan omdraai, is hulle baie kwesbaar. “Dít is (presies) wat die Bulls met hulle gedoen het.”