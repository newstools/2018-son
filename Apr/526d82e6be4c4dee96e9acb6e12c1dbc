DIE Auckland Blues se treurmare in Superrugby-derbies het Vrydag teen die Otago Highlanders voortgeduur. Die Highlanders het hul sukkelende Kiwi-broers met 34-16 in die Eden Park-stadion geklop. Die Blues het nou al 15 agtereenvolgende wedstryde teen hul mede-Kiwi’s verloor. Dié treurige rekord kan ook voortduur met die Aucklanders wat ’n erge beseringskrisis beleef. Altesaam 19 spelers is op die Blues se krukkelys en eerskomende naweek moet hulle regmaak vir nóg ’n fisieke kragmeting met die Argentynse Jaguares. Die Argentyne kon nog nooit ’n Kiwi-span sedert hul toetrede tot Superrugby klop nie en sal dit as ’n geleentheid beskou om dié statistiek te verander. Puntemakers: HIGHLANDERS – drieë: Dillon Hunt, Shannon Frizell (3), Kayne Hammington; doelskoppe: Lima Sopoaga (3); strafdoel: Sopoaga.