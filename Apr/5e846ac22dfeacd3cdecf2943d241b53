DIE Southern Kings se losskakelkrisis wil net nie wyk nie. Saterdag in George het Martin du Toit goed gevaar teen Munster – totdat hy seergekry het. Dit blyk nou dié los­skakel sal op die kantlyn wees vir Saterdag se wedstryd teen die Cardiff Blues in die Nelson Mandelabaai-stadion. Lizanne Pieterse, spandokter van die Kings, het bevestig Du Toit moet toetse ondergaan. “Ons is onseker oor Du Toit. Hy het sy regterlies beseer. Hy sal ondersoek moet word voordat ons kan sê presies hoe ernstig dit is. Daar is dus ’n kans dat hy nie in Saterdag se wedstryd sal kan speel nie,” het Pieterse gesê. Aansluit As Du Toit nie kan uitdraf nie, sal Deon Davids, breier van die Kings, Ntabeni Dukisa of JC Roos ’n kans gee. Teen Munster het Dukisa vir Du Toit as plaasvervanger gedien. Du Toit kan nou aansluit by losskakels Kurt Coleman en Oliver Zono, wat reeds beseer is. Die ervare Roos het twee weke gelede op ’n proefbasis by die Kings aangesluit, maar kan weens ander se beserings nou wel sy kans kry.