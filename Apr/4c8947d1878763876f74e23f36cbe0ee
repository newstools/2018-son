HY IS ’n psigopaat wat ’n 17 maande oue meisiekind soos ’n weerlose lappoppie mishandel het. Só het dr. Nyameka Dya­kalashe, ’n psigiater by die Valkenberg-hospitaal, gister in die Kaapse hooggeregshof oor die beskuldigde Peter van Tonder getuig. Van Tonder het reeds skuld ­erken op die aanklagte van die moord op klein Asheeqah Scott. Die voorval het op 3 ­September verlede jaar by Van Tonder se woning in ­Roosendal, Delft, ­plaasgevind. In sy pleitverduideliking het hy gesê hy het haar vier keer geklap dat sy lê. Hy het haar lippe met ’n warm Mandrax-pyp gebrand en haar soos ’n lappop oor en weer in sy kar laat rondval. Asheeqah is later in die hospitaal dood. Regter Mushtak Parker moet Van Tonder vonnis, maar het gevra dat die beskuldigde vir observasie gestuur word. Parker het toe gesê die maat­skaplike werker se verslag skilder Van Tonder as ’n sagmoedige man wat nooit ’n kind so wreed sou vermoor nie. Hy wou weet wat in Van Tonder se kop aangegaan het die dag toe Asheeqah aangerand is. Dyakalashe het getuig sy is vertroud met die inhoud van Van Tonder se pleit. “Sy vertelling van hoe hy die kind aangerand het, is baie ontstellend.” Sy het gesê gedurende die sessies met Van Tonder het hy niks berou of selfs gevoel getoon nie. “Daar was ’n sessie waar ek hom reguit gevra het wat hy van daardie dag sou wou verander het. Hy het geen antwoord gegee nie. “Ek het die vraag anders ook gestel, maar niks antwoorde gekry nie.” Dyakalashe het in die hof die kenmerke van ’n psigopaat gelys. Dit sluit onder meer in dat so ’n mens geen verantwoordelikheid aanvaar vir sy dade nie. Dyakalashe het ook gesê psigopatie kan nie behandel word nie omdat dit nie ’n siekte is nie. Sy het verduidelik mense word so gebore, hoewel nie alle psigopate geweld­dadig is nie. Die dwelms wat Van Tonder die spesifieke dag gebruik het, kon ’n rol gespeel het, maar beïnvloed nie psigopatie nie. Parker wou weet of Van Tonder enige verduideliking gegee het oor hoekom hy die dag van die aanranding angstig was, soos hy in sy pleit gesê het. “Hy sou op 7 September 2016 by ’n rehab inboek om van sy drug abuse ontslae te raak. Volgens hom wou hy soveel drugs as wat hy kon, gebruik voordat hy na die rehabilitasiesentrum sou gaan. Asheeqah was glo in sy pad.” Parker het gesê dit is ’n swak verskoning omdat hy steeds drugs gebruik het – ongeag of klein Asheeqah in sy sorg was. “Hy kon die kind terug­geneem het na haar ma toe of haar vir sy ma gegee het. “Hy het haar egter wreed aangerand en wou haar nie eens ná die tyd na ’n dokter toe neem nie.” Van Tonder word op 2 Mei gevonnis.