PEP Guardiola, die bestuurder van Manchester City, sê hy weet baie goed dat ’n oorwinning môre in die Etihad-stadion oor Manchester United, die aartsvyand, “spe­siaal” sal wees. En wat selfs belangriker is – dié Spanjaard sal ook sy eerste Premierliga-titel kan beklink as hy die Red Devils – met nog net ses wedstryde oor – kan stuit. En dit sal dan boonop die vinnigste tot nog toe wees dat ’n liga-titel reeds só vroeg ver­ower kon word. Daarby sal dit vir City ook die kersie op die koek wees omdat hy reeds die afgelope drie dekades altyd in die skadu van die rooi helfte van Manchester moes leef. Guardiola is daarvoor bekend dat hy elke span wat hy afrig, in kampioenspanne omskep. “Ek weet goed wat dit sou beteken,” het Guardiola te kenne gegee. Benadruk “Dit is net soos Barcelona wat die titel in Madrid wen, of soos Real wat by Barça wen,” het Guardiola verduidelik. “Ek weet presies hoe dit is,” het hy benadruk. “Derby-oorwinnings is spe­siaal en ek is alte bewus daarvan. “Maar ons as span het selfs groter am­bisies as om net die spogregte in die derby te verkry. “Ons kan ook die titel op ons tuisveld voor ons skare beklink. “Dit is dus nou belangrik dat ons Woensdag se uitslag uit ons geheue kry deur United môre te stuit. “En om die titel teen United te wen sal die ideale manier wees om ons teleurstellings uit te wis,” het die voormalige Barça-bestuurder afgesluit. – Reuters