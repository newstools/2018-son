SY HET langer as ’n jaar met dieselfde tekkies­ geloop. Haar notaboek was los papiere wat aan mekaar geplak was en haar rugsak was vol gate. Sy moes dit toe staple. Maar dit het Atoofah Gierdien van Manenberg nie verhinder om haar drome te bewaarheid nie. Met net R500 in haar sak en ’n passie vir die lewe het die 25-jarige Atoofah begin werk aan haar droom om ’n graad aan die UWK te verwerf. Die soft-spoken Atoofah was vasbeslote om meer in die lewe te bereik. En niks kon haar terughou nie. Atoofah het geweet sy het nie genoeg geld om te registreer nie, maar het haar saak aan Student Credit­ Management gaan verduidelik. Haar registrasie-geld is ge-clear en sy kon aansluit by die universiteit. Sy het dadelik vir ’n NSFAS-beurs aansoek gedoen. Sy het toe skouer aan die wiel gesit met haar studie in BCom Inligtingstelsels en bedryfsielkunde. “My eerste jaar was nie maklik nie. Ons gesin het finansieel gesukkel. Ek het baie van my klasse misgeloop omdat daar nie geld was om kampus toe te travel nie,” sê sy. “Ek sou klasse strategies op sekere dae van die week misloop sodat ek genoeg geld vir vervoer kon hê as ek naweke toetse moes skryf,” sê sy. Maar nadat sy in haar tweede jaar ’n A-gemiddelde behaal het, het sy ’n NSFAS-lening ontvang. Sy het ook ’n werk as tutor gekry en is later bevorder tot die pos van tutor- koördineerder. “Ek kon uiteindelik bekostig om ’n nuwe sak en nuwe skoene te koop. Ek het net twee paar skoene gehad en ’n paar pumps.” Atoofa het pas summa cum laude by die UWK se gradeplegtigheid gegradueer. “Ek is baie trots op myself. My harde werk het vrugte gewerp en ek sien uit na wat ek nog in die lewe kan behaal,” se sy.