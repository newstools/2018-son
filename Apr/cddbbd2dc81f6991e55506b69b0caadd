’N SMILEY in die tuin is nie juis wat hulle verwag het nie. Die gesin Hendricks van Goldstraat in Rocklands, Mitchells Plain, het in hul werf afgekom op ’n stel vals­tande, kompleet met ’n stukkie goud tussen twee voortande. Dit beteken iewers loop iemand met ’n pap bek rond wat dit nie kan waag om te smile nie. Charlene Hendriks het haar op haar Facebook-profiel verlaat om die eienaar van die precious stukkie vir die mond te soek. Die Hendrikse sê die mystery oor hóé die vals­tande nou juis in hul jaart beland het, pla hulle nogal, en sommer baie ... Charlene se man, Gerome, sê reguit die gesin het ’n baie groot skok gekry toe die hond onlangs met die valstande in sy bek by die huis inhardloop. Hy vertel: “Die hond en ons dogter het agter in die jaart gespeel. “Toe kom hy in met die tande in sy bek. “Ons het buitetoe gegaan om te sien waar die hond dit gekry het. Toe sien ons die hond het so 10 cm diep in die grond gegrawe en daarop afgekom.” Gerome sê hulle het eers gedog iemand is dalk daar in die jaart begrawe, maar nadat hulle nader ondersoek ingestel het, het hulle gesien dit is nie die geval nie. “My mind het toe onmiddellik begin rondspring en ek het dit met verskillende scenario’s ge-link. “Wat as iemand ge-rob en seergemaak is? Wat as dit evidence van ’n misdaad is? Daar moet ’n rede agter die tande wees.” Op ’n ligter noot sê Ge­rome dis seker bloot toevallig dat die valstande met die stukkie goud tussen die voortande in hul straat –Goudstraat – gevind is. “Mense het nie eens probeer om die goud uit die tande te haal nie,” sê hy.