GEORGE. – ’n Dief wat gedink het die kerk gaan hom red, het hom lelik vasgeloop. Die 22-jarige man is daarvan beskuldig dat hy ’n vrou in die week beroof het toe sy op pad werk toe was. Die boef het die kerk se jaart in Borchers ingehardloop. Hy het in ’n staaldrom weggekruip, maar is gevang met die selfoon steeds in sy sak. Die verdagte het eers ontken hy het dit gesteel, maar ná ’n paar vuishoue in die gesig en skoppe in die ribbe, het hy erken dit was hy. Bang Die slagoffer, Chantel Edwards (28) van Lawaaikamp, het gesê sy het haar foon geantwoord toe haar baas bel. “ ’n Man met dreadlocks met ’n mes het skielik voor my verskyn en vir my gesê om die foon te oorhandig. “Hy het die mes by my bors gehou en my gestoot. Ek was baie bang. Hy het ’n scar op sy gesig gehad.” Volgens haar het ander voetgangers gesien wat aangaan en twee mans het hom gejaag. Inwoners sê mense word gereeld in Sandkraalstraat beroof. Reggie Breakfast, ’n inwoner, sê die winter is op pad, dit word vroeg donker en die situasie word erger. ’n Woordvoerder van die Conville-polisie, lt.kol. Avril Kriga, vra die gemeenskappe om misdaad aan te meld.