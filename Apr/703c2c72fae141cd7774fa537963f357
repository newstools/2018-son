DIE gevaarligte flikker lank­al reeds vir die afrigter van die Stormers, Robbie Fleck. Dit het egter nou net heelwat duideliker geraak dat Fleck nie die regte man is om die Stormers te help om ’n eerste Superrugby­titel te wen nie. Fleck se span is gelaai met talentvolle spelers. Dit is ook geen geheim nie dat die Wes-Kaap die envy van ander unies is as gevolg van die getal talentvolle spelers wat hy jaarin en jaaruit oplewer. Dit is egter Fleck se onvermoë om dié talentvolle spelers in ’n hegte eenheid saam te snoer wat tans ’n groot probleem is. Die Stormers het vanjaar nog net drie van hul nege wedstryde wen. Dié drie wedstryde is almal op Nuweland gespeel. Hul ses nederlae het almal weg van die huis gebeur, maar ongelukkig kan dit nie as ’n verskoning gebruik word nie. Spanne wat in Superrugby sukses wil smaak, moet wegwedstryde kan wen. Vra maar die Crusaders, wat laas jaar halfpad om die aardbol moes travel om die Lions in Johannesburg te kom klop. Dit is nou Fleck se derde seisoen in beheer van die Stormers, maar al waarmee hy op sy CV kan pronk, is twee uitspeelwedstryde wat hy in elk geval voor sy tuisskare verloor het. In 2016 was die geleentheid daar om John Mitchell as die breier aan te stel, maar die wyse manne van WP Rugby het toe besluit die Kiwi se benadering tot afrigting is te hardnekkig. Nou pluk die Bulls die vrugte van hardekwas Mitchell se aan­stelling – en die man is nog nie eens 12 maande in die job nie. Dit laat ’n mens wonder wat ou Fleckie op sy oorsese ekspedisies gaan leer het om as afrigter te verbeter? Sy hulpafrigters blyk ook nie te veel wysheid tussen die ore te hê nie. Hoe kan verwag word dat Paul Feeney en Paul Treu gelyktydig vir die span se verdediging en aanvallende spel verantwoordelik moet wees?