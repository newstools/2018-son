MOSSELBAAI. – Die saal van die Volkskerk in D’Almeida het onlangs geruk met sang, dans en die getuienis van ’n voormalige druggie. As ’n mens ’n verskil wil maak, is dit noodsaaklik dat probleme vasgevat word in ’n samelewing waar gemeenskappe met maatskaplike euwels worstel, sê Camelita de Jager. Sy is een van die leiers van die Omgee Rehab, wat inwoners in die area by­mekaargebring het om oor hul probleme te praat. “Dis nie net oor drug- en drankprobleme nie; dit gaan ook oor persoonlike uitdagings. Dit is hier waar ons ’n verskil wil maak,” verduidelik De Jager. Volgens haar het Omgee Rehab begin as ’n organisasie wat hom beywer vir die bewusmaking van die gevare van dwelmmisbruik en is dit nou as ’n NGO geregistreer. Sy langtermyndoelwit is om ’n gebou op te rig waar mense met verskillende soorte verslawing behandeling kan ontvang. Clinton Joe-Hartnick, ’n gerehabiliteerde druggie en die gas­spreker, het sy hartroerende verhaal met die gehoor gedeel en die jeug aangemoedig om nie “die main ou” te probeer wees nie. “Dit bring jou nêrens. Dit bring jul vriende, familie en gemeenskap net pyn en lyding.” Joe-Hartnick (25), ’n inwoner van Riversdal, het bygevoeg: “Die lewe van drugs, asook die lewe binne die tronk, dít ken ek. “Ek wil julle aanmoedig en waarsku: Dit bring jou nêrens.” Ds. Engie Immelman, hoof van die rehabili­tasiesentrum, het gesê: “Die Omgee Rehab is nie net vir verslaafdes nie; dis ook vir families wat ondersteuning nodig het. “Ons wil graag ’n verskil maak in iemand anders se lewe.” Die organisasie lewer reeds ’n diens waar raad­gewers 24/7 beskikbaar is om die gemeenskap by te staan. Belangstellendes wat nog besonderhede soek, kan Immelman by 082 46 7222 bel of De Jager by 076 156 7309.