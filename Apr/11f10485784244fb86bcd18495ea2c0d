’N ONSKULDIGE man is Woensdagaand in Mitchells Plain doodgeskiet. Angelo Johnson (28), wat glo gay was, is verskeie kere in die kop geskiet en is op die toneel dood. Hy is omstreeks 20:15 in Daphne Road, Eastridge, ’n klipgooi van sy huis af, vol lood gepomp. Volgens Angelo se hartseer pa, Anthony, het hy TV gekyk toe iemand kom sê het sy kind is geskiet. Johnson het gesê: “Hy het saam met ’n vriendin onder ’n boom gesit toe op hulle geskiet is. “Hy was nie ’n gangster nie en het baie vriende gehad. “Ek is baie hartseer oor wat met my seun gebeur het” Niemand is tot dusver in verband met sy moord gearresteer nie. In nog ’n skietvoorval Woensdagaand in Lentegeur is ’n 36-jarige man ook doodgeskiet. Die voorval het omstreeks 22:10 in Leeubekkiestraat gebeur. Die omstandighede rondom die voorval is nog onbekend. Intussen het verskeie inwoners van East­ridge Dinsdagaand die strate ingevaar oor die aanhoudende bendeskietery. Dit het gekom nadat Lamount Buricks (28), nog ’n onskuldige man, Maandagaand in Sourfigstraat doodgeskiet is. Die slagoffer se familie bied na verneem word ’n beloning van R5 000 aan vir enigiemand wat met inligting na vore kom oor sy moord. In Bonteheuwel is ’n vermeende hit man ook Woensdagaand vol lood gepomp. Taswell Williams (29) is verskeie kere in Bonteheuwellaan raakgeskiet. Die voorval het omstreeks 21:25 gebeur en hy is op die toneel dood. Volgens Angus McKenzie, ’n raadslid, was Williams ’n bendelid en het hy die gemeenskap geterroriseer. In nog ’n voorval is ’n vrou (49) gisteroggend in haar huis in Bishop Lavis doodgeskiet. Die voorval het omstreeks 01:10 in Arthur Abrahamsstraat gebeur. Daar word verneem dieselfde jongens wat ’n tyd gelede by haar ouers se huis ingebreek het, het haar nou vermoor. Sy het glo die jongens geslaan wat by haar ma se huis ingebreek het. Volgens lt.kol. Andrè Traut, ’n polisiewoordvoerder, is niemand tot dusver vir die moorde gearresteer nie.