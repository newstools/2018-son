BENNI McCarthy, die afrigter­ van Cape Town City­, reken hy het “alles gedoen” om sy doelskieters touwys te maak oor hoe om die bal in die doelhok te plaas. Dié gebrek op die aanval is ’n groot kommer dié seisoen vir McCarthy. City het tot dusver net 23 doele in sy 24 wedstryde aangeteken. Sondag se nederlaag met 1-2 teen Mamelodi Sundowns in die Nedbank-bekerreeks het McCarthy se kopsorge onderstreep. Volgens McCarthy moes sy strikers meer doele aangeteken het vir die kanse wat hulle veral in die eerste helfte geskep het. “Ek sal my ma vra, want sy het aan my die lewe geskenk en dit is ’n natuurlike ding,” het hy geskerts. “Jy kan dit nie vir strikers leer nie. “Ek het probeer. Glo my, ek het al probeer.” Die verwagting was dat McCarthy, steeds die rekordhouer vir die meeste doele vir Bafana Bafana (36), City se droogte voor die doelhok sou oplos, maar die doeldroogte duur voort. “Spelers het wat hulle het ... en Suid-Afrika moet net aanvaar ons is beperk wanneer dit kom by strikers produseer.”