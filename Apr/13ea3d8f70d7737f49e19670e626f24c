“Die minister van onderwys in die Wes-Kaap, Debbie Schäfer, se begroting vir veiligheid by skole is belaglik en wys sy is nie ernstig om geweld by skole te stop nie.” Só sê Sinekhaya Mbengo, woordvoerder van die organisasie Equal Education. Die groep het die afgelope week voor die Wes-Kaapse wetgewer betoog terwyl Schäfer haar begroting in die provin­siale wetgewer voorgelê het. Die polisie het opgedaag en die sowat 100 betogers uiteengejaag. Hulle het toe kleiner groepe gevorm. Mbengo sê: “Schäfer neem nie die arm gebiede ernstig op nie. “Sy het nog nie op ons griewe gereageer sedert Oktober verlede jaar toe ons ook betoog het nie. “Ons het ons memorandum oorhandig aan vyf Wes-Kaapse ministers en die premier, Helen Zille, maar niemand het die ordentlikheid gehad om die betogers toe te spreek nie. “Ons sukkel al twee jaar om Schäfer se aandag te kry, maar niks gebeur nie. “Ons het vandag in ons memorandum gevra om ’n liggaam te stig wat mense se veiligheid by skole waarborg. “Ons vra dat die begroting aan skole genoeg moet wees om draadomheinings en toesigkameras by alle skole te hê.” Schäfer het in haar be­grotingstoespraak gesê die begroting het gestyg van R20,722 miljard verlede jaar tot R22,193 miljard vir die 2018/19-boekjaar. “Werknemers kry 75% van die begroting. “Die oorblywende 25% sal meestal op programme en skooltoerusting gespandeer word.”