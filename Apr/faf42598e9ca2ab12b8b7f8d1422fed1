DIE vermeende sekspes-pastoor Timothy Omotoso het gister vlugtig in die Baaise landdroshof verskyn. Die 59-jarige Omotoso is ’n senior pastoor van die Jesus Domi­nion International Church. ’n Rits klagte wat verband hou met die oortreding van die Wet op Seksmisdrywe staar hom in die gesig. Dit sluit verskeie klagte van verkragting in. Hy is in April 2017 in hegtenis geneem. Van die vermeende slagoffers was so jonk as 13 jaar oud. Gewerf Omotoso se medebeskuldigdes is Zukiswa Sitho (28), Lusanda Solani (36) en Nobulele Mlindi (31). Die vroue het na bewering die jong meisies landwyd vir seksuele uitbuiting gewerf. Die saak is gister uitgestel om die staat ’n kans te gee om die klagte teen die beskuldigdes te sentraliseer. Zelda Swanepoel, die staatsaanklaer, het gister in die hof aangedui die appèlhof het Omotoso se aansoek van die hand gewys dat die plaas­like landdros Tandeka Mashiyi se beslissing oor sy borgtogaansoek omgekeer word. Omotoso bly dus in aanhouding. Hulle moet op 15 Mei weer in die hof verskyn.