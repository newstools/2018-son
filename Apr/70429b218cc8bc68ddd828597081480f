HY LYK dalk nes ’n seerower, maar Luzuko Vulindlu, senter van die Southern Kings, is reg om Munster Saterdag in George ’n les te leer. Vulindlu het sy oog beseer in die voorbereiding vir hul Pro14-stryd op Outeniquapark teen een van Europese klubrugby se gevaarlikste spanne. Die opwindende senter sê dis egter net ’n ligte besering en sal hom nie sommer van die veld hou nie. Hy voeg by: “Ek’s gelukkig, want dis net ’n snytjie bo my regteroog. Dit het in een van die verdedigings­oefensessies gebeur. “ ’n Voorspeler se vingers het per ongeluk in my oog gedruk en my gesny. Ek het reeds ’n steek of twee gekry, maar ek sal gereed wees vir Munster.” Vulindlu en Berton Klaasen het in die laaste paar wedstryde weer gelyk soos die senterpaar wat so goed vertoon het in laas jaar se Superrugby-reeks. Albei het nie net drieë gedruk nie, maar ook drieë gemaak vir mekaar en hul buite-agterspelers. “Ons is in ’n goeie luim. Ek voel ek en Berton gel nou baie goed. Die afrigter, Doen Davids, moedig ons ook aan om ons vertonings voort te sit,” verduidelik hy. Vulindlu sê die rede hoekom hy en Klaasen so goed kombineer, is omdat hulle mekaar help. “Ek dink ons sukses hang van mekaar af. Ek help hom en hy doen dieselfde. “My werk is om die verdediging uit te sorteer en Klaasen luister goed. Dit maak als makliker. “Dit klink dalk snaaks, want ons praat nie baie op die veld nie, maar ek voel ons kommunikasie is beter as ooit.” Vulindlu en Klaasen se kombinasie sal veral Saterdag getoets word, want Munster het internasionale spelers in sy agterlyn, asook die senterpaar Chris Farrell en Rory Scannell. “Dit gaan ’n groot wedstryd wees, maar om eerlik te wees – ons sien daarna uit om teen van die beste manne te speel. Ons wil ons toets teen dié spelers. Dis hoe ons ook as spelers en span groei. “Jy wil tog as professionele speler kan sê jy het teen die bestes gespeel.”