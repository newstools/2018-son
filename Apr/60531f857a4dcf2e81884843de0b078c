HY IS óf te moeg óf hy is besig om krieket te kyk. Dis glo die antwoorde waarmee Chenese Baartman (21) van Hartbeesstraat, Helenvale, tevrede moet wees wanneer sy waardevolle inligting deurgee aan die cop wat haar tweejarige seun se skietdood ondersoek. Kol. Priscilla Naidu, ’n polisiewoordvoerder, sê egter die polisie verstaan nie die ma se aan­tygings nie, want die ondersoek­beampte het gereeld kontak met haar oor die saak. ’n Hartseer Chenese het Vrydag aan Son op Sondag gesê dis al amper vyf maande sedert Hakeem in die bendes se kruisvuur beland het en in die proses doodgeskiet is. Volgens haar was daar nog geen justice vir hom nie. Sy sê sy kry nou nog terugflitse van daardie noodlottige dag toe Hakeem doodgeskiet is. Sy het vroeër aan Son vertel hoe Ashley Baartman (21), Hakeem se getraumatiseerde neef, op 18 November 2017 met haar bebloede kind in sy arms na haar toe aangehardloop gekom het nadat Hakeem sekondes vroeër verder af in die straat in die kop geskiet is. Die ma het ook vroeër gesê hoe sy en Hakeem se pa, Jonathan, met hom in hul neighbour se kar Livingstone-hospitaal toe is en hoe bebloed sy tenger lyfie was. Op pad hospitaal toe het sy Hakeem aangesê om sy oë oop te maak en aan te hou asemhaal. Sy het Hakeem gesmeek om wakker te word, terwyl die driver van die kar heeltyd gebid het. Chenese sê sy het onlangs ’n foto van ’n moontlike verdagte gevat en aan die ondersoekbeampte ge-WhatsApp. Volgens haar het sy in die boodskap aan die ondersoekbeampte gesê waar die verdagte in daardie stadium was. Chenese sê toe die beampte nie op haar WhatsApp reageer nie, het sy hom gebel. Volgens haar het hy tot haar verbasing aan haar gesê hy “is nou moeg”. Chenese sê toe sy die ondersoekbeampte later weer bel om inligting oor die verdagte deur te gee, het hy haar vertel hy is besig om krieket te kyk. “Ek is al moeg ge-try en is moedeloos. Hy het dan gesê ons moet hom bel as ons enige inligting het.” Volgens Chenese was sy al by die polisiestasie om oor die beampte te kla, maar het toe haar mind ge-change oor daar toe te veel mense by die polisiestasie was. “Ek wil net hê die ondersoek­beampte moet sy werk doen, anders moet hulle ’n ander speurder op die saak sit.” Chenese sê wat dinge vererger, is dat mense onder die valse indruk is dat Athol Trollip, uitvoerende burgemeester van die Nelson Mandelabaai-metro, vir Hakeem se grand begrafnis betaal het en dat sy nie ’n sent bygedra het nie. Sy sê hulle het dié goed kwyt­geraak nadat Trollip haar kort ná Hakeem se dood besoek het. Volgens Chenese teister mense haar nou nog daaroor. Sy sê Hakeem sou op 23 Augustus sy derde verjaardag gevier het. Sy vertel wanneer haar sewe maande oue babaseun, Jonathan, huilerig is, sing sy vyfjarige ousus, Chesoline, vir hom “Hakeem kom nou” en dan raak hy skielik rustig. Die ma sê voel sy dan baie hartseer. Sy het sedert Hakeem se skietdood ook nog geen berading ontvang nie. Sy meen berading sal haar help om beter te cope. Naidu sê die ondersoekbeampte was nog laas week in kontak met Chenese en hy gee die gesin gereeld terugvoer oor die saak. Dié ondersoekbeampte het selfs gereeld kontak met die oorlede seun se oupa. Naidu sê toe Chenese die ondersoekbeampte gebel en hy gesê het hy kyk krieket, was hy nie aan diens nie. Al was dit baie laat, sê Naidu, het die ondersoekbeampte steeds Chenese se oproep geneem en later opvolgwerk gedoen. Naidu sê toe ’n foto van die moontlike verdagte en sy where­abouts aan die ondersoekbeampte gestuur is, het hy dadelik iemand na die betrokke adres uitgestuur, maar die wenk het negatief uitgedraai. Volgens Naidu verstaan die polisie die ma se frustrasie omdat niemand tot dusver in hegtenis geneem is nie. Sy sê egter dat die polisie elke liewe leidraad opvolg. Karen Kemp, ondervoorsitter van die Bethelsdorp-gemeenskapspolisiëringsforum, sê indien Che­nese berading benodig, kan sy haar enige tyd bel by 073 611 5173 of sy kan ’n WhatsApp stuur. Volgens Kemp sal berading dan vir haar gereël word.