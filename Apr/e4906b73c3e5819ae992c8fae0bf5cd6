DIT lyk of Brad Pitt ’n nuwe vrou in sy lewe het. US Weekly berig die 54-jarige akteur het ’n verhouding met prof. Neri Oxman (42) van die gerespekteerde Massachusetts Institute of Technology (MIT). “Brad is dolverlief. Hulle is mal oor mekaar,” sê ’n ingeligte. Die twee het romanties begin raak by MIT, waar die gebore Israeli en bekroonde argitek klasgee in media-kuns en wetenskap. “Hulle was feitlik dadelik mal oor mekaar. Brad maak wel seker hy bly uit die oog,” vertel die informant, wat sê hy is ’n goeie buddy van die pa van ses wat al twee keer geskei is. Die akteur wil sy verhouding uit die spotlight hou, maar die twee was saam by onder meer die Design Indaba wat onlangs in Suid-Afrika gehou is. Oxman het by dié geleentheid gepraat. Die twee is in November laas jaar die eerste keer ge-link toe Brad by een van haar klasse ingeloer het. – Channel24