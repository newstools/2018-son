HAAR familie het talle vrae oor hoekom iemand haar eers poedelnakend sou uittrek en dan vermoor ... terwyl daar geen teken van verkragting is nie. Sowat twee weke gelede is die naakte lyk van Monique Matthys (22) van Ceres met ’n gebreekte skedel in die Bainskloofpas gevind. Fernando Matthys, die slagoffer se oom, sê Monique is op 31 Maart sak en pak van haar ouerhuis weg om na haar boyfriend in Bellville te gaan. Min het haar familie geweet sy sou nooit by haar boyfriend uitkom nie. Toe die polisie haar lyk vind en navrae by haar ma se huis gaan doen, het sy hulle eers van die spoor af probeer lei oor sy gedink het haar kind is in die moeilikheid. Maar Matthys het aan Son gesê Monique se ma het flou geval toe hulle aan haar die tyding gee. Hy vertel: “Ek het nog vir haar ’n R200 gegee vir taxi fare. Ons het haar tot by die taxi rank geneem. “Toe ons later Spar toe is, het ons haar weer daar gekry. “Sy het toe in ’n vaal swart kar gesit. “Daar was nog ’n vrou en kinders in, en sy het voor gesit.” Matthys sê hulle het nie weer van Monique gehoor nie en het aangeneem sy’t veilig in Bellville aangekom. Hy sê toe die polisie egter die eerste keer by hul huis aankom, het hy sommer geweet sy is dood. Matthys vertel: “Die polisie het na Monique se ma gesoek. “Sy het toe vir hulle gesê sy’t haar dogter drie jaar ge­lede laas gesien. “Die polisie het aan haar gesê hulle het ’n liggaam gekry, maar hulle moet eers forensiese toetse doen oor haar liggaam al erg ontbind is. “Hulle het gesê hulle het vingerafdrukke geneem en wag nog op die uitslae.” Matthys sê egter toe hulle na die polisiestasie gaan, het hulle bevestig dit is wel Monique se lyk. Matthys sê hy’s diep seergemaak oor Monique so ’n wrede dood gesterf het. Hy het bygevoeg sy het dít nie verdien nie en sy was ’n baie lieflike kind. Matthys sê: “Ek het haar nog geleer om haarself te verdedig toe sy klein was. Sy was soos my eie dogter.” ’n Ingeligte na aan die polisie het Son meegedeel hulle het ’n leidraad gekry oor waar Monique die laaste keer gesien is, asook saam met wie sy was. ’n Arrestasie sal glo ook binnekort volg, het dié persoon bevestig. Monique se lyk is die hóéveelste een wat in die Bainskloofpas gevind word.