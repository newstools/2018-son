DIE OP se eerste SuperSport Challenge- wedstryd Sondag in die Wolfson-stadion teen die WP was glad nie ’n mooi een nie. Dit was duidelik die OP het nie die regte voorbereiding gehad om ’n goed geoliede span soos die WP in hul eerste Challenge-wedstryd aan te durf nie. Die Streeptruie het nege drieë gedruk en met 59-12 gewen. Die OP se breier, Ryan Felix, het erken sy span kort meer tyd saam: “Ons het ’n oefenwedstryd nodig gehad voordat ons teen ’n span soos die WP speel, maar ongelukkig het ons nie, en dit was duidelik.” Felix sê aangesien die WP die verdedigende kampioen van die reeks is, sou die OP altyd sukkel. Hy sê: “Die WP-span is al lank bymekaar en word goed afgerig. Ons is ongelukkig dat ons so ’n sterk span in ons eerste wedstryd moes pak. “Dis nou wel net ons eerste wedstryd, maar ek voel dit het ons tog dinge gebied waarop ons kan bou.” Positiewe Felix glo as die spelers meer tyd saam bestee, kan sake verbeter. “Kyk, ons het geleenthede gehad, maar ons het dit nie benut nie. Ons kan steeds positiewe dinge uit dié wedstryd put. Ons het weinig tyd vir voorbereiding gehad.” Die OP het glad nie goed op die verdediging gevaar nie, maar Felix glo ook dis net kwessie daarvan dat die spelers op die oefenveld daaraan moet skaaf. “My span is jonk, en hulle het teen ’n ervare kampioenspan gespeel, maar ná wat ek gesien het, glo ek ons kan verbeter. Dit sal uiteraard net tyd vat.” Die OP het duidelik belowende spelers; hulle moet net goed afgerig word. Een van hulle is sy losskakel, die Nelson Mandela-Universiteit (NMU) se Henrique Olivier, maar hy kort ervaring. Die OP pak die SWD-Arende Saterdag in die Nelson Mandelabaai-stadion.