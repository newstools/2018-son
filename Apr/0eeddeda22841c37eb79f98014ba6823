DIE Zimbabwiese regering het dié week sy lisensiëringsmaat­reëls gepubliseer waarvolgens dagga wettig gekweek kan word, het The Herald gister berig. Daggaboerdery sal voortaan wettig wees vir navorsingsdoeleindes en mediese gebruik. Zimbabwe oorweeg hierdie soort gedeeltelike wettiging van cannabis al die afgelope agt maande. Lisensies wat vir vyf jaar geldig is, sal daggaboere vrywaar teen vervolging vir die besit, vervoer en verkope van vars cannabis, cannabis-olie en gedroogte dagga. Zimbabwe volg met dié nuwe wetgewing kort op die hakke van Lesotho, die eerste Afrika-land wat soortgelyke lisensies in September 2017 begin uitreik het. – businessinsider.co.za