OUDTSHOORN. – ’n Werknemer by ’n mini-mark is bly hy leef nadat hy vandeesweek in die winkel gelem is. Marlin Adams (21), wat werk in ’n winkel wat aan ’n Somaliër behoort, was Maandagaand besig om sy werk­gewer te help toe vyf mans die shop binnestorm. Die vyf was met messe gewapen. Nadat Adams en sy werk­gewer aangeval is, is goed uit die winkel gesteel. Adams het ’n paar steekwonde aan sy linkerarm opgedoen, en een van die meshoue het sy hart rakelings gemis. Die rooftog het plaasgevind minute voordat die winkeldeur vir die dag sou sluit. Adams het gesê: “Hulle almal het mes getrek en geld geëis. Dit was net ek en die eienaar in die winkel.” David Julies, ’n gemeenskapsleier in Rosebank, het gesê dit gebeur al hoe meer in die gemeenskap dat ’n winkel voor toemaaktyd beroof word. “Dit was eers ’n stil gebied hierdie, maar hier is deesdae baie druggies wat oorneem.” Sers. Michael Gretchen, ’n polisiewoordvoerder, het gesê hulle ondersoek ’n saak van diefstal en aanranding met die doel om ernstig te beseer.