DIE DA het ontken hy het besluit om die Kaapse burgemeester, Patricia de Lille, aan te kla nadat sy ’n roudiens bygewoon het wat die EFF vir Winnie Madikizela-Mandela gereël het. Son het gister berig De Lille het Woensdag die roudiens in die Vrystaatse dorp Brandfort bygewoon. Die nasionale DA-woordvoerder, Refiloe Nt’sekhe, het gesê die party het nie ’n probleem daarmee dat De Lille by die roudiens was nie. Die kwessie is egter dat sy nie vooraf die party se leiers daarvan kennis gegee het nie, het Nt’sekhe gesê. “De Lille se bywoning van die roudiens is iets tussen haar en die EFF-leiers en nie die DA nie. ’n Courtesy call om die DA kennis te gee van haar bywoning sou welkom gewees het.” Volgens Nt’sekhe het die DA-leier, Mmusi Maimane, ’n uitnodiging van die EFF ontvang om die roudiens by te woon. Ongewoon Maimane kon dit egter nie maak nie en die Vrystaatse DA-leier, Patricia Kopane, is gestuur om hom te verteenwoordig, het Nt’sekhe gesê. “Die DA ontvang gereeld uitnodigings van ander politieke partye om events en rallies toe te spreek. En dis nie ongewoon nie. “Ons vra egter dat die betrokke individue die partyleiers inlig.” Nt’sekhe het in ’n telefoniese onderhoud aan eNCA gesê die voorsitter van die DA se federale raad, James Selfe, en sy span probeer De Lille kontak om ’n verduideliking vir haar bywoning van die roudiens te kry. De Lille se selfoon was gister namiddag af toe Son haar om kommentaar genader het. Intussen het De Lille gisteroggend ’n amptelike besoek aan Nomzamo in die Strand ter elfder ure gekanselleer. Haar woordvoerder, Xolani Koyana, het gesê dit was weens “onvoorsiene omstandighede”.