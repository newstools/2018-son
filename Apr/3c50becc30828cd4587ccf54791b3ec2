DIE Stad Kaapstad is hartseer oor die dood van een van sy raadslede, Henry Davids van Ravens­mead. Davids (66) is Woensdagaand in ’n hospitaal aan kanker oorlede. Hy was die afgelope 18 maande ’n raadslid nadat hy in 2016 verkies is. Voordat hy ’n raadslid geword het, het hy by die Universiteit van Wes-Kaapland as senior administratiewe be­ampte gewerk. Davids het ook in die bediening in tronke gewerk en gehelp dat voormalige inmates weer by die samelewing geïntegreer word. Hy het ook in Ravensmead gemeenskapswerk gedoen. Mentor Volgens Kaapstad se bur­gemeester, Patricia de Lille, het Davids raadslid geword omdat hy geglo het hy kan ’n verskil maak in mense se lewe. “Henry was meer as net ’n raadslid – hy was ’n mentor en vaderfiguur vir baie jong raadslede. “Ek wil namens die Stad Kaapstad my simpatie betuig aan Henry se familie, vriende en kollegas.” Davids word oorleef deur sy vrou, kinders en kleinkinders.