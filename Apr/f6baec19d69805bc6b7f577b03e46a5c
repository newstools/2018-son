VIER jong mense, onder wie twee tieners, is koelbloedig doodgeskiet terwyl hulle in ’n kar gesit het. “Hulle het almal in die kar uitgeroei en gevlug sonder om iets te vat,” het ’n ooggetuie gister aan Son vertel ná ’n bloedbad Dinsdagaand in Brown’s Farm naby Nyanga. Sinethemba Gwadiso (28), Sazi Velebhayi (20), Yonela Sixiki (13) en Kamvalethu Thuthani (12) is vermoor toe hulle in ’n Toyota Avanza gesit het. ’n Vyfde persoon, Siyabonga Gwadiso (15), is in die Groote Schuur-hospitaal opgeneem met ernstige beserings. Sinethemba se 17-jarige niggie, Nobuhle Balele, sê haar oom het op haar, Siyabonga en die ander kinders kom op-check, want daar is nie ’n volwassene wat by hulle bly nie. Balele sê Sinethemba het die Avanza voor ’n Somaliër se huiswinkel parkeer en haar gestuur om brood te koop. Balele sê Sinethemba het die Avanza as ’n taxi gebruik. Sazi, Yonela, Kamvalethu en Siyabonga het in die kar geklim en begin gesels, soos hulle gewoonlik doen wanneer Sinethemba daar kom kuier. Balele vertel verder: “Daar was niks brood by die winkel nie en ek is na ’n ander een. “Ek was nog nie eens baie ver van die kar af nie, toe sien ek ’n ander wit kar stop langs die Avanza. “Drie mans het uitgeklim. Een van hulle het direk na die driver se kant gegaan, die deur oopgemaak en op my oom losgebrand. “Hy het hom vier keer geskiet terwyl sy twee makkers op die res van die insittendes van die kar losgebrand het. “Ek het in trane uitgebars. Hulle het niks gevat nie. Hulle het net geskiet en toe het hulle verdwyn.” Kamvalethu se pa, Mthandazo Ngeyi, sê: “Ek is diep hartseer. Ek het daarop aangedring om hom te sien terwyl hy nog in die kar was. Stomgeslaan “Hulle het my kind wreed en lelik geskiet, want die skietwonde was oral op sy bolyf en aan sy kop.” Volgens Balele was daar minstens 24 koeëldoppies op die toneel. Die wyksraadslid, Fikiswa Nkunzana, sê sy is stomgeslaan, want dis die eerste keer dat só iets in haar wyk gebeur. ’n Polisiewoordvoerder, lt.kol. Andrè Traut, bevestig die voorval en sê die cops soek nog die killers. Hy sê: “Drie verdagtes het op die slagoffers, wat in ’n Toyota Avanza gesit het, losgebrand en van die toneel gevlug. “ ’n Vyfde slagoffer, ook ’n kind, is gewond en in die hospitaal.” Enigeen met inligting oor die voorval kan Crime Stop by 08600 10111 skakel.