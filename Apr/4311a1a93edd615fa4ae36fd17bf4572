ENGELAND se kaptein, Joe Root, glo die omstrede 100-bal-reeks sal nuwe toeskouers na krieket lok. Die Krieketraad van Engeland en Wallis beplan om dié formaat in sy plaaslike krieket in te bring. Dit sal voorlopig as “The Hundred” bekend staan met 15 gewone boulbeurte van ses balle elk en een boulbeurt van tien balle. Die mikpunt is om nuwe toeskouers na die spel te lok, maar die krieketbase se planne is nie juis gunstig ontvang nie. “Ek dink egter dis great. Dit sal ’n splinternuwe skare lok. Dit moenie met die ander weergawes van die spel vergelyk word nie. Dit is iets op sy eie. As spelers moet ons help seker maak dit bedreig nie die ander weergawes nie.” – Reuters