SEDERT hy net 17 jaar oud was, het hy mense op die treine beroof. Só vertel Rashaad Allen van Parkwood naby Grassy Park. Volgens hom het hy dit gedoen om te oorleef. “Maar dis nie ’n verskoning vir ál die dinge wat ek al gedoen het nie,” voeg hy vinnig by. “Ek was betrokke by gewapende roof en het mense aangerand. “Dit het my duur te staan gekom toe ek 20 jaar lank in die tronk gaan sit het.” Rashaad sê hy het hom opgewerk in die tronk-range as ’n Ses (26), en sê niemand het gewaag om hom te vertel nie. “Ek was hardegat en baie on­beskof. “In die tronk het ek besef ek kan nie so aangaan en die mense wat ek lief het, se harte so breek nie. “Ek het vir hulp gesoek en Allah gevra om my te help en begin deelneem aan ’n program in die tronk wat mense rehabiliteer. “Dit het my diep seergemaak as my kind van vier jaar my kom besoek het in die gevangenis. “My ma het toe ook siek geword van bekommernis en ek kon dit nie meer vat as hulle my kom besoek en deur die glas praat nie.” Rashaad het toe sy eie program geskryf en die organisasie Foun­dation for Positive Change gestig om die jeug positief te beïnvloed. “Deur my goeie gedrag is ek uiteindelik vrygelaat uit die gevangenis. “My droom was om die gemeenskap te gaan verskoning vra. “Dit was nie maklik nie, maar die pad van herstel het begin.” Vandag is daar ’n sentrum in Parkwood wat die jeug in die gemeenskap help. Volgens hom is dit nie altyd maklik nie, maar hulle kan die veranderinge stadig sien plaasvind. Marcel Gradwell, ’n gerehabiliteerde dwelmverslaafde, is ook nou by die sentrum betrokke. “Ons wil ’n verskil in die gemeenskap maak en die jeug help bemagtig, verduidelik Marcel. “Ons wil weer die jeug aan die droom kry, sodat hulle kan glo alles is moontlik as hulle in hulself glo.”