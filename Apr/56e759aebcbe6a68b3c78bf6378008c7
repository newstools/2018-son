LUC Eymael, afrigter van Free State Stars, het sy spelers aangeraai om nie te veel te fokus op die spog-spelers van Kaizer Chiefs nie. Dié spanne pak mekaar môre in die Moses Ma­bhida-stadion vir ’n plek in die eindstryd van die Nedbank Cup. Die eindstryd word op 19 Mei in die Kaapstad-sta­dion beslis. Al is Eymael se Stars tans die verrassingspakket in die kompetisie, sal hulle as die underdog teen Chiefs uitdraf. Dis omdat dié reus van Soweto Stars onlangs met 1-0 geklop het. Dit was op Stars se tuisveld, Goble Park, in ’n wedstryd in die Premier-sokkerliga (PSL). Boonop weet dié Belg dat sy eweknie, Steven Komphela, onder gewel­dige druk is om dié seisoen welslae met Chiefs te behaal. Dis omdat die Cup die laaste trofee is. Eymael het aan Son gesê al koester hulle geen wrok nie, sal hulle beslis nie terugstaan vir Chiefs nie. Hy het gesê: “Ons het geen beheer oor wie hy kies en watter patroon hy sal vereis nie, maar ons kan wel ons eie lot bepaal en ons eie peil handhaaf.” Gevorder Eymael het gesê: “Kyk, Chiefs is altyd ’n gedugte span, veral op hul tuisveld. Dit maak ook nie eintlik saak waar Chiefs speel nie, want oral is vir hulle soos ’n tuisveld. “Ons het so ver ge­vorder omdat ons in onsself glo en vir mekaar speel. Eenheid is een van die aspekte wat ons kan bevoordeel oor Chiefs. “Ons gaan ook nie van ons speelstyl afwyk nie, want tot dusver het dit goed vir ons gewerk.”