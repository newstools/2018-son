MOSSELBAAI. – Dis bloedgrond. En in die geskiedenis het die meeste oorloë oor grond gegaan. Daarom sal hulle bloed gee vir Souwesia­strand Só sweer die inwoners wat hulself die Vriende van Souwesiastrand noem. Dit kom nadat die Mosselbaaise raad glo besluit het om dié laaste stukkie prime strandgrond van die mense te vervreem. Mae Koert, ’n inwoner, sê: “Dis soos onteiening. “Ons hou Dinsdag ’n massavergadering om die sukses van die campaign te verseker. “Onthou, mense uit ander provinsies kom ook hier kampeer. Hulle moet ingelig word oor die vervreemding van die erwe van ons vaders.” Dawid Kamfer, Icosa-raadslid, is die man wat die spies dra in die geveg om die behoud van Souwesia. Kamfer verduidelik: “Dis ’n donker dag vir die mense. Souwesia is die laaste stukkie geskiedkundige grond waar ons mense kampeer. “Dis die een geveg wat ons nie mag verloor nie. “Ons lawyers staan gereed. Op die laaste raadsvergadering het die DA-raad met ’n meerderheidstem ingestem dat die grond op tender uitgesit word op ’n 30 jaar-huurkontrak. “Dit is onteiening in ’n negatiewe sin. Die ANC en VF Plus het saam met Icosa gestem. “Hierdie verhuring is teen die wil van die meeste mense in die groter Mosselbaai. “Ná Souwesia sal ons mense nêrens meer kan gaan kamp nie. “Dis dieselfde wat hulle met Diazstrand gemaak het – dit onbekostigbaar en ontoeganklik gemaak vir die gewone man op straat.” Rowena Hendricks, woordvoerder van die raad, het by navraag gesê: “Daar was ’n publieke-deelnameproses om die kampeerarea 30 jaar te verhuur. “ ’n Gedeelte gaan opgegradeer word na ’n driester-karavaanpark en kampeerterrein. “Die oorblywende gedeelte sal as ’n bekostigbare kampeerterrein ontwikkel en bestuur word. “Dit sal toegang tot die strand bied en ’n gedeelte daarvan sal ook beskikbaar gestel word vir feeste en ander aktiwiteite. “Alle kommentare en besware wat ontvang word, sal terugverwys word na die raad vir finale oorweging.”