WANNEER ’n mens gevra word om as afrigter net tydelik ’n krieketspan se leisels vas te hou en daardie span wen dan sy eerste trofee in agt seisoene, het jy beslis nie sleg gevaar nie. Rivash Gobind is egter versigtig om die eer vir die Warriors se puik seisoen te neem. Die 35-jarige Gobind meen ál die sukses moet aan die spelers en sy voorganger, Malibongwe Maketa, toegeskryf word. Natuurlik het die spelers en Maketa ’n rol gespeel, maar Gobind se bydrae kan geensins geringgeskat word nie. Hy was Maketa se hulpafrigter, maar het die leisels van die War­riors geneem met die aanvang van die eendaagse reeks en met die tweede deel van die meerdaagse reeks wat nog voorgelê het. Maketa het toe die Proteas se hulpafrigter geword en Gobind het solank die leisels gegryp. Intussen het die Warriors se besluitnemers na ’n ander afrigter gesoek, in Suid-Afrika en oorsee. Hoe meer hulle gesoek het, hoe meer het die Warriors met hul puik vertonings dit moeiliker gemaak om verby Gobind te kyk. Hy het hulle na die mede-houers van die One Day Cup geneem en hulle het so byna die meerdaagse reeks gewen. Net die spelers en Maketa se grondslag? Beslis nie. Indien hy as tydelike groentjie só goed gevaar het, dink net wat hy sal vermag noudat hy as die voltydse afrigter aangestel is? “Nee, wag,” keer Gobind. “Om bekers te wen, is altyd nice en dui daarop dat die klein dinge gereeld reg gedoen is. “Ons sal moet seker maak ons hou volgende seisoen daarmee vol, maar moet versigtig wees om nie te ver vooruit te kyk nie. “Wanneer ’n mens na die toekoms kyk, vergeet jy om nou jou oog op die bal te hou,” verduidelik Gobind met sy twee voete stewig op die grond geplant. As jy na die voorsitter van die Warriors, Ronnie Pillay, luister, was dit tydmors om eers na ander afrigters te gekyk het. “Ons het die net wyd gespan om ’n nuwe afrigter aan te stel. Dit was ’n lang proses wat nie veel opgelewer het nie. “As ek ’n kristalbal gehad het, sou ek nie na Nieu-Seeland gereis het om ’n afrigter te probeer aanstel nie. “Ek kon dit net hier in Port Elizabeth gedoen het, want die Warriors se raadslede het eenparig besluit Gobind moet die man wees. “Ek is oortuig ons het die regte man. Hy het reeds ons verwagtinge oortref,” het Pillay gesê. Gobind wil nie die eer neem nie, maar gee darem toe dat die War­riors se vertonings vir hulself spreek. “Uit ’n afrigtersoogpunt gesien en wanneer die span se ontwikkeling in ag geneem word, was dit baie bevredigend dat ons regdeur die seisoen bestendig vertoon het. “Bestendigheid is waarna ons strewe. Op dié vlak gaan dit alles daaroor om bestendig te wees en ons moet daarmee volhou. “Daar is só min tussen die franchises se spanne te kies. As jy bestendigheid kan handhaaf, sal jy in die eindstryde speel. “Ons het ’n baie goeie run beleef. Jy kan sien ons is op die regte pad en dit is ’n baie goeie tyd om by hierdie groep spelers betrokke te wees. “Daar is baie goeie dinge aan die gebeur. “Ons het spelers wat nou op die beste tyd van hul loopbane is, maar ons beskik ook oor opwindende jong talent.” Volgens Gobind behandel hy die spelers soos hy deur hulle behandel wil word. “Die span kom altyd eerste. Ons maak nie op een of twee individue staat om suksesvol te wees nie.” Dit is Gobind se visie vir die Warriors, maar wat van sy eie ambisies? “Soos ’n speler mik ek as afrigter ook na die internasionale vlak. “Die fokus is egter nou op die Warriors.” As jy regtig wil weet hoe goed ’n afrigter is, moet jy nie net na sy visie vir sy span luister nie, maar agter sy rug vir die spelers oor hom gaan uitvra. Die kaptein, Jon-Jon Smuts, geniet dit om saam met Gobind te werk. “Elke speler kan sê Gobind het die beste uit hom gehaal. “Hy hou ons gefokus. Ek kon sien hoe die span onder sy hand gegroei het. Hy het die spelers se selfvertroue laat toeneem.” Volgens die ervare naatbouler Andrew Birch is deel van die span se suksesresep die feit dat Gobind hulle toelaat om hulle uit te leef en met vryheid te speel. “Hy laat ons as senior spelers ook toe om ons kennis met die jonger manne te deel tot voordeel van die span,” verduidelik Birch. Dit is mos soos Gobind sê, die span kom altyd eerste.