DAAR is nog baie woema in oudpres. Jacob Zuma se gebeentes. Zuma (76) het wéér pa geword nadat ’n 24-jarige vrou laas week in ’n Durbanse hospitaal aan sy kind die lewe geskenk het. Na wat verneem word, is die baba laas Donderdag – op Zuma se 76ste verjaardag – in die Busamed Hillcrest Privaat Hospitaal gebore. Drie onafhanklike bronne het bevestig Zuma het sy babatjie onder streng sekuriteitsmaatreëls besoek. “Ál die ander pasiënte is tydens dié besoek uit die kraamsaal ontruim. “Hospitaalpersoneel het dit duidelik gemaak dis ’n streng vertroulike besoek,” het ’n bron gesê wat direkte kennis van die geboorte het. Ray Zuma, familie van die voor­malige president, het aan News24 bevestig die voormalige Numba One gaan met ene Nonkanyiso Chonco trou. Toe hy gevra is of Chonco dieselfde vrou is wat aan Zuma se kind die lewe geskenk het, het Ray geantwoord met: “So? Ek kan nie sien hoekom dit julle sal interesseer nie. “Toe hy president was, het julle (die media) hom geterroriseer en nou is almal van julle ewe skielik geïnteresseerd in hom.” Proses Ray het bygevoeg hy is nie by magte om besonderhede oor die troue bekend te maak nie. “Geen datum is al vasgestel nie. Albei families moet nog bymekaarkom en op ’n datum besluit. Ons is steeds by die voorhuwelikse fase van die proses,” het hy verduidelik. Zuma se seun, Edward, het op sy beurt gesê: “Ons gaan nie kommentaar lewer of enigiets van hierdie nonsens entertain nie.” ’n Werker by die betrokke hospitaal het vroeër bevestig Zuma was daar. “Ja, hy was verlede week hier. Ek het hom met sy sekuriteitswagte gesien. Ek weet egter nie wat hy hier kom maak het nie.” Ander bronne het egter bevestig die baba is inderdaad Zuma s’n. Die hospitaalpersoneel is ingelig om die bevalling geheim te hou en het net gesê dat dit ’n “VIP delivery” was. Die bestuur van die Hillcrest Privaat Hospitaal wou nie kommentaar lewer nie en het gesê hulle kan nie enige besonderhede oor ’n pasiënt bekendmaak nie. Zuma is bekend as ’n veelwywer en het reeds 22 ander (bekende) kinders. As hy inderdaad met Chonco gaan trou, sal dit sy sewende vrou wees.