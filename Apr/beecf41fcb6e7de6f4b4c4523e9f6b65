NABEEL Isaacs, wat van die mesmoord op sy meisie aangekla is, is baie berouvol en daarom is hy op borgtog vrygelaat. Só het sy lawyer, adv. Christopher Ryke, gister buite die landdroshof in Athlone gesê waar sy kliënt verskyn het. Volgens die staat het Nabeel (20) Vrydagaand sy meisie, Zeenit Cupido (20), in sy ouerhuis doodgesteek. Hy en Zeenit was vir ses jaar ’n paartjie. Die paartjie het glo ’n stryery in die kombuis gehad, waarna Nabeel ’n broodmes gevat en Zeenit een keer in die rug gesteek het. Dit is nie seker waaroor hulle gestry het nie, maar volgens ’n bron het Nabeel ook ’n ander meisie gesien. Zeenit het hom glo hieroor gaan konfronteer. Nabeel het gister sy eerste verskyning in die hof gemaak. Hoewel talle ondersteuners vir hom by die hof opgedaag het, het hy oogkontak met die hofgangers vermy. Landdros Keith le Keur het hom sonder enige borgtogvoorwaardes op borgtog van R1 000 vrygelaat. Ryke sê hy het die hele naweek konsultasies met Nabeel gehad. “Hy het elke keer bitterlik gehuil. Hy is verskriklik berouvol oor alles. “Die moord is sy eerste oortreding. Haar familie het hom ook reeds vergewe. “Haar mammie het hom oor die weekend kom besoek.” Zeenit is reeds begrawe. Buite die hof het Zeenit se ma, Yuleen Cupido, en Nabeel se ma, Zainab Isaacs, mekaar omhels. Nabeel se pa, Anwar Isaacs, het vertel dat sy seun en Zeenit op Nabeel se 21st sou trou. “Sy was soos ons eie kind. Ons het ’n reël gehad dat sy saans voor bidtyd al tuis moet wees. Vrydagaand is sy voor 19:00 reeds huis toe. “Ek en my vrou was al in die bed toe Nabeel haar roep ná die voorval. Ons weet nie eens wanneer sy weer teruggekom het nie.” Hy sê hy weet nie waaroor die stryery gegaan het nie. “Die belangrikste vir ons is nou om daar te wees vir hom en dat hy weet ons en haar familie het hom ver­gewe.” Die saak is vir verdere ondersoek na 5 Junie uitgestel. Ryke sê hy hoop dat die saak gou afgehandel sal word.