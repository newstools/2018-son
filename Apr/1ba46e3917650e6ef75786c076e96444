TWEE mans is Maandagaand in afsonderlike voorvalle in Hanover Park gewond. Een van die mans, ’n vermeende bendelid (42), is 20:45 in Johndown Walk vol gate geskiet. Hy is verskeie kere in die bors geskiet en na die hospitaal geneem. Hy is in ’n ernstige toestand in die hospitaal. Nog ’n man is in ’n afsonderlike skietvoorval ook in Hanover Park gewond. Die man is in die hand geskiet en is na die hospitaal geneem. Niemand is tot dusver vir enige van dié skietvoorvalle gearresteer nie. Volgens kapt. FC van Wyk, ’n polisiewoordvoerder, is twee sake van poging tot moord geopen. Die cops het verskeie klopjagte en patrollies in die gebied gedoen. Reeksnommer Vrydagoggend het die cops ’n 15-jarige laaitie op die hoek van Surranstraat en Halman­ Walk in Hanover Park met ’n vuurwapen gevang. Die cops het ’n 9 mm-Norinco-pistool met ’n magasyn in die laaitie se besit gekry. Die vuurwapen se reeksnommer was nog op die pistool en die cops probeer die eienaar van die pistool opspoor. Hy is van die onwettige besit van ’n vuurwapen en ammunisie aangekla. In Manenberg is ’n 38-jarige man Sondagaand doodgeskiet en ’n 24-jarige man gewond. Die voorval het omstreeks 21:05 in Renoster Walk gebeur. Die 38-jarige man is verskeie kere in die bors geskiet en is op die toneel dood. Die gewonde man is in die been geskiet en na die hospitaal geneem. Niemand is tot dusver vir die skietery gearresteer nie.