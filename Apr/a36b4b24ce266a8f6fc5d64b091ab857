HULP kom soms uit ’n onverwagte oord. Dís wat mense wat van openbare vervoer gebruik maak, gister geleer het. Terwyl honderde buspendelaars gestrand was, het Metrorail daarin geslaag om addisionele treine in spitstyd te laat loop. Metrorail het Maandagaand en Dinsdagoggend SMS’e aan sy pendelaars gestuur om hulle te laat weet dat addisionele treine gisteroggend sou ry weens die busstaking. Riana Scott, woordvoerder van Metrorail, sê daar is nie addisionele treine nie. “Dit is nie addisionele treine nie. Dit is treinritte, met huidige treinstelle wat net ekstra trips maak.” Son wou ook by Scott weet waarom dit moontlik is om addisionele treinritte tydens die busstaking te hê, maar nie elke dag nie. Scott verduidelik: “Buitengewone gebeurlikheidsplanne is in plek vir die duur van die staking. Dit word ook gereeld gemonitor.” Buspendelaars wat gebruik maak van treine, sal egter nie hul buskaartjies kan gebruik nie, maar sal treinkaartjies moet koop.