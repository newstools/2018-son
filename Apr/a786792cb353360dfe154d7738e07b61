DIE omstrede oudpres. Jacob Zuma hou nog altyd vol hy is onskuldig en hy word geteiken oor sy standpunt in verband met radikale ekonomiese transformasie. Zuma het Vrydag vlugtig in die Durbanse hooggeregshof verskyn waar 18 klagte hom in die gesig staar. Duisende mense het buite die hofgebou vergader om Zuma voor en ná sy hofverskyning te sien. Van dié ondersteuners het buite die hof oornag in afwagting op Zuma se saak. Hulle is van mening Zuma is onskuldig en hy word definitief net om politieke redes vervolg. Sy saak is voorlopig uitgestel nadat die verdediging en die staat albei aangedui het hulle makeer nog tyd om hulself vir die verhoor voor te berei. Zuma het aan sy ondersteuners gesê hy sal sy vyande in die hof verslaan, nes 13 jaar gelede toe hy op presies dieselfde aanklagte tereg­gestaan het. JZ sê: “Die waarheid sal uitkom. Wat het ek verkeerd gedoen? Ek is onskuldig totdat dit anders bewys is.” Volgens hom is daar mense wat hom wil “stilmaak” weens sy standpunt oor radikale ekonomiese transformasie. Hy meen verder die klagte is al die laaste paar jare deur die opposisiepartye aangeblaas. Zuma sê: “Die mag is in ons hande en daar is geen verskil tussen die klagte van 2005 teenoor nou nie.” Hy bedank sy talle ondersteuners en sê hul teenwoordigheid beteken hulle ken die Grondwet en die wet “baie goed”. Regter Themba Sishi het die saak tot 8 Junie uitgestel. Adv. Billy Downer kla aan namens die staat en Zuma se regsverteenwoordiger is adv. Kemp J. Kemp. Dit is dieselfde lawyers van 13 jaar gelede voordat die aanklagte teruggetrek is.