DIE burgemeester van die Hantam-munisipaliteit was dié week in die hof op ’n aanklag van teistering van ’n swanger DA-raadslid. Die klaagster is die DA se raadslid Gizella Opperman van Loeriesfontein. Roger Swartz, die ANC-burgemeester, moes Dinsdag in die dorp hof loop. Die landdros het die teistersaak na die raad van die Hantam-munisipaliteit in Calvinia terug verwys. Opperman het gesê: “Volgens die landdros kan ek die saak terug na die hof verwys indien ek nie ’n bevredigende antwoord van die raad kry nie.” Insinuasies Opperman glo Swartz teiken haar oor die gelde wat vir die windplaasprojek in Loeriesfontein bewillig is. Sy sê: “Swartz teister my regtig, maar ek weet hoe om alleen my man te staan. “Ek soek net professionele optrede en verwag dat hy sy werk moet doen … sonder gedurige insinuasies of persoonlike en sarkastiese opmerkings.” Swartz het vroeër aan Son op Sondag gesê: “Ek verwerp dit met die minagting wat dit verdien. Ek is nie bewus van sulke klagtes nie. Die Hantam-munisipaliteit sal nie deur howe regeer word nie.”