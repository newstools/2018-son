OUDTSHOORN. – Die verkragting van ’n kind is afskuwelik en gruweliker as enige ander verkragting. Só het streeklanddros Daniël Boks onlangs gesê tydens die vonnisoplegging van ’n man van Beaufort-Wes wat sy agtjarige gestremde stiefdogter herhaaldelik verkrag het. Die stiefpa (28) is daaraan skuldig bevind dat hy die kind in 2014 verskeie kere verkrag het. Die hof het gehoor dit het plaas­gevind wanneer die kind se ma geslaap of getiep het. Die meisie was ’n skamele tien jaar oud toe sy in die hof oor die voorvalle getuig het. Die kind kry volgens ’n maatskaplike verslag steeds nagmerries. Oorlede Die slagoffer het gr. 4 al vier keer gedruip. Sy slaap boonop sleg en word ook partykeer aggressief. Nadat die hof op ’n keer borgtog aan die verkragter toegestaan het, het hy die slagoffer by die skool gaan intimideer en haar ma aangerand. Die meisie se ma is in Desember 2014 oorlede. Boks het die man se dade as walglik beskryf. Hy het ook gesê die howe moet keer dat die gemeenskap sake in eie hand neem en moet daarom vonnisse oplê wat ander oortreders sal afskrik. Die verkragter is lewens­lange tronkstraf opgelê, asook vier jaar vir intimidasie en ses jaar vir aanranding met die doel om ernstig te beseer.