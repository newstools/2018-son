TONY Ehrenreich, die sekretaris van Cosatu in die Wes-Kaap, gaan uittree. Die charismatiese vegter vir die werkersklas is reeds 22 jaar in die job. Hy het gister gesê dit is tyd dat iemand anders by hom oorneem. “Ek is al 22 jaar in die pos en is al ses keer verkies,” het Ehrenreich vertel. “Ek is baie lief vir my werk, maar dis tyd vir ’n nuwe leier.” Hy sal nog tot 23 Junie in die job wees wanneer Cosatu se kongres in die Wes-Kaap plaasvind. Ehrenreich dink nie dis gesond dat dieselfde beampte so lank in ’n leierspos moet wees nie. Hy het verwys na die president van die land wat net vir twee termyne gekies kan word. Geleentheid Ehrenreich sê hy sal nou ’n ander job moet soek. In ’n brief aan Cosatu sê Ehrenreich hy was geëerd om ’n lid van die Cosatu-span te wees – as ’n shop steward, beampte en provinsiale sekretaris. Hy sê: “Ek dink nie ek het my lewe aan Cosatu gewy nie, dis eerder dat Cosatu my eintlik ’n spesiale geleentheid in die lewe gebied het.” Ehrenreich was gereeld in die nuus en is bekend daarvoor dat hy beskeie is. Hy het nooit soos talle ander politici getrek uit die huis in die township waar hy grootgeword het na ’n ryk buurt nie. Hy het ook die salaris wat hy van die stadsraad gekry het, vir liefdadigheid geskenk.