ROBERTSON. – Hy is ’n dankbare en trotse man. William Johann het al doerie jare ’n huis van die staat ontvang. Hy het dit sy Madiba-huis gedoop en dadelik besef hy moet dit mooi oppas. Hy vertel: “Jy sien, ek was doerie jare een van die eerste mense wat ’n huis van Madiba gekry het.” Vandag sorg Johann dat sy huis mooi lyk. Mense wat verby sy huis stap, stop en staar gereeld na dié pragstuk. Johann sê: “Ek is ’n ander tipe Hophuis-eienaar. Ek kla nie as die huisie kraak nie. “As ek kraakplekke oplet, of as daar ’n lekkasie aan ’n pyp is, dan sorg ek dat ek dit dadelik fix – sommer self. “Ek kry nie ’n vaste inkomste nie en werk in mense se tuine om my gesin te versorg en my huis in stand te hou.” In Johann se tuin is daar pragtige standbeelde en verskillende soorte kunswerke wat hy voor sy huis uitstal. Johann sê hy het op ’n dag gesien hoe mense hul tuine in die spog-woonbuurte met standbeelde en verskillende soorte kunswerke opdollie. “Ek het toe die gedagte gekry om self my huis se voorkoms ’n facelift te gee.” Weggooigoed Volgens hom het hy ál die standbeelde op ashope opgetel en self gerestoureer. Hy sê die kunswerke in sy tuin was al erg verweer deur die son, wind en reën. Dis deur hul vorige eienaars as weggooigoed bestempel. “Ek tel dit dan op en sorg dat dit weer in hul oorspronklike vorm kom. “Mense in my gemeenskap vertel my hulle is trots op my. “Ek het tot al gehoor dat ek ’n rolmodel is vir ander mense wat in Hophuise woon oor wat ek daarmee kan doen,” vertel Johann trots.