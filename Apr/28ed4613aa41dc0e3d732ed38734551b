MET die oog op volgende jaar se Wêreldbeker-toernooi is dit dalk ’n bedekte seën dat die krieketbepalings van Suid-Afrika se toer in Sri Lanka aangepas is. In plaas van ’n derde toets sal die Proteas in Julie en Augustus vyf eendaagse wedstryde teen Sri Lanka speel. Dit sal die afrigter, Ottis Gibson, ’n gulde geleentheid gee om sy ODI-span vir die Wêreldbekertoernooi in Engeland te begin regkry. In die pas afgelope seisoen het dit nie goed met die Proteas se eendaagse span gegaan nie. Indië het die Proteas met 5-1 in Suid-Afrika afgeransel, maar Gibson meen die reeksnederlaag was dalk glad nie so ’n slegte ding as wat dit op die oog af lyk nie. In dié reeks was van die Proteas se staat­makers beseer. Die jong Aiden Markram moes boonop die kapteinskap by Faf du Plessis, een van die beseerdes, oorneem. Gibson meen egter die geluk by die ongeluk is dat hy ’n goeie kykie na die Proteas se diepte in eendaagse krieket gekry het. Markram was een van ses Proteas wat hul ODI-buiging in dié reeks gemaak het. Lungi Ngidi, Dane Paterson, Wiaan Mulder, Heinrich Klaasen en Khaya Zondo was die ander wat die eerste keer eendaagse krieket vir Suid-Afrika gespeel het.