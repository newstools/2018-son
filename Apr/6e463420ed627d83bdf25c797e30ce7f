SPEURDERS van die Stormsrivier-polisiekantoor ondersoek ’n klag van strafbare manslag ná ’n noodlottige ongeluk gisteroggend. Kapt. Gerda Swart, ’n polisiewoordvoerder, sê ’n trok het omstreeks 06:00 op die N2 naby Koomansbos in Stormsrivier teen ’n stilstaande trok gebots. Beserings Daar word beweer dat ’n Fuso-trok gebreek en in die geel streep in die rigting van George gestaan het. ’n Isuzu-trok, wat in dieselfde rigting gery het, het glo teen die Fuso-trok gebots. ’n Manlike passasier (31) in die Isuzu is op die toneel aan sy beserings dood, terwyl die bestuurder na ’n hospitaal in Humansdorp geneem is. Die naam van die slagoffer sal bekend gemaak word eers nadat sy naasbestaandes van sy dood in kennis gestel is.