DIE een se dood is die ander een se brood. Dié gesegde is van toepassing op twee voorrymanne van die Bulls. Die loskopstut Pierre Schoeman is vir ses weke geskors nadat hy verlede Saterdag op Loftus Versfeld ’n speler van die Rebels gebyt het. Dit swaai nou die deur vir Lizo Gqoboka oop om hom in die Bulls se nr. 1-trui te vestig. Gqoboka het in 2016 in twee wedstryde vir die Suid-Afrikaanse A-span uitgedraf en dieselfde jaar ook die Springbok-XV verteenwoordig. Vanjaar moes Gqoboka egter agter Schoeman in die ry staan, maar elke keer wanneer hy as plaasver­vanger op die veld gekom het, het hy meters veld met sy vurige dryfspel gewen. Schoeman se straf is eintlik ’n klad op sy naam. Hy het die Bulls in die steek gelaat en moet nou die prys betaal. Die Bulls se afrigter, John Mitchell, duld nie swak dissipline nie en dit sal niemand verbaas as hy Schoeman ernstig berispe het nie. Schoeman is nou net vir die Bulls se laaste drie wedstryde beskikbaar as die span die uitspeelwedstryde sou haal. Dis egter te betwyfel of hy Gqoboka na dese sal lig. Gqoboka is oorgehaal om die loskop-posisie nou syne te maak en kry reeds Saterdag op Loftus teen die Highlanders sy kans. Om meer gereeld in die Bulls se beginspan op te draf kan Gqoboka ook meer in die kollig plaas.