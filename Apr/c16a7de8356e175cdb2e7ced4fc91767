SEVILLA is onder geen illusies oor wat vandag vir hom voorlê nie. Só sê die voormalige Manchester City-speler Jesus Navas. Sevilla pak Bayern Munich in Duitsland in die tweede kwarteindstryd van die Champions League. Navas is een van Sevilla se staatmakers. Daar rus ’n reuse-taak op sy skouers. Hy sal moet bydra daartoe dat Sevilla die agterstand van 1-2 ná die eerste been in Spanje uitwis. Navas het vol bravade gesê: “Dis belangrik dat ons die eerste doel aan­teken om die druk op hulle te plaas. “Hulle het ervare spelers soos (Thomas) Müller, wat dodelik is voor die doelhok. Ons sal die balans tussen aanval en verdediging moet vind.” Sevilla se sentrale middel­veldspeler Ever Banega het gesê: “Die uit­daging is dalk baie groot, maar ons kla nie; ons werk.” – AP