DIE familie van die polisiekonstabel wat vandeesweek in Khayeli­tsha doodgeskiet is, vind dit moeilik om dié tragiese voorval te aanvaar. Son het gister berig oor konst. Ncedo Theophylus Katoyi (39) wat Maandagaand om en by 21:20 in Site C afgemaai is toe hy en ’n partner op ’n klag gereageer het. Dié pa van drie kinders (15, 16 en 21) word na verwagting op 21 April in die Oos-Kaap begrawe. Sy emosionele suster, Nom­bulelo Katoyi (42), het gister in sy huis in Mfu­leni vertel dat Katoyi ’n steun­pilaar vir die familie was. Sy het tranerig vertel sy het Maandagaand ’n oproep gekry met die skoknuus dat Katoyi geskiet is. Volgens haar was Katoyi al 11 jaar in die polisiediens. Hy was ’n sekuriteitswag voordat hy by die SAPD aangesluit het. Nombulelo het verder gesê: “Die veiligheid van ander mense was maar altyd in sy hart. Ons het nog nie vrede met die tyding gemaak nie. “Dis nog baie moeilik om te aanvaar. Dit is nie maklik nie. Hy was ons alles. “Hy was ’n pa, ’n broer, ’n vriend, ’n man vir sy vrou. Dis ’n baie groot verlies vir ons. “Hy was nie iemand wat ander mense gepla het nie. “Hy het daarvan gehou dat almal gelukkig moet wees en hy was ’n lieflike mens.” Katoyi se 36­jarige vrou, Ntombothando Katoyi, vind dit veral baie moeilik om te aanvaar dat haar man oorlede is. Ntombothando was nie by die huis ten tyde van Son se besoek nie. Nombulelo het verder gesê die familie soek justice vir die moord op Katoyi. “Ons sal graag wil hê die kwaaddoeners moet ge­arresteer word en die gereg moet sy gang gaan. “Ons wil weet of hulle hom geteiken het en of hy net op die verkeerde tyd op die verkeerde plek was.” Die Valke ondersoek die moord op Katoyi. Geen arrestasies is tot dusver ­gemaak nie.