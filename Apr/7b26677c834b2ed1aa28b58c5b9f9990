DIE gemeenskap van Missionvale in die noordelike gebiede van die Baai is gatvol vir die Gully-bende wat inwoners hier terroriseer. Elke dag skiet dit en mense word beroof en vermoor op pad werk of winkel toe. Die gemeenskap is so op van die geweld en misdaad dat hulle die Ou Uitenhage-pad gisteroggend met brandende tyres versper het. “Ons is moeg vir daai kinders wat ons grootmense so seermaak en beroof,” sê Olga Gabriel terwyl sy ’n tyre aan die brand steek. “Ons kinders word doodgeskiet, maar die killers is net die volgende dag uit die tronk en terug in die gemeenskap.” ’n Jong kind het bygevoeg: “Hulle gryp ons phones en geld. Elke dag skiet hulle hier. Dit raak al nes Gelvan. Die crime is baie erg as gevolg van die Gullys.” Terwyl die bande brand, het die gemeenskap almal met fluitjies nader geroep om na die beweerde “skolliehuis” te march. Gemeenskapslede het voor dooiemansdeur vergader. Voordat hulle verder voor die huis kon bande brand, is daar ooreengekom op ’n gemeenskapsvergadering vandag 10:00 by dié einste huis. Mense gaan glo met die pa van een van die ouens praat om te hoor hoekom hy die seuns elke keer by die stasie gaan uit-bail. Volgens inwoners het die Gullys Saterdag ’n onskuldige man aangerand. Hulle sê hy is gisteroggend oorlede. “Hulle het die man blykbaar in die pad gestamp en hom aangerand en bakstene op sy kop gegooi. Hy het niks aan hulle gedoen nie. Draai “Hulle het geen respek nie,” sê Karen Jacobs. Sy vertel dat ’n outjie, blykbaar net 18, Sondagaand in ’n skietery beseer is. Hy is steeds in die hospitaal. “Ons kan ons nie draai sonder om beroof te word nie,” kla een inwoner. Sophie Kemp sê hoogs ontsteld: “In Maart is my kleinkind in sy eie huis geskiet nadat hy en ’n ander ou by ’n disco oor ’n meisie baklei het. Hy moes hospitaal toe gaan. Mense hier het nie vryheid nie.” Cynthia Prins sê die skollies het haar skoonseun ook al gedreig en geskiet. “Ons gaan die wet in ons eie hande neem, want ons is nie tevrede dat die polisie die laaities net weer laat gaan nie.” Inwoners sê dit is net drie jongens wat so loop en skiet en almal terroriseer.