DIE aanloklike Nedbankbeker-reeks het tot dusver reeds sy fair share van opskuddings en drama opgelewer. Mamelodi Sundowns, Kaizer Chiefs, Maritzburg United en Free State Stars is die vier oorblywende spanne wat sake op 22 April gaan uitspook wanneer dié bekerreeks hervat word. Sundowns is geloot teen die verbeterde Maritzburg in die Harry Gwala-stadion, terwyl Kaizer Chiefs die high flying Free State Stars in die FNB-stadion verwelkom vir hul stryd in die eerste been. Die Brazilians se ervare verdediger Wayne Arendse sê hulle het ’n baie moeilike teenstander in die halfeindronde en sal niks as vanselfsprekend aanvaar nie. Arendse sê Maritzburg is deesdae ’n harde neut om te kraak, veral op sy tuisveld. “Hul skare is soos hul 12de man,” het die 33-jarige Kapenaar gesê. “Hulle is baie geesdriftig en passievol en sal probeer om dinge so vyan­dig as moontlik vir ons te maak. “Hulle trek beslis voordeel van hul tuisveld, want dis baie kompak en dinge voel net kleiner. “Hulle het baie vinnige spelers wat hard werk en as ’n eenheid saam speel. “Ons sal beslis opgewasse moet wees,” het Arendse bygevoeg. Arendse, wat voorheen vir Santos uitgedraf het, is een van die min bekroonde Kaapse spelers wat tans in die PSL speel. Hy spog met ’n Afrika Champions League-medalje, twee liga­titels, ’n Nedbank-titel en ’n Telkombeker-medalje. “Ja, maar daar is niks verkeerd daarmee om ’n tweede Nedbank-titel te wen nie,” sê hy vinnig. “Ek jag hom beslis!”