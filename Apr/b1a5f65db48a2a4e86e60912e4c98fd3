’N BELONING van R100 000 is uitgeloof vir inligting wat lei tot die inhegtenisneming en suksesvolle vervolging van die killers van ’n polisiekonstabel. Die polisie se elite-eenheid, die Valke, ondersoek die moord op konst. Ncedo Theophylus Katoyi Maandagaand in Khayelitsha. Katoyi is omstreeks 21:20 naby die Site C-plaza in Idada­laan doodgeskiet. Die 39-jarige Katoyi het ’n polisievoertuig bestuur toe hy en ene sers. Mangxola op ’n klag van aanranding in die area reageer het. Ses onbekende mans het die twee cops genader terwyl hulle na hul voertuig teruggekeer het en hulle aangeval. ’n Bron sê die killers het die polisievoertuig omring en Katoyi geskiet. Mangxola het terug- geskiet, maar die aanvallers het steeds daarin geslaag om Katoyi se dienspistool van hom af te vat. “Daar is ook op sers. Mangxola geskiet, maar hy is nie gewond nie,” voeg ’n bron by. Dan Plato, Wes-Kaapse minister van gemeenskapsveiligheid, sê hy veroordeel die moord op Katoyi ten sterkste en sê ’n aanval op ’n cop is ’n aanval op die staat. Plato sê verder: “My departement het ’n beloning van R100 000 beskikbaar gestel. Dit moet as ’n sterk waarskuwing dien aan enigeen wat beplan om leed te doen aan die dapper manne en vroue wat ons gemeenskappe dien.” Die Wes-Kaapse polisiekommissaris, lt.genl. Khombinkosi Jula, sê hy is geskok oor die voorval. Jula sê: “Dis teleurstellend wanneer polisiebeamptes, mense wat die gemeenskap dien, self teikens word. “Ons doen ons bes om die skuldiges aan hierdie gruwelike daad te vang.” Polisiebeamptes van die Khayelitsha-polisiestasie, waar Katoyi gestasioneer was, en sy familielede kry tans berading, sê Jula.