DIE DA moet verduidelik hoekom hy só gou is om stappe teen haar te doen nog voordat die party se dissiplinêre verhoor teen haar afgehandel is. Só het die Kaapstadse mayor, Patricia de Lille, gister gevra nadat dié party se federale uitvoerende raad (FedEx) die DA-koukus in die Stad die groen lig gegee het om ’n mosie van wantroue teen haar te bring. Die Wes-Kaapse DA-leier, Bonginkosi Madikizela, sê die Stad is steeds gefokus op die waterkrisis en om dienste aan die publiek te lewer. Son verneem egter die koukus het op sy vergadering Maandag skaars geraak aan dienslewering. Madikizela het bevestig die FedEx het die koukus toestemming gegee om voort te gaan met die interne mosie teen De Lille. Volgens Madikizela het die koukus al sy vertroue in De Lille verloor en die redes daarvoor aan die FedEx gestel. Madikizela sê een van die redes is dat De Lille die gedragskode vir raadslede herhaaldelik verbreek het. De Lille is egter nooit deur die stadsraad aan wangedrag skuldig bevind nie. De Lille het teruggekap en gesê die sogenaamde recall-klousule wat die DA op sy verkiesingskonferensie aanvaar het, is geskep om ontslae te raak van haar. “Die vraag wat die DA moet beantwoord, is waarom hy nie bereid is om te wag vir die uitkoms van sy eie prosesse – die dissiplinêre verhoor – nie. Hoekom soek hy ’n kortpad om van my ontslae te raak? En hoekom maak hy beswaar teen my versoek dat die verhore vir die publiek en die media oop moet wees?” Sy sê sy sal voortgaan om haar job as mayor te doen en die armes en kwesbaarstes in die gemeenskap te help. Madikizela het gesê nog ’n rede vir die mosie teen De Lille is haar gedrag in die openbaar en haar kritiek op die DA se hantering van haar saak.