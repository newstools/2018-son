HULLE is nie tevrede met net R20 per uur as die nuwe vasgestelde mini­mum loon nie. So sê werkers wat lid is van die Suid-Afrikaanse Federasie­ van Vakbonde (Saftu), EFF, United Front, metaalwerkersvakbond (Numsa) en ander vakbonde. Hulle het almal gister deelgeneem aan ’n landwye staking­ en geëis dat die nuwe minimum loon hoër as R20 per uur moet wees. Saftu is die main konyn, want dis eintlik hy wat die staking gereël het. Meer as 700 stakers het van New Brighton tot by die Baaise stadsaal gestap. Daar het hulle ’n memorandum aan ’n verteenwoordiger van die departement van arbeid oorhandig. Vreedsaam In Johannesburg, Durban, Kaapstad en ander gebiede van die land het stakers ook in ’n see van rooi T-hemde betoog. Die betogers het gesing terwyl hulle vreedsaam op die stadsaal afgestuur het. Die staat het die nuwe nasionale minimum loon van R20 per uur, oftewel R3 500 per maand, in November goedgekeur en gesê dit sal op 1 Mei geïmplementeer word. Die departement van arbeid het egter laat weet dié proses sal vertraag word met een of twee maande. Die sekretaris-generaal van Saftu, Zwelinzima Vavi, het gesê werkers sal landwyd betoog “teen die grootste onreg teen lede van die werkersklas, vakbonde en arm meerderheid van Suid-Afrikaners sedert apartheid oorwin is. “Suid-Afrika is die land met die grootste ongelyk­hede in die wêreld, want 10% van die be­volking verdien meer as 50% van die huishoudelike inkomste, terwyl 20% minder as 1,5% verdien.” Daar is ook ongelukkigheid oor die grootbase van maatskappye buitensporige salarisse trek; party pay selfs meer as R8 000 per uur. Die betogers het ’n lang memo­randum aan die departement se Mzimkulu Papu oorhandig. Daarin eis hulle onder meer die: Numsa se president, Andrew Chirwa, het gesê ’n minimum loon van R20 per uur is nie genoeg nie. Chirwa het gesê: “Bloot omdat dit vasgestel is as die nasionale minimum loon, kan werkgewers dit misbruik om hul werknemers nou ook minder te betaal as wat hulle hulle tans betaal. Benadeel “Ons is bang dat diegene wat meer as R3 500 per maand betaal word, ook nou benadeel sal word daardeur. Ons ondersteun die beginsel, maar nie die bedrag nie.” Werkers beoog om op Werkersdag (1 Mei) weer te betoog om te wys hulle is ernstig hieroor.