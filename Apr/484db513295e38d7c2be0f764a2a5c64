HASHIM Amla is een van die gewildste krieketspelers in die wêreld en dit is geen verrassing nie dat hy met ’n gesogte toekenning vereer is. Amla het die eerste krieketspeler in tien jaar geword wat Suid-Afrika se Orde van Ikhamanga ontvang. Dié nasionale orde is die land se hoogste toekenning waarmee prestasies op die gebied van kuns, kultuur, letterkunde, musiek, joernalistiek en sport erken word. In die verklaring van die voorsitter van die Raad vir Nasionale Ordes, dr. Cassius Lubisi, verduidelik hy Amla kry ’n silwertoekenning vir sy bydrae tot krieket. “Hy het met sy kolfwerk trots na ons land gebring met baie eerstes in internasionale krieket. Hy bly een van ons beste kolwers.” Amla hou die rekord vir die hoogste telling vir Suid-Afrika in toetse. Sy 311* teen Engeland in 2012 op die Oval in Londen is Suid-Afrika se enigste 300-tal in ’n toets. Hy het 28 toetshonderdtalle agter sy naam en het ook al 26 eendaagse honderdtalle vir die Proteas aangeteken. Sy leierskap is deur krieketlui erken en Amla het die Proteas in ál drie die weergawes van die spel aangevoer. Nie net op die veld nie, maar weg van die veld word Amla wyd gerespekteer en is dit bekend dat hy met sy kalm manier nie vyande in die sport maak nie. Die voorma­lige Protea Robin Peterson het wel ’n slag skertsend opgemerk dat Amla sy spanmaats ’n moei­like tyd kan gee oor sy koeldrankies wat hy teen kamertemperatuur na hom gebring wil hê, al is die hitte op die veld vreeslik. Die voormalige Proteas Shaun Pollock en Makhaya Ntini het in 2008 die Orde van Ikhamanga ontvang. Die administrateur Hassan Howa (2oo4) en die voormalige sportsterre Basil D’Oliveira, Eric Majola en Goolam Abed (almal 2003) het ook al dié toekenning ontvang.