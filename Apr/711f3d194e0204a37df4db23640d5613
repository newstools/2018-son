HOEWEL Chippa Unit­ed en Ajax Cape TownSondag gelykop gespeel het, sê Chippa se breier, Vladislav Heric, dit voel eintlik soos ’n nederlaag. Die Chilli Boys het amper hul eerste oorwinning oor die Kapenaars behaal. Die Urban Warriros het die gelykmaker egter in die laaste minuut aangeteken. Heric sê ook veral omdat dit ’n tuiswedstryd was, ag hy die uitslag eerder as ’n nederlaag. Hy meen sy spelers moes ook meer doele in dié wedstryd in die Premiersokker­­liga (PSL) aangeteken het. Heric sê hulle het die geleenthede wat hulle gebied is, nie raakgesien nie. Heric het Mark Mayambela geloof: “Mark was uitstekend deur spelers aan te durf en hulle op die flanke te klop. “Hy het goeie geleent­hede geskep. Daarom voel ek ons moes met meer as een doel gewen het, maar ongelukkig was daar nie genoeg beweging in die doelgebied nie. “Dat die telling tot in die 90ste minuut 1-0 gebly het, het ons desperaat gemaak. Ritme “Ons het toe desperaat begin verdedig, en dít was ’n fout. “As ons ons geleenthede benut het, sou dit ’n ander storie gewees het. “Dis alles omdat ons ritme in die eerste helfte ontwrig is.” Heric sê sy spelers se ritme is ontwrig omdat hulle nie voldoende herstel het van hul wedstryd verlede week teen Kaizer Chiefs nie. Hy sê: “Dit was ’n moei­like wedstryd. Dit het die spelers uitgeput en ek het in ons voorbereiding agtergekom hulle is nog moeg. “Ons het eers Sondag laat teruggekeer van Johannesburg. Daarom moes ek my spelers Maandag af gee. “Hulle was Dinsdag en Woensdag egter steeds moeg.” Die breier sê hulle sal hul reisplanne en hersteltyd weer bekyk, veral ná ver­name wedstryde. Chippa speel eers weer volgende Dinsdag teen Bloemfontein Celtic.