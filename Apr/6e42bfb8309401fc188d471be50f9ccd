DIE DA se “honeymoon” as die regerende party in die provinsie is nou verby. So sê die voormalige Wes-Kaapse premier Ebrahim Rasool. Dis nadat die ANC se nasionale verkiesingshoof, Fikile Mbalula, gister bekend­ gemaak het dat Rasool die ANC se Wes-Kaapse verkiesingshoof is. Mbalula sê dié voorma­lige ambassadeur in Amerika is net die man om die Wes-Kaapse kiesers se vertroue in die ANC te herwin. Rasool sê hy aanvaar dié uitdaging, want “ ’n mens sê nie nee wanneer die ANC jou ’n taak oplê nie”. Hy sê: “Aan die DA sê ons: Jou honeymoon is nou verby. Jy sal nou weet wat ‘opposisie’ beteken.” Hernuwingstrategie Rasool sê dit is belangrik dat swart en bruin gemeenskappe verenig, maar dat die ANC ook wit inwoners wil betrek. Hy sê as die party die hernuwingstrategie volg wat pres. Cyril Ramaphosa landwyd toepas, kan hy die kiesers se vertroue herwin. Die leier van die DA in die Wes-Kaap, Bonginkosi Madikizela, sê in reaksie hierop die ANC bied niks nuuts nie. “Dis soos om ou wyn in ’n nuwe bottel te gooi en te hoop die kiesers dink dit proe beter. “Dis nou die ANC wat KwaZulu-Natal, die Oos-Kaap, Noordwes, en so aan, onstabiliteit bied. “Wes-Kapenaars kan doen sonder sulke onstabili­teit. Die DA is glad nie bekommerd nie.”