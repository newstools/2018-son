DIE DA se missie om van die Kaapstadse mayor, Patricia de Lille, ontslae te raak, het gisteroggend op die party se driejaarlikse kongres in Pretoria ’n groot hupstoot gekry. Afgevaardigdes het gestem ten gunste van ’n herroepingsklousule vir partylede in uitvoerende poste. Voor die stemming was baie van die informele debat oor De Lille se toekoms. Die DA het voor dié vote geen meganisme gehad om ’n uitvoerende lid te herroep nie, behalwe ’n mosie van wantroue, berig News24. Kragtens die nuwe klousule kan die persoon van ’n pos onthef word binne 48 uur nadat hy of sy herroep is. Dis anders as dissiplinêre stappe, want ’n persoon hoef niks te oortree nie, sê Debbie Schäfer, ’n senior DA-lid. Dean MacPherson het aangevoer die party moet ’n uitvoerende lid kan herroep as so ’n lid teen die belange van die DA optree. Die lede het saamgestem sulke mense moet ’n kans kry om hulself te verdedig. En as ’n groot stad soos Kaapstad vra vir ’n herroeping, moet die DA se uitvoerende raad dit eers goedkeur. Op die kongres het die party ook besluit om heeltemal af te sien van ’n sogenaamde kwotastelsel in sy strukture wat die diversiteit van die land sou weerspieël en neerkom op regstellende aksie. In plaas daarvan sal die party konsentreer op die ontwikkeling van mense en veral jong leiers om sy strukture te voed. Die poging om die driejaarlikse kongres net elke vyf jaar te hou, het ook tot niks gekom nie. Dit sou beteken het dat uitvoerende lede en leiers se termyne eintlik tot vyf jaar verleng sou word om saam te val met die party se algemene verkiesings