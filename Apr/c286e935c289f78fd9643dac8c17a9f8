HAAR laaste wens voordat sy haar oë finaal sluit, is om net haar council-huisie te koop sodat haar kinders se dak oor hul kop ten minste verseker kan wees. Patricia Ford (59) ly aan servikskanker en daar is niks meer wat die dokters vir haar kan doen nie. Sy het langer as 50 jaar in hul council-huisie in Heather-laan, Bishop Lavis, gewoon. Sy het, totdat sy bedlêend geraak het, nege jaar lank deur winters en somers na haar plaaslike rent-kantoor gestap om die huis by die raad te koop. By Son op Sondag se besoek het Ford ingekrimp in haar bed gelê. Sy beweeg haar tenger liggaampie moeisaam. Haar polse is anderkant dun. “Jaarin en jaaruit is ek ’n ander storie vertel en moes ek die een ná die ander vorm invul. “Niemand kon ooit vir my ’n antwoord gee nie. En hier waar ek op my laaste lê, is my laaste wens dat as ek die dag sterf, my kinders en kleinkinders nie op straat moet sit nie.” Ford sê sy kan nie verstaan hoekom die proses so lank sloer nie. “Een beampte het my op ’n keer gesê as ek skei, sal die proses vinniger verloop. “Maar kyk, hier lê ek dan nou en niks is nog gedoen nie. “My gesondheid gaan agter­uit ... “Ek het al ’n gat in my blaas en moet kimbies gebruik – en die dokters het my al op morfien gesit. “Maar steeds is daar geen sign dat ek die huis sal kan koop ter wille van my kinders nie.” Haar dogter, Vehonnever Samuels, sê hulle is al moeg van sukkel. “Ek het oor die jare saam met my ma na die rent-kantoor gegaan. “Ons was op ’n keer vier uur lank in ’n vergadering met beamptes, maar vandag sit ons steeds in dieselfde situasie. “Hulle het ons nog nooit die opsie gegee om die huis te koop nie, maar die Stad kon ’n paar weke gelede title deeds uitdeel vir mense in Lavender Hill wat nie so lank soos ons al wag nie. “Omdat my ma siek is, beteken dit nie ons wil dinge verniet hê nie. “Ons wíl vir die huis betaal, want wat gaan van ons word as my ma die dag nie meer daar is nie?” Die Stad Kaapstad se mayco-lid vir assets en fasiliteite, Stuart Diamond sê die bewering dat Ford al nege jaar sukkel om die huis te koop is ongegrond omdat hul rekord toon dat sy eers in 2013 navraag hieroor gedoen het. Diamond sê hulle het Ford se uitstaande dokumentasie eers in September verlede jaar ontvang en sal nou die proses aan die gang sit om die koop af te handel. Asa Abrahams, ’n plaaslike raadslid, sê sy het ’n paar weke gelede bewus geword van Ford se geval. “Die probleem is dat daar nog nie ’n prys vir Ford se huis vasgestel kon word nie. “En daar is baie ander soos sy in die gemeenskap wat met dieselfde predicament sit.”