LADISMITH. – Skokgranate moes gister gebruik word om ’n moerige skare uitmekaar te dryf. Dit het gekom nadat ’n groep inwoners onder leiding van Icosa by die munisipale kantore betoog het. Hul ongelukkigheid gaan oor die aanstellings van Reynold Stevens (munisipale bestuurder) en Bennie Strydom (finansiële bestuurder) en die beweerde tekort aan dienslewering. Bradley Benades, ’n Icosawoordvoerder, moan: “Hier vind geen dienslewering plaas onder die ANC/DA- koalisie nie. Die gewone mense suffer. “Ons mense was vreedsaam. Dit is omdat die SAPS in Ladismith nie skarebeheer kan toepas nie. “Dis elke keer ’n senior cop wat die mense uitlok en die protesteerders teen die werkers opsteek. Daar was dan sekuriteit op die raad se perseel. “Waarom Pops inroep vir ’n groep inwoners? Ons lid wat geskors is, wou sy geld by Stevens hê toe ’n onderonsie ontstaan het. “Nou is twee lede toegesluit, maar ons lawyers staan gereed. Ons sal volhou met druk, want daar is ook sake gemaak teen die raadslede en amptenare. “Die polisie ondersoek egter net sake teen ons. Dis partydigheid.” Fillie Antonie, die onderburgemeester, het by navraag gesê: “Icosa se optrede grens aan politieke onvolwassenheid. Hulle is desperaat vir mag. Ons kan soveel meer bereik as hulle net wil saamwerk.” Kapt. Malcolm Pojie, ’n polisiewoordvoerder, sê: “Die protes was teen dienslewering en die baie misdaad in die dorp. Twee mense is gearresteer en sake van openbare geweld, intimidasie en die verhindering van die uitvoering van SAPD se pligte is gemaak. Skokgranate is gebruik om die oproerige skare uit mekaar te dryf en die situasie te ontlont. Hulle veskyn binnekort in die hof.”