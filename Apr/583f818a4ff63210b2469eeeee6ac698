Die jong Blitsbokkies wat na die wêreldreeks se Hongkong-toernooi is, het op die eerste dag van die kompetisie hul kritici se monde met oortuigende oorwinnings gesnoer. Marius Schoeman, waarnemende afrigter van die Blitsbokke vir die Hongkongse skof, is nie veel van ’n kans gegee om Sondag se uitspeelrondes te haal nie. Vrydag (gister) se oortuigende sege oor Suid-Korea (45-0) is vanoggend (SA tyd) opgevolg met fantastiese oorwinnings teen Skotland (31-17) en Engeland (33-15). Suid-Afrika kom môre om 05:42 teen Spanje in ’n bekerkwarteindstryd te staan. Wen Schoeman se jong Turke hierdie tweestryd kan hulle in die bekerhalfeindronde teen die wenner van die ander kwarteindstryd tussen Amerika en Nieu-Seeland te staan kom. Om te kwalifiseer vir die halfeindronde sal die Blitsbokke in ’n gunstige posisie plaas, om hul voorsprong op die wereldreeks se puntelys weer te konsolideer voor later vandeesmaand se deelname aan die Singapoer-toernooi. Hierdie jong groep lyk egter lus vir al die pad gaan en ’n plek in die eindstryd te verseker. Die pad word egter môre baie moeiliker met wedstryde teen lande wat hul sterkste spanne kon kies in die vooruitsig. Suid-Afrika se beste spelers gaan eers volgende naweek aan die Statebondspele-toernooi op Australië se Gold Coast deelneem. *Hongkong-toernooi op TV (SS 1)Bekerkwarteindronde Sondag 8 April: 04:56 (SA-tyd): Fidji t. Argentinië; 05:20 (SA-tyd): Suid-Afrika t. Spanje; 05:42 (SA-tyd): Amerika t. Nieu-Seeland; 06:07 (SA-tyd): Kenia t. Skotland. Die bekerhalfeindstryde word om 09:42 en 10:03 beslis en die eindstryd word om 13:00 beslis. 