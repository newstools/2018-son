DIE geliefde Melitia Geswint (68) sou Saterdag begrawe word, maar toe is die graf al die tyd op die verkeerde plek gegrawe. Die stoet en begrafnisgangers moes net daar by die Bethelsdorp-begraafplaas in die Baai se North­ern Areas omdraai terwyl Geswint se lyk teruggegaan het morgue toe. Van die familielede is skaam en ontevrede oor die diens wat Ultra Fune­rals van Korsten hulle gebied het. Geswint se suster, Charmaine Woods, is erg geraak deur die hele debakel. Geswint het aan asma gely. Sy het by Woods gebly totdat sy oorlede is. Woods vertel: “Ons het ooreengekom dat my suster op haar man begrawe sal word in die ou deel van die Bethelsdorp-begraafplaas. Haar seun lê ook daar naby. “Toe ons Saterdag agter die hearse aan ry, sien ek net dis nie waarheen ons moet gaan nie. Toe ons die begrafnisondernemer vra wat aangaan, het hy net gesê ons moenie panic nie. “Hy het sommer my suster se kind in die middel van die pad afgelaai omdat hy ’n ander begrafnis gehad het.” Woods sê Ultra Funerals het boonop vergeet om die blomme op die kis te sit voordat dit by die kerk ingedra is. Sy sê: “Ons was Saterdag siek. “Ek het so sleg gevoel dat ek agterna nie eens iets gaan eet het nie. “My suster verdien ver beter as wat sy gekry het. Regtig.” Die graf is Maandag op die regte plek gegrawe en Dinsdag het ’n handjievol familielede Geswint om die graf gegroet. Die eienaar van Ultra Fune­rals, Johnny de Vos, sê dis nie hul fout nie. De Vos sê: “Die familielid wat alles ge­reël het, het die begraafplaasopsigter gewys waar die graf gegrawe moet word. “Die ligging van die graf is nie ons verantwoordelikheid nie. So volgens ons het alles volgens plan verloop. “Toe ons Saterdag daar aankom, het hulle verneem die graf is in die verkeerde plek gegrawe, so ons moes die lyk terugneem morgue toe. “Dis die begraafplaas en die munisipaliteit se fout. Ons is net die diens­verskaffer; ons kan nie vir die opsigter sê wie waar begrawe moet word nie.” Oor die blomme sê De Vos: “ ’n Familie­lid hou gewoonlik die blomme en plaas dit self op die kis voordat dit by die kerk ingedra word.” Geswint laat ’n dogter, ’n broer, drie susters, drie kleinkinders en ’n skoonseun agter.