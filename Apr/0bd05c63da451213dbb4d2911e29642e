TOE die ligte in die fliekteater Woensdag uitdoof, het die gehoor spontaan begin hande klap en juig. En ook nie net omdat dit die blockbuster Black Panther was nie. Dié fliek het in Saoedi-Arabië se heel eerste fliekteater geopen. Die première was nou wel ’n privaat geleentheid waarvoor ’n mens ’n uitnodiging moes hê, maar dis steeds ’n mylpaal vir die Arabiese koninkryk. Dis dalk ’n voorsmaak dat Arabiese vroue een van die dae self sal mag kar bestuur en na konserte, fashion shows en natuurlik fliek toe gaan. “Dis ’n nuwe era. Dis so eenvoudig soos dit. Dinge verander en vooruitgang word gemaak. “Ons maak nou oop en ons is besig om die res van die wêreld in te haal,” het Rahaf Alhendi, ’n fliekganger, gesê. Van Donderdag af kon mense hul kaartjies aanlyn koop, maar daar kan vertragings wees, want daar is net shows op Vrydae. – AP