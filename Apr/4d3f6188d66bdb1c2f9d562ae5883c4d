TULBAGH. – Die gru-dood­ van ’n vrou in ’n vlammehel is die oorsaak­ daarvan dat twee families nou in onmin leef. Hulle slinger beskuldigings oor en weer. Natasha Demas (38) het verlede Vrydag kort voor middernag gesterf toe sy deur vlamme oorval is in die wendy-huis wat sy met haar kêrel, Franklin “Vinkel” Fortuin (45), gedeel het. Hulle het in die yard van twee van Fortuin se susters gebly. Demas se ma, Dolores Markus (57), sê daar het byna niks van haar dogter oorgebly ná die brand nie. Die ma sê: “My dogter en haar kêrel het omstreeks 20:00 ’n uitval gehad nadat hulle gedrink het. “Die polisie is ontbied, maar toe ’n cop aankom, het die twee gelê en slaap. “Hy het die kers doodgemaak en is daar weg. “‘n Polisieman wat ná 23:30 daar verby gekom het, het rook by hul wendy sien uitborrel en die polisie gebel. “Niemand het geweet Natasha­ is in die wendy nie. Haar boyfriend was nêrens te sien nie.” Sy beweer ’n seun het Fortuin sien weghardloop van die toneel af. “Vinkel het Natasha elke naweek aangerand en al voorheen gedreig dat hy haar gaan doodmaak,” het Jackie “Kappa” Pietersen (59), die oorledene se pa, vertel. Son het Fortuin gaan opsoek om sy kant van die storie te hoor. Sy suster, Margaret (42), het gesê hy is in die hospitaal. Sy sê: “Laat ek die regte storie vertel. Oral word nou geskinder ons broer is vir Natasha se dood verantwoordelik. “Die beskuldigings wat haar familie maak, is leuens. “Natasha en my broer was dronk en sy het vreeslik te­kere gegaan. “Ons het die polisie laat kom, maar hulle het toe rustig geraak. “Toe ek laatnag van die tavern af kom, was die wendy aan die brand. “Vinkel het vir Natasha uit die wendy gehelp en gaan water haal, maar toe hy terugkom, was sy weer by die wendy in om R600 te gaan haal. “Sy is egter in die vlamme vasgekeer terwyl my broer buite gestaan en skree het. “Die twee het baie gedrink en baklei, maar hulle was onafskeidbaar. “Haar familie het onder op die straat se hoek gestaan terwyl sy uitgebrand het en nie eens kom kyk nie.”