NÁ HAAR verkragting glo ’n 11-jarige meisie alle mans is gevaarlik en sy vermy nou veral ouer mans. Só het Karin Calitz, maatskaplike werker, Donderdag getuig ter verswaring van die vonnis in die rape-verhoor van Christo Petrus (42) van Uitenhage. Petrus se prokureur, Peet Schoonraad, het ter versagting genoem dat sy kliënt drie kinders en ’n werklose vrou het wat almal van hom afhanklik is. Calitz het getuig dat die meisie ná die rape hoë vlakke van angstigheid toon – soveel so dat sy psigiatriese behandeling moet kry. Hierdie soort ingryping is egter in haar gemeenskap glad nie beskikbaar vir kinders van haar ouderdom nie. Onttrek Die meisie weier om in hierdie stadium oor die voorval te praat en dit bemoeilik konsultasie met haar. Sy kry ná die voorval nagmerries en het slapelose nagte. Dít, sê Calitz, lei daartoe dat sy haar van haar familielede en vriende onttrek. Sy toon ook emosionele agteruitgang, want sy wil te alle tye naby haar ma wees. Sy sukkel om te konsentreer, is baie afgetrokke en word maklik aggressief. Calitz sê die meisie ervaar tans ook “psigosomatiese pyne” in haar buik wat, volgens haar, algemeen is vir die slagoffers van trauma. Geken Volgens Calitz het die gebeure daartoe gelei dat die meisie onveilig voel en dat sy nou rebelleer teen outoriteit. Sy het blykbaar ook haar vertroue in mans verloor, omdat sy die persoon wat haar verkrag het, geken het. Sy was voorheen onder die indruk dat sy hom kan vertrou en dat hy haar sal beskerm. Calitz het verder gesê die meisie beskou haarself ná die voorval as “vrot en vuil”. Sy ervaar skaamte en vernedering omdat Petrus foto’s van haar het wat hy enige tyd kan versprei. ’n Maatskaplike werker is intussen aangewys om die meisie se toestand te monitor.