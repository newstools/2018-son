MAMRE. – Die tweede oudste Morawiese sendingstasie in Suid-Afrika het onlangs sy historiese fees ná twee maande afgesluit. Mamre se kerk is 200 jaar oud en die gemeente 210 jaar oud. Die kerk spog met die grootste gemeente in die land. Die fees is afgesluit met ’n ere- en doopdiens in Louwskloof. Dis waar eerw. Johann Khorhammer op 27 Maart 1808 die eerste diens onder leiding van kaptein Hans Klapmuts onder populierbome met ongeveer 100 van die Khoi gehou het. Khorhammer en Johann Schmitt, twee Morawiese sendelinge wat in Genadendal gesta­sioneer was, het op 24 Maart 1808 in Groenekloof (grondgebied van die Khoi-volk) aangekom. Klapmuts se suster Rosetta het later as die Moeder van Groenekloof bekend gestaan onder die naam Benigna omdat sy die inwoners met alles bygestaan het. Sy is in 1813 hier gedoop op dieselfde plek waar die diens plaasgevind het. Die hoeksteen van die kerkgebou is in 1816 gelê en in daardie jaar is die kerk amptelik op 8 Februarie ingewy. Volgens Charles Titus, die feeskoördineerder, het die kerk die Marcussen-orrel op Sondag 27 November 1887 in gebruik geneem en 131 jaar later gebruik die gemeente steeds dieselfde orrel. Volgens Titus het die fees op 4 Februarie vanjaar in die oudste sendingstasie, Genadendal, begin omdat die twee dorpe met ’n geestelike naelstring verbind word. Verskeie dienste en ander aktiwiteite is met die verloop van tyd gehou en hooggeplaastes van die kerk het die erediens bygewoon. Inwoners van Mamre het ook tent opgeslaan en ’n stofdans is gehou, waarna daar lekker om die vure gekuier is, sê Titus. Volgens Adriaan Jonkers van die Khoi-stam is dit ’n baie emosionele geleentheid vir die stam omdat hul voorouers hier gebore is. David Johannes, Khoi-koning, het die Morawiese Kerk in sy toespraak bedank omdat hulle die stam as die eerste inwoners van die gebied erken.