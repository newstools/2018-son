’N JONG man is Saterdagaand koelbloedig afgemaai toe hy in Schauderville in die Baaise noordelike gebiede betrokke was in ’n onderonsie met ’n gang member. Kol. Priscilla Naidu, ’n polisiewoordvoerder, sê: “Daar word beweer Saterdag omstreeks 23:00 het Rowaine Cross (27) en twee vriende ’n party bygewoon by ’n huis in Highfieldweg in Schauderville. “Nadat hy die partytjie verlaat het, het hy betrokke geraak in ’n argument met ’n lid van die Fats Cats-bende. “Dit het ontaard in ’n fisieke struweling.” ’n Skoot is afgevuur en Cross het ’n skietwond in die bors opgedoen. Die verdagte, wat bekend is aan die polisie, het weggehardloop. Die provinsiale bendeondersoek-eenheid ondersoek ’n saak van moord. Teen gistermiddag is geen arrestasies gemaak nie. Naidu sê die oorledene is nie verbind aan enige bendes nie. Cross se ouers was nie by hul huis nie en ander familielede wou nie kommentaar lewer nie.