DIE moordsaak van ’n polisiekonstabel van die Humewood-polisiestasie is Donderdag tot 3 Augustus uitgestel vir ’n verdere voorverhoor. Walter Jeremiah Francis (33) staan saam met Wayne Rodney Wabanie (25) en Shamiel Shaun Gallant (20) tereg op klagte van moord, sameswering om moord te pleeg en die onwettige besit van ’n vuurwapen en ammunisie. Ál die beskuldigdes is van Bloemendal­ in die Baaise Nor­therns. Luidens die klagstaat was die oorledene in die saak, Alex Nico Ferreira, ’n staatsgetuie in ’n moordverhoor wat nog in die Baaise hooggeregshof moet begin. Enzorich Kroates en Clement Kogana is Francis se medebeskuldigdes in dié betrokke saak wat nog in die hooggeregshof moet begin. Die voorval waarin Ferreira moes getuig, het op 26 Oktober 2014 naby Kakorastraat in Uitbreiding 21, Bethelsdorp, gebeur. Ferreira was die driver van ’n wit Volkswagen Golf. Hy het die skieters vervoer tot by die plek waar Denton Rademeyer doodgeskiet is. Ná die voorval het Ferreira by sy suster in Durban gaan woon, maar in Desember 2015 het hy na Port Elizabeth teruggekeer. Die klagstaat lui dat tussen Desember 2016 en Februarie 2017 die beskuldigdes saamgesweer het om Ferreira te vermoor. Die beskuldigdes is almal vriende en was in mekaar se geselskap op 21 Februarie 2017. Luidens die klagstaat het hulle gebruik gemaak van ’n jong man om Ferreira weg te lok van sy huis sodat hy vermoor kan word. Opgedaag Op die dag van sy dood, het die jong man Ferreira weggelok tot in Bantamsingel, Bethelsdorp. Ferreira het saam met die jong man en dié se girlfriend na Bantamsingel gery – in ’n wit Volkswagen Golf. Die klagstaat lui voorts dat kort nadat Ferreira in Bantamsingel opgedaag het, Francis met sy eie voertuig Wabanie en Gallant vervoer het tot by die betrokke area om Ferreira te vermoor. Wabanie en Gallant was in daardie stadium albei in besit van vuurwapens. Die twee mans het na die betrokke voertuig gestap en verskeie skote op Ferreira gevuur. Hulle het hierna van die toneel weggehardloop. Die polisie het Wabanie in Bardien Place in hegtenis geneem terwyl hy daar besig was om ontslae te raak van die vuurwapen wat gebruik is om Ferreira te vermoor. Terwyl Wabanie in hegtenis geneem is, het Francis met sy voertuig van Bardien Place weggejaag. Francis en Gallant is albei op 30 November verlede jaar in hegtenis geneem. Adv. Jason Thysse, die staatsaanklaer, het uitstel gevra, aangesien Wabanie en Gallant nog nie law­yers het nie. Thysse het ook genoem dat Legal Aid South Africa en die opdraggewende prokureur reeds ’n afskrif van die dossier het. Adv. Jodine Coertzen, wat Vrydag vir Francis se lawyer, adv. Terry Price, ingestaan het, het Donderdag gesê Wabanie en Gallant het reeds om regshulp aansoek gedoen. Sy het onderneem dat die twee beskuldigdes voor die voorverhoor op 3 Augustus regsverteenwoordigers sal hê. Francis is in hierdie stadium uit op borgtog, terwyl Wabanie en Gallant albei steeds in aanhouding is.