INWONERS van Auburnstraat in Booysenpark is raadop met kragdiewe wat hul lewe hel maak. Moedelose inwoners het gister ’n beroep op die Baaise burgemeester, Athol Trollip, gedoen om self te kom kyk wat daar aangaan. Die probleem het kop uitgesteek toe inwoners van die plakkerskamp Vastrap hulle meer as tien jaar ge­lede in die gebied kom tuismaak het. Volgens inwoners van Auburnstraat het die plakkers die munisipale substasie op die hoek van Dunbarweg en Auburnstraat gewaar en houtgerus krag na hul plakkershutte aangelê. Hulle meen onwettige drade steek al hoe meer kop uit en dat die kragdiewe hulle min steur aan die gereg of dat hulle hulle “kan vrek-shock”. By Son se besoek gister het die drade soos spinnerakke in die lug gehang. Dit is oral in die straat sigbaar en die substasie se deure is afgebreek. Intussen vrees Auburnstraat se inwoners dat kinders in die omgewing hulle kan doodskok. Ander worries is dat inwoners byna weekliks beroof word, want die lamppale werk weens die onwettige kragverbindings lankal nie meer nie. Die inwoners het gesê hul eiendomswaarde neem af en hul huise kan enige tyd vlam vat. Gregory Vencencie het gesê hy weet nie meer watter kant toe nie, want die probleem is menige keer onder die aandag van die munisipaliteit gebring. “Daar is een draad hier onder in die pad wat saans bloedrooi gloei. Ons sit en wag vir die ding om te ontplof. “Die rondloperbeeste val sommer morsdood van die golwe, ons televisies en yskaste blaas en ’n mens skok wanneer jy aan jou krane vat.” Audrey Goezaar het gesê sy het eenkeer gesien hoe ’n kragdief skok. Die man was volgens haar asvaal en vol blase, maar hy het voortgegaan toe hy by sy sinne gekom het. “Die munisipaliteit het al staaldeure en burglar bars aan die substasie kom sit, maar die mense breek dit net elke keer af. “Hulle sal dringend iets hier moet doen voordat meer mense doodgaan.” Hy het egter teen druktyd nog nie gereageer nie.