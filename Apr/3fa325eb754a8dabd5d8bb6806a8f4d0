KINDERS hoef nie aan hul eie genade oorgelaat te word nie. Só voel Cathleen du Plessis­, die stigter van die Belhar­ Jeugontwikkelingsforum (BJF) in Belhar. Du Plessis het verlede jaar dié organisasie op die been gebring om te verseker dat die plaaslike jeug nie vergaan in die sosiale euwels wat die gemeenskap in ’n wurggreep het nie. En twee dae elke week hou sy en ander vrywilligers die kinders besig en aan die droom. Volgens Cathleen kon sy nie net agteroor sit en toekyk hoe niemand iets doen om die plight van kinders te verander nie. “Toe ek Belhar toe getrek het, het ek gesien baie kinders sit maar in die son of dwaal doelloos op straat rond. “Die idee vir ’n projek het toe ontstaan waar ons twee keer per week, elke Dinsdag en Donderdag, by die plaaslike jeugsentrum deur middel van verskeie projekte kinders bemagtig.” Sowat 60 kinders daag klokslag op vir hierdie sessies. Hier word hulle dan nie net met hul skoolwerk gehelp en kry selfs musieklesse nie, maar word ook gewys op die gevare in hul gemeenskap. By Son op Sondag se besoek aan dié sentrum het kinders selfs opgedaag met hul jonger siblings na wie hulle moet kyk. “Hierdie kinders moet na hul jonger boeties en sussies kyk terwyl hul ouers werk of op die straat doenig is,” het Du Plessis verduidelik. “Hierdie kinders het so baie potensiaal, en daar is nog so baie wat ons graag met hulle wil doen. “Ons sê nooit nee vir enige donasies nie en wil ook van dié geleentheid gebruik maak om diegene wat ons wel ondersteun, te bedank.” Iets te ete vir die kinders word ook uit hul eie sakke gedoen, sê Du Plessis. Du Plessis word bygestaan deur Jenevieve Morris­, antie Magdalene Kristoffel en Cathy Payle, wat fiksheidsdanse met die kinders doen. En dan is daar Willy Poole, ’n verpleegster, wat die kinders die fynere kunsies van die kunste leer. “Ek leer hulle hoe om verskillende items uit herwinbare produkte te maak. “Maar daar is natuurlik altyd ’n tekort aan materiaal om hierdie kinders mee besig te hou,” het Poole gesê. Mense wat by dié projek betrokke wil raak, word genooi om die Belhar Youth Facebook-blad te besoek, of om ’n e-pos te stuur aan belhar­youth@gmail.com.