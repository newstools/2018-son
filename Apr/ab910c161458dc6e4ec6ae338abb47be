COME hell or high water, die jaarlikse Kenpark United-sokkertoernooi vir o. 23’s gaan voort! Dís die versekering wat dié toernooi se organiseerder, Lyle Johannes, Son gister gegee het. Johannes het gesê hulle het ná lang, uitgerekte gesprekke en beraadslaging uiteindelik ’n ooreenkoms oor die keuring van die spanne bereik. Die komitee het besluit om Kenpark (gasheer), Woodlands (2017-kam- pioen), Grassy Park (2017-naaswenner), Bayhill United (2017-plaatwenner), Invincible Cravenby (2017-plaat-naaswenner), Glendene (driemalige wenner) en Ikapa (2013-wenner) te keur. Barcelona van Beaufort-Wes is ook gekeur omdat hy die besoekende span van buite die Kaap is. “As jy mooi kyk, sal jy sien dis spanne wat op meriete geïdentifiseer en gekeur is,” het Johannes gesê. Moeilik “Ons het ’n groot debat hieroor gehad omdat dit vanjaar anders as in die verlede gedoen is. “Dis ’n sensitiewe saak en jy weet dis moeilik om almal gelukkig te hou. “Die komitee is happy met die besluite. Die spanne wat gekeur is, verdien elkeen hul plek op meriete.” Die toernooi, wat jaarliks met Jeugdag op 16 Junie saamval, vind normaalweg op die Stephan Reagan-sportterrein in Mitchells Plain plaas. Weens die waterkrisis in die Wes-Kaap word nog geskarrel vir ’n geskikte tuiste. “Daar is ook nog die uitdaging van Labarang, wat straks op 16 Junie kan val. “So, ons moet dit ook nog in ag neem. “Dis juis waarom ons gevra het om die wedstryde na die Westridge Oval te verskuif. “Ons het voorlopig 10 Junie geïdentifiseer as ’n alternatiewe datum sodat die wedstryde kan voortgaan. “Een ding is seker, ons toernooi gaan voort!”