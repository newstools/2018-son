DIE werklikheid is dat oudpres. Jacob Zuma, wat Donderdag 76 word, agter tralies hoort. Só het die voormalige ANC-LP en aktivis Andrew Feinstein gesê op die vooraand van Zuma se hofverskyning op 16 klagte van korrupsie in verband met ’n wapentran­saksie wat in 1999 afgehandel is. AFP berig Feinstein het gesê daar is “oorweldigende bewyse” dat Zuma skuldig is op dié klag. ’n Klag van rampokkery en een van bedrog staar hom ook in die gesig. “Die werklikheid is dat Zuma hom in die tronk moet bevind,” het Feinstein gesê. Dié aktivis was langer as ’n dekade die voorbok in die campaign dat Zuma vir ’n shady wapentransaksie ter waarde van miljarde rande vervolg moet word. Zuma verskyn vandag in die Durbanse hoog­geregshof, maar die saak sal waarskynlik vir verhoor uit­gestel word. Honderde Zuma-ondersteuners sal na verwagting buite die hofgebou vergader om hul support vir die omstrede voormalige president te wys. HuffPost SA berig die ANC in KwaZulu-Natal sê die Zuma-saak sal nie dié party in dié provinsie verdeel nie. Hul provinsiale taakspan­sameroeper, Mike Mabu­yakhulu, sê niemand is bo die wet verhewe nie. “Daarom moet dié saak nie ANC-ondersteuners verdeel nie. As só ’n saak plaasvind, is dit belangrik dat ons almal aan die landswette onderwerp word. As leiers dít respekteer, sal ons nie ’n probleem hê nie.” 