NAFIZ Modack en sy mede­beskuldigdes se hofverskyning het in groot drama ontaard toe die polisie beslag gelê het op die voertuie waarin hy en sy entourage by die hof opgedaag het. Modack, Colin Booysen, Ashley Fields en Carl Lackay het op aanklagte van intimidasie en uitbuiting verskyn. Dié klagte spruit uit verskeie beweerde misdrywe wat verband hou met die sekerheidsbedryf by nagklubs in die middestad. Die beskuldigdes is glo lede van ’n groep wat die klubs se security wil oorneem. Die viertal het in die afwesigheid van hul medebeskuldigde, Jacques Cronjé, verskyn. Cronjé het ’n double-booking gehad in Wynberg, waar hy op ’n ander klag teregstaan. Irfaan Mushtak, Modack se law­yer, het aan die hof gesê die stasie­bevelvoerder van die Bothasig-polisie het sy kliënt weggejaag. “Die hof het gelas dat hy hom drie keer per week by sy naaste polisiekantoor moet aanmeld, maar geen reëlings is vir dié aanmelding getref nie. “Daar was drama elke keer dat Modack hom moes aanmeld, want niemand het van hom geweet nie. Hy het toe besluit om elke keer ’n verklaring af te lê totdat die bevelvoerder hom belet het om weer daar op te daag.” Mushtak sê hy het dié saak met die ondersoekbeampte kol. Charl Kinnear opgeneem, maar Kinnear reageer nie op sy navrae nie. Die ander beskuldigdes se lawyers het soortgelyke klagtes gehad. Rooshdeen Rudolph, Lackay se lawyer, is ook Modack se lawyer vir ’n soortgelyke saak wat in Johannesburg aangehoor word. Rudolph sê: “Ek het ook vir Kinnear ge-SMS, ge-WhatsApp én gebel om reëlings te tref dat Modack Johannesburg toe kan reis vir die hofsaak, maar sonder sukses. As Modack die land wou verlaat het, kon hy dit lankal gedoen het.” Nog ’n kwessie wat opgeduik het, is dat Modack, sy medebeskuldigdes en hul entourage se voertuie voor die hofverrigtinge deursoek is. Geweier Mushtak het aan die hof gesê Modack kan nie sonder sy lyfwagte beweeg nie. Son het betroubaar verneem die rede hiervoor is dat daar ’n prys op sy kop is. Modack het glo geweier dat sy voertuie, ’n Mercedes-Benz van, Range Rover en Mercedes-Benz ML, deursoek word. Die polisie het toe op die voertuie beslag gelê. Modack het ’n klag hieroor teen die polisie aanhangig gaan maak, waarna hulle net die van gehou het. Die hof was propvol van Modack se lyfwagte en gewapende polisiebeamptes. Die saak is na die Kaapse streekhof oorgeplaas en is op 28 Mei weer op die rol. 