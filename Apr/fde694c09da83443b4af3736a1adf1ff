ELKE onwettige hondegeveg kry sy dag, maar die korrekte prosedures moet gevolg word sodat die eienaars van die veghonde suksesvol vervolg kan word. Intussen is die arme honde uitgesit wat in die fight betrokke was. Mense was hoogs ontsteld toe ’n video van ’n onwettige pit bull fight in Helenvale in die noordelike gebiede van die Baai in die sosiale media gedeel is. Duisende het die video gekyk en gedeel. Sommige het ook geld aangebied om die eienaars van die honde op te spoor. Mense was aanvanklik ontevrede omdat hulle gevoel het die polisie kon meer gedoen het. Maar kapt. Johan Rheeder, polisiewoordvoerder, verduidelik dis nie so eenvoudig nie. “Daar moet bewyse en getuies wees dat dit ’n georganiseerde event was en dat daar geld betrokke was.” PE se Animal Anti-Cruelty League (AACL) het op 17 April ’n oproep gekry oor ’n hondegeveg in Chamoisstraat. “Die SAPD is geroep vir backup,” sê Karien van Schalkwyk namens die AACL. “Maar toe hulle op die toneel aankom, was die geveg klaar verby. ’n Groot groep omstanders het op die toneel vergader, maar min mense was bereid om inligting te gee. Lede van die AACL het ten spyte van die chaos die twee veghonde op verskillende plekke opgespoor. Een van die honde het ligte beserings in die fight opgedoen. “Dié hond is gewelddadig uit ons voertuig gegryp en die hond se hanteerder het met hom verdwyn. Die inspekteur se selfoon is ook gesteel,” sê van Schalkwyk. “Dit is teleurstellend dat die taakspan ontmoet is deur ’n gemeenskap wat hulle met bottels gegooi het, en dit onwetend van die impak van hondegevegte en die sosio-ekonomiese welsyn van die mense rondom hulle,” sê Van Schalkwyk voorts. “Hoewel ons die publiek se frustrasies oor ’n vinnige reaksie verstaan, is dit belangrik om die korrekte regsprosedures te volg wanneer dit kom by ondersoeke oor strafregtelike dieremishandelingsake. Dit verseker dat die sake wel (in die hof) voorgelê word,” verduidelik Van Schalkwyk. Die eienaar van die een hond beweer hy het met sy dier gaan stap toe die ander hond syne aangeval het. Dít nadat die ander hond glo uit ’n erf ontsnap het. Teen 19 April is genoeg inligting versamel om ’n lasbrief te kry om die gegapste hond om te spoor en die betrokkenes in hegtenis te neem. ’n Gesamentlike taakspan wat bestaan uit die AACL, Dierebeskermingsvereniging Uitenhage, munisipale wetstoepassings­beamptes en die SAPD het die tweede hond gekonfiskeer saam met twee ander pit bulls wat in die hanteerder se sorg was. Die vier honde is na ’n plek van veiligheid geneem, maar ongelukkig moes ál vier van kant gemaak word. “Dit is met ’n seer hart dat ek die nuus oordra dat albei honde wat in die onlangse dog fight betrokke was, ’n paar uur gelede aan die slaap gemaak is,” sê Athol Trollip, burgemeester, Vrydag op Facebook. Bang “Nog twee honde wat by die huis van dieselfde verdagte gekonfiskeer is, is ook uitgesit. “Al vier honde was só getraumatiseerd, bang, uitgemergel en beseer dat hulle geweier het om hanteer te word. Hulle was ’n verskriklike gevaar vir hulself en die veeartspersoneel.” In ’n reaksie oor die dood van die vier honde sê die AACL: “Al wat ons tans kan bevestig, is dat vier honde verwyder is wat in die sorg van die verdagtes was. “Omdat daar ’n strafregsaak geopen en hangend is, kan ons ongelukkig nie in dié stadium meer inligting gee nie. “Daar word verdere ondersoek gedoen en arrestasies sal uitgevoer word.” ’n Dossier is geopen en ’n klag is gelê ingevolge die Wet op Dierebeskerming (Wet 71 van 1962). Die AACL het verder veral die Gelvandale-misdaadvoorkomingseenheid en die sigbare bende-ingrypingstaakspan vir hul samewerking bedank.