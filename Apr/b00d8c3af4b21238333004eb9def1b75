ATLANTIS. – ’n Man van Saxon Sea se Goeie Vrydag was glad nie so goed nie. Eugene Westfall (44) is kort voor die heilige dag gekaap, aangerand en vir dood agtergelaat. Westfall sê nou is hy verlam aan sy regterkant nadat die kapers hom op sy ruggraat gesteek het. Hy vertel: “Ek was die Donderdagaand tussen 11- en 12- uur op pad huis toe. “Net voor die stopstraat het iemand ’n baksteen na my kant gegooi. “Ek het gestop om te kyk waar die baksteen vandaan kom toe iemand my van agter met ’n skerp voorwerp in die rug steek. “Ek het net vaagweg gehoor iemand sê: ‘Ek gaan die jong nou vrek steek.’­” Hy vertel jongens het met sy motor gery terwyl hy op die passasiersitplek gelê het. Hy sê toe is hy weer aangeval en het ’n messteek in die maag gekry. Hy sê: “Hulle moes gedog het ek is dood en het my uit die motor gesleep en in die bosse gelos. “Ek kon nie verder onthou nie en moes seker toe my bewussyn verloor het.” ’n Uur later het hy bygekom en dadelik gevoel of hy sy bene kon beweeg. Westfall vertel hy het eers seker gemaak die kapers is weg voordat hy homself tot by die motor gesleep het. Hy sê: “Die gespuise kon nie die motor aan die gang kry nie. Ek het nie ’n idee gehad waar ek is nie.” Westfall vertel ’n motoris het by hom gestop en toe die polisie gebel. Kapt. Cyril Dicks, ’n polisiewoordvoerder, sê ’n klag van motorkaping word ondersoek, maar niemand is al gearresteer nie.