COPS in die Strand soek die hulp van die publiek nadat ’n 22-jarige vrou Saterdagnag middeldeur gery is. Die ongeluk het omstreeks 01:00 by die verkeersligte in Gordonsbaaiweg by die Kusweg-afrit oorkant die begraafplaas plaasgevind. Yolanda Kroutz was die slagoffer. Elicia Hadskins, die oorledene se ma, het gesê haar kind was saam met haar boyfriend by ’n 21ste verjaardag in Voortrekkerpark, nie ver van waar die ongeluk plaasgevind het nie. Sy het vertel dat sy om 02:00 wakker geklop is met die nuus, waarna sy na die toneel is. Daar het ’n grusame prentjie op hulle gewag. Sy het ontsteld bygevoeg: “Albei my kind se bene was af. “Haar liggaam het in die kar se windscreen vasgesit. “Die driver van die kar het die kar ’n halwe kilometer van die toneel by ’n besigheidsperseel gaan park en gevlug.” Son het verneem die cops moes die toneel afsper om na die oorledene se liggaamsdele te soek. Hulle het toe later die bene gevind. Die polisie het bevestig dat hulle intussen ’n persoon oor die voorval ondervra het. Hulle het ook beslag gelê op ’n Volkswagen Polo Vivo wat glo by die ongeluk betrokke was. ’n Beroep word gedoen op lede van die gemeenskap wat gesien het wat dié nag gebeur het, om lt.kol. Franklin Plaatjies by 082 469 3359 te bel. Die familie het nog geen begrafnisreëlings begin tref nie omdat hulle moet wag op die afhandeling van die nadoodse ondersoek.