DIE DJ DINO Michael (48) en ’n vrou (39) verskyn na verwagting vandag in die Kaapse landdroshof nadat hulle na bewering met byna R300 000 kontant en drugs ter waarde van R2,6 miljoen vasgetrek is. ’n Woordvoerder van die Valke, kapt. Philani Nkwalase, het die hofverskyning bevestig. Michael, wat ook bekendstaan as die Godfather van Deep House-musiek, het nog tot onlangs vir ­Good­­­hope FM gewerk. ’n Woordvoerder van die SAUK, Kaizer Kganyago, het gesê Michael se kontrak met die radiostasie is nie verlede maand verleng toe dit verval het nie. Kganyago het egter gesê die SAUK het geen kennis gehad van ’n ondersoek wat deur die owerhede teen Michael gedoen is nie. Son het gister berig dat Michael en die vrou, wat vermoedelik sy eggenote is, in ’n gesamentlike operasie tussen die Valke se South African Narcotics Enforcement Bureau (Saneb) en die SAPD se misdaadintelligensie in hegtenis geneem is. Die cops het Dinsdag­oggend op Michael se spoghuis in Tamboerskloof toegesak. Volgens Kganyago sluit die gekonfiskeerde drugs onder meer kokaïen in en die kontant is in ’n intelligensie-gedrewe operasie in die huis in Hastingsstraat gevind.