ATHOL Trollip, burgemeester van die Nelson Mandelabaai-metro, sê die opposisiepartye het gister met opset die spesiale raadsvergadering in duie laat stort. Die vorige vergadering op 29 Maart het in chaos ontaard en is verdaag. Nadat die speaker, Jonathan Lawack, die vergadering verdaag het, het Trollip op ’n nuuskonferensie gesê dat hy met afgryse vervul is oor die partye se gedrag. Dít was nadat die speaker almal kans gegee het om hulde te bring aan Winnie Madikizela-Mandela, Solomon Mahlangu en Chris Hani. “Al die politieke partye is ’n regverdige geleentheid gegee om hulde te bring, maar toe raadslid Marlon Daniels van die Patriotic Al­liance sy huldeblyk begin, het die onderbrekings begin. “En toe raadslid Nqaba Bhanga hulde namens ons wou bring, het hul gedrag ontaard in wat as onaanvaarbaar en oneerbiedig in ’n demokratiese bestel beskryf kan word.” Trollip het bygevoeg dat die ACDP-leier, eerw. Kenneth Meshoe, koalisielede voor die vergadering toegespreek het. Strategie “Hy het ’n beroep op ons gedoen om as verkose ampsdraers ’n goeie voorbeeld te stel en om dié wat wou sien dat die raad in chaos ontaard, teleur te stel.” Trollip het gesê daar was ’n duidelike strategie om die vergadering te laat misluk omdat die raadslede van opposisiepartye kort ná mekaar hul hande opgesteek het. “Ons moet begin om reguit oor politiek in Suid-Afrika te praat. Dié wat chaos veroorsaak, moet verantwoordelik aanvaar vir die chaos wat hulle veroorsaak.” Hy het gesê die koalisie­regering is reg vir die debat en sal nie in die raadsaal hostage gehou word nie. Bhanga, wat as ’n moordenaar uitgekryt is, het verduidelik dat sy lyfwag glo ’n ongeluk veroorsaak het waarin twee mense dood is. Hy het bygevoeg dat hy nie in die motor was nie en dat die lyfwag tans aan tugprosesse onderwerp is. Ook Meshoe is baie teleurgesteld in wat op die raadsvergadering gebeur het. “Ek het ver gekom met die hoop dat die vergadering ordeliker en meer gedissiplineerd sou wees en dat vordering gemaak sou word.”