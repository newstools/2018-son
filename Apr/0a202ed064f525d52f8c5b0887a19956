’N TWEEDE verdagte is gearresteer vir huisbraak en die roof van ’n man op ’n plaas in Joubertina. Danksy die toegewyde polisie­ondersoekspan is die tweede verdagte Woensdagaand in hegtenis geneem. Op Sondag 25 Maart omstreeks 07:00 het twee verdagtes op ’n plaas by Joubertina ingebreek. Hulle het ’n 74-jarige man met ’n snoekerstok aangerand. Die verdagtes het ’n handsak gegryp en van die toneel gevlug. “Woensdag omstreeks 22:30 het speurders en lede van sigbare poli­siëring (Vispol) roetine-patrollies gedoen toe hulle naby die R62 ’n persoon gesien het wat verdag optree,” het kapt. Gerda Swart, ’n polisiewoordvoerder, gesê. “Nader ondersoek het gelei tot die positiewe identifisering van ’n tweede verdagte wat met die rooftog in Joubertina verbind word.” Tronkstraf Dié 22-jarige manlike verdagte is ook verbind met nog ’n huisbraak op 27 Maart tussen 09:00 en 18:30 by Skilderkrans, Joubertina. Dié verdagte het Vrydag in die Joubertina-landdroshof verskyn op klagte van huisbraak, huisroof en diefstal. Op 6 April het die eerste verdagte, Carools Tamboer (25), in die Joubertina-streekhof 10 jaar tronkstraf gekry vir huisroof en 2 jaar vir inbraak. Die twee vonnisse sal gelyklopend uitgedien word. Dié saak is binne twee weke afgehandel omdat Tamboer erken het hy was die aanvaller en gesê het hy sal nie die bewyse teen hom betwis nie.