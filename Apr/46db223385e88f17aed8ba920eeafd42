UPINGTON. – Die departement van onderwys in die Noord-Kaap het in vennootskap met die Central Energy Fund (CEF) skoolskoene oorhandig aan minderbevoorregte leerders in dié provinsie. Dit is tydens ’n gesamentlike seremonie by die Laerskool Simbruner gedoen. Die Noord-Kaap is nou die voorkeurtuiste van verskeie projekte vir hernubare energie in die land. Danksy pligte wat maatskaplike verantwoordelikheid betref verskaf dié projekte ook bystand aan gemeenskappe. Abraham Vosloo, uitvoerende burgemeester van die ZF Mgcawu-distriksmunisipaliteit, het gesê die departement van onderwys is beïndruk met en waardeer die wyse waarop die CEF behoeftige leerders kon help deur skoolskoene aan hulle te verskaf. “Ons weet die winter kom vinnig nader en daar is baie leerders wat warm skoolklere en -skoene benodig,” het hy gesê. “Dit is waarom vennootskappe soos hierdie baie belangrik is om in die behoeftes van die leerders te help voorsien. “Ons moedig die privaat sektor en besighede aan om met ons saam te werk om ’n verskil te maak in die lewe van ons kinders.” Vosloo het gesê onderwys is ’n gemeenskaplike saak waaraan almal moet saamwerk sodat die gehalte van onderrig kan verbeter. “Ons onderhandel ook op die oomblik met nog on­afhanklike kragverskaffers in ons provinsie om ander moontlikhede te verken om in die ander behoeftes van leerders, sowel as skole, te voorsien,” het Vosloo gesê. Vosloo het die oorhandiging van die skoolskoene namens die LUR vir onderwys, Martha Bartlett, behartig.