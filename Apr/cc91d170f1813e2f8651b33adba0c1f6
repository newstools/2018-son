DRIE van die Kaap se blinkste jong vermaaklikheid­sterre snoer vanjaar kragte saam in Kaapse Draai, ’n gratis konsert wat as deel van die amptelike Suidoosterfees-program aangebied word. Feesgangers kan uitsien na twee uur van top-vermaak met die sangers Leagan Phillips-Laws en Jean Carlo, én die geliefde Namakwalandse woordkunstenaar Danneline Ramsden. Die TV-persoonlikheid Ivor Price is die gasheer en regisseur. Hy sê: “Dink twee uur van vroegoggendvermaak vir die hele gesin. Leagan en Jean se stemme sal jou na jou asem laat snak en beslis ook jou voete laat jeuk.” Toegang is gratis en geen voorafbesprekings is nodig nie. Stiek uit en bring sommer die hele familie saam!