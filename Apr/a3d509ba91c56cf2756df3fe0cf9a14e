WAT oomblikke voor Saterdag se afskop op Loftus Vers­feld as ’n grap bedoel is, het toe uiteindelik tot die Stormers se ondergang gelei. Die Bulls se kaptein, Burger Odendaal, het ná die wedstryd – wat die Bulls met 33-23 gewen het – gesê die grapjas Pierre Schoeman het waarskynlik ’n voorgevoel gehad. “Net voordat ons uit die kleedkamer is, het Pierre nonchalant aan Adriaan (Strauss) gesê: “Geluk met jou twee drieë.” Uiteraard het Strauss hom verbaas aangekyk. Op die ou einde het die grap waar geword. Strauss het toe nie twee nie, maar drie drieë gedruk, wat die Stormers gesink het – dit nogal in sy 149ste Superrugby-wedstryd, waarin hy Victor Matfield se rekord van 148 Super-wedstryde oortref het. Schoeman self was ’n reus in die sege. Hy het geskrum, gedryf en ge-tackle asof sy lewe daarvan afgehang het en is agterna welverdiend as speler van die wedstryd aangewys. Die oud-Springbok-afrigter Nick Mallett het ook ’n groot pluimpie vir die vaskopstut Trevor Nyakane gehad. “Trevor was vandag uitstekend. Hy en Schoeman het die grondslag gelê met daai heel eerste skrum toe hulle die Stormers ontnugter het.” Mallett het ook oomblikke nadat Jan de Klerk vir die Stormers gaan druk het, gesê hy het bevestiging gekry dat die drie nooit deur Marius van der Westhuizen toegeken moes gewees het nie omdat Pieter-Steph du Toit die bal op die Bulls se doellyn verloor en dit toe teruggekrap het. De Klerk het met die volgende beweging gaan druk.