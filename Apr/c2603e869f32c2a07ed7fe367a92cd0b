DIE voormalige swaargewigbokskampioen van die wêreld Tyson Fury het nog nie eens sy terugkeer tot die kryt gemaak nie, of hy het ’n dwarsklap uit ’n onverwagte oord gekry. Fury keer in Junie amptelik terug na die kryt nadat hy twee jaar laas geboks het. Terwyl hy sommer met die intrapslag aanspraak maak op kragmetings met An­thony Joshua en Deontay Wilder, het die voormalige wêreldkampioen Wladimir Klitschko nie gehuiwer om te sê wat hy van Fury dink nie. “Daar is geen manier dat Fury Joshua sal klop nie,” het hy aan The Sun gesê. “Fury is niks meer as ’n poep in die wind nie. “Joshua is die volmaakte bokser. Fury is nou hier en netnou is hy weer weg. “Joshua sal hom hands down klop. “By my is daar geen twyfel daaroor nie,” het hy tydens ’n onderhoud sy sienswyse gedeel. “Ek wil Fury alles van die beste toewens, maar dink hy het ’n probleem met dissipline. “En dissipline is belang­riker as motivering. “Ek is nie ’n waarsêer nie, maar my ondervinding van Fury is dat hy nie vir Joshua sal klop nie,” het die voormalige bokser bygevoeg.