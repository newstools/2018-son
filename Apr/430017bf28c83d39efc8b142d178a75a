SMME’s in wyk 35 wat werkloses in die wyk miskyk en net hul eie maatskappye bevoordeel, se dae is getel. ’n Groepie ontevrede lede van SMME’s het gister by raadslid Trevor Louw se kantoor ’n picket gehou omdat die SMME-komitee glo hul eie maatskappye bevoordeel. Simon Marriday, ’n woordvoerder van die SMME’s, sê ’n uitvoerende komitee is gekies en die exco sorg dat hul maatskappye alleen aan projekte in wyk 35 werk. “Daar is tot mense van buite die wyk wat hulle op die projekte laat werk. “Hier is favouritism aan die gang. Met die werkloosheidsyfer wat so hoog is, kan daar nie aanvaar word dat net sekere SMME’s baat vind by die inkomste uit projekte nie.” Luidens die memorandum wat aan Louw oorhandig is, is daar meer as 30 SMME’s. Sommige is al drie jaar oud, maar ’n kontrak is nog nooit aan hulle toegeken nie. “Maatskappye wat deur die exco besit word, het al winsgewende kontrakte van duisende rande ontvang. “Ons, die besorgde groep SMME’s, het ’n brief aan die raadslid gegee wat versoek dat die exco herroep word.” Ander eise sluit in dat ’n formele verslag opgestel word sodat die waarde van projekte waaraan exco-lede se maatskappye gewerk het, bepaal kan word. ’n Ander eis is dat die maatskappye verbied word om in wyk 35 te werk totdat ’n formele ondersoek afgehandel is. Louw het ontvangs van die gegriefde inwoners se memorandum erken. “Ek is bly die SMME’s het hieroor gepraat. Ek hou môre (vandag) ’n vergadering met die exco en gaan hulle herroep. “Ek het die bewerings van ongerymdhede oor watter SMME’s op projekte werk, gehoor en laat ondersoek. “Sommige was waar en ander bewerings is uit jaloesie gemaak.” Volgens Louw is daar ook bewyse van die bewerings. “­ ’n Nuwe exco gaan gekies word wat accountable aan die projekkomitee en aan my sal wees. “Die exco sal ook nie meer so groot wees nie. Dit sal nou net uit vyf lede, in plaas van tien, bestaan.” Louw het bygevoeg dat die mense wat voorheen in die komitee gedien het, nie weer lid van die komitee sal wees nie. “Die SMME’s se rol is primêr daarop gemik om ’n bydrae tot die ekonomiese ontwikkeling van die wyk te maak. “Daar is jong mense wat werk soek en ek gaan ’n werkloosheidsforum in my kantoor vestig. Tien jong mense gaan daarop dien; twee uit elkeen van die vyf kiesdistrikte van die wyk.” Volgens Louw is dit die plan dat die forum en die SMME’s nou saam werk. Die projekkomitee sal daaroor toesig hou en ver­seker dat alles volgens die boek gedoen word. Die forum sal betrokke wees by die Kronebergrylaan-projek, wat eersdaags begin.