DRIE vroue wat werksaam was by die skoonmaakprojek in Booysen Park, het gister gal gebraak oor hul agterstallige salarisse. Die vroue het aan ’n projek gewerk wat geloods is in die DA-raadslid Trevor Louw se wyk. Die drie was deel van ’n span van tien werkers. Hul werk het onder meer behels dat hulle daagliks vullis optel by die onwettige stortingsterreine in Wyk 35. Volgens die klaers, Sarah Smith, Elizabeth Swarts en Stella Jordaan, is hulle al moeg gepleit by Louw se kantoor. Die vroue sê hulle kan net nie ’n gunstige antwoord kry oor hoekom hulle nou nog wag vir twee maande se agterstallige geld nie. Volgens Smith was hulle al male sonder tal by Louw se kantoor om navraag te doen, maar sonder sukses. “Sonder my geld is my hande afgekap. Ek trek nou swaar en kan nie na my huishouding omsien nie,” sê Smith. Swarts sê dit gaan so broekskeur, sy moes gister ’n teesakkie en ’n lepel suiker by iemand gaan leen. “Daar is skaars ’n korreltjie brood in my huis. Ek was in trane nou die aand toe ek vir my kleinkind moet sê daar is niks om te eet nie.” Die vroue beweer ook hulle is nie van die nodige toerusting soos handskoene, grawe en harke voorsien nie. “Ons het plastieksakke om ons hande gesit en maar ingeval by die werk. “Ons het alles van slange tot dooie honde tussen die vullis aangetref. Dit was nie altyd aangenaam nie, maar ’n eer-like manier om geld te verdien,” sê Swarts. Die drie wil ook weet hoekom die groep van tien werkers nie, soos beloof, aangestel is by die nuwe sypaadjie-projek nie. Hulle het hul stemme in Maart ook oor hul penarie dik gemaak op ’n openbare vergadering waar die burgemeester, Athol Trollip, die gemeenskap toegespreek het. Louw het by navraag gesê hy en die relevante officials by Bristerhuis gaan vandag dubbel seker maak wie nog geld moet kry. Hy het beloof al drie klaers se sake gaan nou bekyk word. “Ek gaan dit my plig maak om te verseker dat diegene wat wel geld geskuld word, dit ontvang. “Ons waardeer die werk wat hulle doen. Dit vat guts en integriteit om vullis op te tel.” Oor die die sypaadjieprojek sê Louw die keuringsproses hiervoor was ongelukkig uit sy hande.