’N MAN is liederlik beseer nadat sy buurman hom na bewering herhaaldelik bygekom het met ’n plank wat vol spykers gekap is. Die 27-jarige slagoffer het wonde aan sy kop en gesig opgedoen. Die voorval het in Parkdene plaasgevind. Vincent Bears het vertel hy vrees sedert die voorval vir sy lewe. Hy beweer dis die tweede keer in minder as ’n week dat sy buurman hom aanval. Bears het vertel: “Verlede week het ek ’n saak teen die verdagte oopgemaak nadat hy my geskop en met die vuiste geslaan het.” Mang Buurmense wat dapper genoeg was om met Son te praat, meen die verdagte is ’n boelie wat geen respek vir ander mense het nie. Een buurman het bygevoeg: “Hy is ’n skollie wat brag oor die tipe vriende wat hy het, maar kyk wat maak hy.” Bure hoop dié keer sit die verdagte in die mang sodat hulle ’n bietjie rus en vrede in hul gemeenskap kan hê. Kol. Avril Kriga, ’n polisiewoordvoerder, het gesê ’n klag van aanranding met die doel om te beseer is teen die verdagte gelê. Die polisie ondersoek die saak.