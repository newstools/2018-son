DIE spesiale vergadering van die Nelson Mandelabaai-metroraad is gister vir die tweede keer in 12 dae verdaag – dié keer permanent. Jonathan Lawack, die speaker, het met die aanvang van die vergadering – wat ook deur eerw. Kenneth Meshoe, die ACDP-leier, en Cheryllyn Dudley, ACDP-LP, bygewoon is – die chaos by die vorige vergadering op 29 Maart betreur. Hy het bygevoeg as dit weer sou gebeur, sou hy die vergadering verdaag en die voorstellers van mosies sal dit dan weer moet indien. Lawack het die vergadering in Maart verdaag nadat vier uur lank debat gevoer en beskuldigings rondgeslinger is sonder dat enige mosie hanteer is. Nadat Lawack twee minute aan elkeen van die partye toegeken het om hulde aan die ontslape Winnie Madikizela-Mandela te bring, het partye ’n versoek gebring om ook hulde te bring aan Chris Hani, Solomon Mahlangu en die koms van Jan van Riebeeck in April 1652. Die tydstoedeling was vir die partye te min en Lawack het vyf minute toegeken. Daar is langer as ’n uur hulde gebring – met onderbrekings deur die EFF en die ANC toe Marlon Daniels, ’n PA-raadslid en koalisievennoot, sy hulde bring. Voordat die DA sy beurt kon kry om hulde te bring, het Andile Lungisa van die ANC gevra hoe dié party hulde aan Mahlangu kan bring, aangesien Tony Leon, voormalige DA-leier, se pa “Mahlangu gehang het”. Die vergadering is heeltemal ontwrig toe die EFF en ANC kapsie maak dat Nqaba Bhanga, provinsiale leier van die DA, namens sy party hulde bring. “Hy het twee meisies vermoor,” het Makhi Feni, ’n ANC-lid, uitgeroep. “Hy is nie waardig om aan Mam’ Winnie hulde te bring nie, want hy staan nie vir dít wat sy verteenwoordig het nie,” het Zilindile Vena van die EFF bygevoeg. Lawack het gesê Bhanga moet met sy eerbetoon voortgaan, maar hy is doodgesing. Daarna het Xola Sabani, ANC-raadslid, voortgegaan om te skreeu, terwyl Lawack gestaan het. Die vergadering is daarna in ’n chaos gedompel toe Lawack aan Sabani sê dat hy gewaarsku is. Die raadslede het Lawack daaroor aangeval. Toe Lawack die agenda wou volg, het Vena hom in die rede geval en gesê Lawack kan nie die reëls opskort deur te sê hy sal nie na die punte van orde luister nie. Hy’t geantwoord hy het die reëls nooit opgeskort nie en het die raadslede daarvan beskuldig dat hulle die vergadering vertraag. Daarna het die vergadering weer in ’n skreeu-stryd ontaard. “Die raadsvergadering word vertraag omdat raadslede die speaker moet leer hoe om ’n vergadering te bestuur,” het Vena beweer. Mongameli Bobani, afgedankte onderburgemeester, was merkbaar stil in die vergadering. Lawack het daarna die vergadering permanent verdaag. Die koalisielede het uit die raadsaal gestap, terwyl die opposisiepartye ’n lied oor Winnie Mandela gesing het. Ses mosies moes gister, soos op Maart se spesiale vergadering, hanteer word. Vena is die lid wat die mosie van wantroue in Trollip voorgestel het. Dieselfde party het Trollip in November 2017 ná ’n wantroue­mosie in sy amp gehou. Tshonono Buyeye van die AIC het kennis gegee van ’n mosie om Lawack te ver­wyder en ’n nuwe speaker aan te stel. Bobani, afgedankte onderburgemeester en mayco-lid vir openbare gesondheid, het kennis gegee van ’n mosie om die hoofsweep, Werner Senekal, uit sy pos te ver­wyder en te vervang. Die redes vir die verwydering van Lawack en Senekal is hul “vooroordeel teenoor opposisiepartye”. Kantoor Daniels het kennis gegee van ’n mosie om alle huidige lede van die raad se komitees te vervang. Die laaste twee mosies behels die herroeping van ’n raadsbesluit om die onderburgemeesterskantoor te ontbind en die kantoor se herinstelling, en die kies van ’n onderburgemeester. Daniels, wat nou ’n lid is van die DA-geleide koalisie, het dié week gesê hy sal die mosie wat hy voorgestel het, terugtrek omdat dit teenproduktief sal wees.