HAAI, Sonlanders! Lindie weier om te glo dat daar waarheid in Darius se vermoede kan wees. Darius, die lawyer, sê vir haar hy vermoed dié oupa Ghôlla-karakter wat haar teister, is ’n kollega van hulle. Hy verduidelik aan haar ’n mens kan deesdae maklik met ’n goedkoop device jou stem vermom en dat hierdie pes haar vriendin en kollega Amber kan wees. Maar Lindie sluk swaar aan sy teorie. Dan, nadat sy Darius se voorstel van die hand gewys het om die aand by sy plek te oornag, kry sy wéér ’n oproep van oupa Ghôlla. En hierdie keer wil hy weet of sy die jaar 2001 kan onthou. Wat is so significant aan dié jaar? Geniet hoofstuk 5 van EL­DRIDGE JASON se Oupa Ghôlla. LINDIE se gedagtes hardloop ’n ver, ver paadjie met haar. Dit was ’n roller coaster ride wat sy nou nog helder onthou. Prins William is getroud, Osama bin Laden is afgemaai, Amy Winehouse is dood … Maar wat meer vir haar uitstaan, is dat dit die jaar is toe sy in matriek was. Die jaar toe … Lindie vlieg van haar stoel af op, so asof iemand haar met ’n speld in die sitvlak gesteek het. Dit was die jaar toe Ronald McDonald verdwyn het. Die McDonald’s-ou, het hulle hom altyd gespot. Ronald, die rooikop Afro dude met die puisiegesig wat niemand in die oë kon kyk nie. Ronald, vir wie sy en haar besties altyd so poetse gebak het. Ronald, oor wie die stories geloop het dat hy gay was en toe ’n sex change gehad het … So, hoekom sal oupa Ghôlla na 2011 verwys? Was hy dalk saam met haar op skool? Lindie gaan weer sit en gaan deur die lys kontaknommers van werknemers wat teen haar muur vas­geplak is. Haastig tel sy die telefoon op en skakel ’n nommer. “Jy van plan verander?” vra Da­rius byna oombliklik. “Bel jy om om vergifnis te vra?” “Jy sal jou wat verbeel,” antwoord Lindie astrant en byt byna haar tong af. Sy moet ophou om so blitsig op haar perdjie te spring, herinner sy haarself. “Ek het weer ’n oproep van oupa Ghôlla gekry,” gaan sy voort voordat Darius weer sy moer strip. Vinnig-vinnig vertel sy hom van die oproep en van oupa Ghôlla se verwysing na haar matriekjaar. Darius luister aandagtig en val haar nie een keer in die rede nie. Toe sy uitasem klaarmaak met haar vertelling, vra hy: “So, jy dink hierdie oupa Ghôlla was saam met jou op skool?” “Ek dink so, ja,” antwoord Lindie. “Hoe anders sal hy weet ek was daardie jaar in matriek, en dat ek …” Sy bly stil. “Dat jy so ’n boelie was en die arme Ronald se lewe versuur het?” voltooi Darius haar sin. “Luister, ek judge jou nie. Ons almal vang maar simpel goed aan terwyl ons jonk is en dink ons is in die in crowd. “Maar dan be­teken dit hierdie Ghôlla-mens het ’n grudge teen jou. “Wat ek net nie kan verstaan nie, is waar James Jansen in die storie pas.” Lindie trek haar asem skerp in. “Maar natuurlik!” gil sy amper in Darius se oor. “Hoe kon ek so dom wees! “Daar was destyds ’n mnr. Jansen by ons skool. “Ons ken mos nie op skool altyd ons onnies se voorname nie. “Hy was ons aardrykskunde­onnie en Ronald … “Kom ons sê maar mnr. Jansen het meer Ronald se kop teen die swartbord laat klap as wat Ronald goed soos geomorfologie en klimatologie in sy kop kon kry.” “Ek dink jy het iets beet,” sê Darius. “Mev. Jansen, as ek reg onthou, het laat val haar man het vroeg afgetree. “Haar woorde was nog dat hy nie meer die stres van die kinders in die klaskamer kon vat nie. So, ek dink dis veilig om af te lei hy was ’n onderwyser.” “Darius ... ek ... ek is bang.” “Jy gaan orraait wees, Lindie,” probeer Darius haar gerusstel, maar sy hoor duidelik die kommer in sy stem. “Ek is nog nie ver van die kantoor af nie en gaan nou terugdraai. “Wat jy ook al maak, jy verlaat asseblief nie die gebou nie. Hoor jy, Lindie?” Lindie sluk swaar aan die knop in haar keel. “Ek sal net hier bly,” antwoord sy in ’n kleinmeisietjiestem. Nadat die oproep beëindig is, laat rus Lindie haar ken op haar een hand en staar die verte in. Die mense waarsku mos altyd dat jou sondes jou wel eendag gaan inhaal, dink sy. Sy het nou wel nie ’n moord gepleeg nie, maar hoe ouer sy geraak het, hoe slegter het sy begin voel oor hoe sy Ronald destyds behandel het. Aan die begin was sy nie so nasty met hom nie. Hulle het immers twee huise van mekaar af gebly en op laerskool saam skool toe gestap. Ronald het nie veel gepraat nie, maar altyd haar tas gedra en elke einde van die maand vir haar ’n tjoklit gekoop. Rum and raisins. Haar gunsteling. Vroeg op hoërskool het sy vermoed Ronald het ’n crush op haar, maar hulle het nooit hieroor gepraat nie. Hy was immers nie daai tipe nie. Sy wat Lindie is, was meer die soort girl wat butterflies in die maag gekry het vir die kaptein van watter ook al eerste span van die skool. Ronald was die ou wat gedigte geskryf en ensiklopedieë gelees het. ’n Regte nerd. Watter normale kind het buitendien daardie tyd ensiklopedieë gelees? Eendag, tydens pouse, het ’n vriendin – Annaline – in ’n grap gesê sy en Ronald het ’n ding aan. Lindie het heftig teen die karre geskop en kliphard gesê sy stel nie belang in ’n puisiegesig wat skuurpapier vir wange het nie. Haar vriendinne het net stil geraak en toe sy omdraai, het Ronald knap agter hulle gestaan. Daar was ’n seer hond-wat-gaan-lê-het-uitdrukking in sy oë. Maar sy wou haar vriende impress en het uitlokkend vir hom tong uitgesteek en gesê die wêreld het nie nóg nerds nodig nie. Van daardie dag af het sy dit haar doelwit gemaak om hom in die klas af te kraak of om seker te maak dat hy mnr. Jansen in die moeilikheid laat kom deur sy huiswerk weg te steek. As Ronald geweet het sy sit agter elke liewe pak wat hy gekry het, het hy dit nooit laat blyk nie. En toe verdwyn hy net op ’n dag en niemand hoor ooit weer van hom nie. Sy ouerhuis was leeg. Dit het gelyk of hulle diep in die nag getrek het en daar was ’n “sold”-bordjie voor hul huis. Lindie voel hoe die water in haar oë opdam. Sy was ’n nare mens, dink sy hartseer. Dalk verdien sy dit om deur oupa Ghôlla vermoor te word?