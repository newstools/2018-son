’N SPOEDVRAAT het Vrydag die lewe van ’n skoolseun in Wellington geëis. Ashley Simons (12), ’n gr. 4-leerder van die Laerskool Wagenmakersvallei, het saam met vriende geloop toe hy deur ’n wit bakkie omgestamp is. Die ongeluk het ongeveer 10 km van hul huis af op die plaas Bovlei gebeur. Volgens Ashley se hartseer pa, Matthew Mpshamba (36), was hulle op pad na die buurplaas waar hulle ’n oom help hout bymekaar maak het. Mpshamba sê: “Toe ek op die toneel kom, was Ashley reeds dood. “Dit was nie lekker om my seun so te sien nie.” Volgens Mpshamba het die bakkie blykbaar met ’n helse spoed om die draai gekom en eers meters verder tot stilstand gekom. Mpshamba sê dit is ’n groot skok vir almal. Lt.kol. Andrè Traut, ’n polisiewoordvoerder, sê ’n saak van strafbare manslag word ondersoek. ’n Trok wat die werkers vervoer het, het teen ’n bakkie gebots. Volgens Kenny Africa, die verkeershoof van die Wes-Kaap, is die beseerdes na die plaaslike hospitaal geneem. Minstens twee ander mense is ook die naweek op Wes-Kaapse paaie dood. ’n Voetganger is op die N7 by Potsdamweg dood en ’n motorbestuuder is in Stanford in ’n botsing reg van voor dood.