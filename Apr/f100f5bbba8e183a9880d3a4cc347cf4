GEORGE. – Honderde buspendelaars is gister geforseer om hul voete te gebruik om by hul werkplekke uit te kom. Pendelaars en die land se ekonomie het ’n lelike knou gekry met die nasionale busstaking wat die GO GEORGE-busdiens raak. Gister het sowat 100 GO GEORGE-busbestuurders buite die Link-busdepot betoog en ook busse wat uit die depot wou kom by Yorkstraat voorgekeer. Die werkers is deel van die nasionale staking vir ’n 12%-salarisverhoging. Hulle behoort aan die National Union of Metal Workers of South Africa (Numsa). Die unie beskuldig hul werkgewer daarvan dat salaris-onderhandelinge frustrerend is en in ’n doodloopstraat beland het omdat werkgewers bereid is om net 7% verhoging te gee. Pendelaars wat die ergste geraak word, is eintlik dié wat die meeste gefrustreerd is. Frustrasies Johnson Klip van Pacaltsdorp sê: “Ek moet nou twee taxi’s vat om by die Garden Route Mall uit te kom waar ek as ’n rakpakker by ’n supermark werk. “Nou moet ek soveel meer vir my transport betaal. “Dit slaan ons wat min pay baie hard.” Klip voeg by: “Kyk, ek verstaan die bus drivers het hul frustrasies. Maar nou raak dit soveel meer mense.” Denneord Steven Joubert, ’n leerder, het gesê hy moet nou skool toe stap. Volgens ’n busdrywer, Simphiwe Mzaziwa, was hulle drywers al gister sedert 4:30 by die depot om enige ander busse te blok. Hy het gesê: “Ons gaan hier uitkamp totdat ons demand nagekom is.” Debra Sauer, ’n munisipale woordvoerder, het gesê: “Volgens die nasionale staking is busdienste tot nader kennisgewing gekanselleer. “GO GEORGE vra verskoning vir die ongerief en ons vra dat werkgewers en werkers alternatiewe reisreëlings tref,” het Sauer bygevoeg.