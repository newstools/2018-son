OOR ’n 1% heers die groot chaos steeds op ons paaie. Die gemors duur al sedert Woensdag, toe buspendelaars hoog en droog gelaat is nadat busdrywers van die busdienste MyCiTi en Gold­en Arrow aan ’n nasionale staking begin deelneem het. Die staking gaan vandag voort. Skop Meer as 17 000 werkers in die busvervoersektor neem daaraan deel terwyl unies en werkgewers ’n dooie punt in hul loononderhandelinge bereik­ het. Die vakbonde eis ’n ooreenkoms oor twee jaar met ’n salarisverhoging van 9,5% in die eerste jaar en ’n ver­hoging van 9% in die tweede jaar. Die werkgewers skop vas op 8% in die eerste jaar en 8,5% in die tweede jaar. Brett Herron, die Stad Kaapstad se burgemeesterskomiteelid vir vervoer en stedelike ontwikkeling, sê dis onduidelik of die dead­lock opgelos sal word. Hy beveel intussen aan dat My­CiTi- pendelaars nog die volgende paar dae ander reisreëlings tref. “Almal wat van padvervoer gebruik maak, word geraak deur die swaar verkeer en langer reistye. Weerstoestande vererger dinge op die paaie,” sê hy. Bronwen Dyke-Beyer, woordvoerder van die Gold­en Arrow-busdiens, sê dis nog te vroeg om die impak van die staking te bepaal. “Ons het wel hoop dat ’n ooreenkoms bereik sal word omdat vakbonde en werkgewers nader aan mekaar beweeg het,” sê sy. Dyke-Beyer het gister aan Son gesê 85% van hul 2 435 busdrywers staak. Sy sê verder passasiers moet herinner word om hul clip-kaarte te behou sodat dit gebruik kan word sodra dienste hervat. Werkers sê die staking het hul beursie kwaai geknyp. ’n Pendelaar van Harmony Village in Mitchells Plain sê hy het R137,50 per week vir sy clip-kaart betaal, maar dit kos hom nou meer as R55 per dag om in Kaapstad uit te kom. Hy sê as hy na sy inkomste kyk, wonder hy of die kool die sous werd bly. “Ons staan vroeër as gewoonlik op en kom baie later terug by ons huis. Baie werkgewers gee nie om hoe ons by die werk kom of hoe swaar ons kry om by die huis uit te kom nie,” sê hy. Nog ’n pendelaar moes noodgedwonge geld by haar werkgewer leen net om vir die vervoerkoste te betaal. Luidens die sosiale media was die hekke by talle stasies ook vir ’n uur of wat toegemaak. Daar was omstreeks 13:45 weer stadig maar seker beweging op die spore. Richard Walker, streek­bestuurder van Metrorail, het telefonies bevestig treine staan deels weens ’n personeelkwessie, maar hy is nog besig om al die feite te kry voordat hy kommentaar kan lewer. By navraag het Riana Scott, woordvoerder, gesê: “Daar is geen kommentaar nie, die probleem is opgelos.”