INWONERS van die informele nedersetting Siqalo in Mitchells Plain het vandeesweek weer groot amok gemaak. Die mense is kwaad omdat hulle nie reg betaal word vir die skoonmaak van die kamp nie en het Maandag in Jakes Gerwel-laan betoog. Die pad was afgesper met rommel en brandende tyres. Dit het groot chaos met die traffic veroorsaak en inwoners van Mitchell Plain moes ’n ver ompad ry om by die huis te kom. Volgens ’n gemeenskapsleier wat homself Kakaza noem, is die werkers nie ten volle betaal deur die maatskappy Waste Want nie. Hy sê hulle is veronderstel om R2 900 per maand te verdien, maar is net R1 500 betaal. “Elke keer as ons die kontrakteur Luther Muller van Waste Want bel, is hy kamstig besig in vergaderings. Hulle gee net nie om nie,” het Kakaza gesê. Volgens hom het hulle die wyksraadslid Elton Jansen genader om te help. Toe Son Luther bel, was hy nie beskikbaar om kommentaar te lewer nie omdat hy in ’n vergadering was. Jansen het weer gesê hy wil eers ’n geslote vergadering met die gemeenskap hou voordat hy vir Son terugvoer gee.