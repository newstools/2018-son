VROUE het baie rolle om te vervul. Om dit goed te kan doen, moet jy seker maak jy gebruik al die wapens in jou arsenaal. Soms voel dit of alles net te veel raak, maar daar is ’n manier om al hierdie stressors te verminder: Verander jou eetplan. Daar is ’n paar kos­­soorte wat jou liggaam kan help veg teen ’n verskeidenheid van siektes soos borskanker, diabetes en ’n tekort aan kalsium. Dié kosse kan jou ook ’n mooier, gladder vel gee en jou ongebore baba help ontwikkel. Byna ’n derde van vroue tussen die ouderdom van 45 en 55 sukkel met hoë bloeddruk. Dié toestand kan tot ernstige probleme, soos hartaanvalle en beroertes, lei. Breinkrag Om dié siektetoestande te voorkom, kan jy gryp na knoffel, wat veral ’n goeie teenvoeter is vir hartsiektes. Die mense wat mal is oor garnale, sal bly wees om te weet dit gee jou nie net breinkrag nie; dit verminder ook jou kans om borskanker te kry. Granate kan ook borskanker help beveg én dit bevorder vrugbaarheid. As jy baie gespanne is, kan jy probleme ontwikkel omdat stres­hormone soos kortisol die lipiede uit jou bloedstroom onttrek en hulle in jou vetselle berg. Maar as jy rooibostee drink, sal daai vetjies nie kans kry om te gaan sit nie. Navorsing het gewys rooibostee kan jou help ontspan en dus jou stresvlakke verlig. ’n Ander staatmaker is vitamien C. Hoewel die meeste mense dink lemoene bevat die meeste vitamien C, is rooi soetrissies eintlik die volste geprop daarmee. As jy gereeld vitamien C inneem, kan dit jou vel bevog hou en vroeë plooie voorkom. Gepraat van vel ... As jy selluliet het, stock op koljander op. Vars koljander (ook bekend as cilantro of Chinese pietersielie) help gifstowwe uit die liggaam kry. Só raak jy ook ontslae van die oortol­lige vet en gevolglik selluliet.