SALMAAN Moerat gaan sy eerste treetjies as potensiële Springbokkaptein gee wanneer hy die Baba-Bokkies op ’n oorsese toer lei. Die 20-jarige slot van die Paarl vertrek vandag saam met die Ju­nior Springbokspan na Brittanje, waar hulle drie wedstryde sal speel. Die wedstryde teen Skotland, Wallis en Engeland is deel van Chean Roux (breier) se voorbereiding om vanjaar die Wêreldbeker te wen. Die Wêreld­bekertoernooi vind van 30 Mei tot 17 Junie in Frankryk plaas. Suid-Afrika kom in groep C se uitspeelronde teen Georgië, Ierland en Frankryk te staan. “Talle van die spelers in die groep het nog nooit oorsee gespeel nie. Dit is vir hulle ’n geleentheid om by die toestande aan te pas,” het Roux gesê. Die Bokkies speel Vrydag in Edinburg teen Skotland. Hul volgende wedstryd is op Dinsdag 8 Mei in Cardiff teen Wallis voor die groot toets teen Engeland op Vrydag 11 Mei in Worcester. Die Suid-Afrikaners het ’n appeltjie te skil met die Engelse nadat hulle in ver­lede jaar se Wêreldbekertoernooi in die halfeindstryd met 22-24 teen die span van Brittanje vasgeval het. Roux het bevestig die Stormers se losskakel, Damian Willemse, en die Springboksewesspeler Muller du Plessis sal later in die week by die Junior Springbokspan aansluit. Willemse, wat ook betrokke was by die Bokkies se 2017-veldtog, sal voor die wedstryd teen Engeland by die span aansluit. Du Plessis, ’n veelsydige agterspeler van die Sharks, sal in Edinburg by die span inval – ná die Blitsbokke se veldtog in Singapoer. Roux het die Stormers se bestuur bedank vir hul same­werking wat Willemse betref. Die enigste nuweling in die groep is die SA Skole-stut Nathan McBeth, wat nie in die onlangse reeks opwarmings­wedstryde teen Geor­gië gespeel het nie. Oor McBeth se verrassende insluiting sê Roux: “Nathan is geruime tyd in die nasionale junior-strukture en is glad nie ’n nuweling onder die spelers nie omdat hulle in die een of ander ouderdomsgroep spanmaats was.” Die span keer op 13 Mei na Suid-Afrika terug. DIE groep is:  Zak Burger, Phendulani Buthelezi, Ben-Jason Dixon, Lubabalo Dobela, Muller du Plessis, Schalk Erasmus, Tyrone Green, Jack Hart, Lyle Hendricks, Daniel Jooste, Cohen Kiewit, David Kriel, Rewan Kruger, Gianni Lombard, Nathan McBeth, Salmaan Moerat (k), Sihle Njezula, Ruan Nortje, Asenathi Ntlabakanye, Rikus Preto­rius, Manuel Rass, Sazi Sandi, Dian Schoonees, Wandisile Simelane, PJ Steenkamp, Alulutho Tshakweni, Muller Uys, Tiaan van der Merwe, Damian Willemse.