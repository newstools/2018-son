DIE internet is vandag so algemeen dat die meeste mense toegang daartoe het. Maar juis daaroor moet ouers en kinders baie versigtig wees. Ons gee wenke vir kinders en ouers oor waarvoor hulle op die uitkyk moet wees. Dis belangrik vir kinders en grootmense om hul persoon­like profiel op sosiale netwerke privaat te hou. As jy onseker is met wie jy praat, vra jou ouers, onderwyser of ’n betroubare vriend en moenie data en jou foto’s uitdeel nie. Sommige mense kan die foto’s vir onwettig­hede gebruik. As daar lelike boodskappe uitkom, rapporteer dit dadelik aan die owerhede. Indien jy ongemaklik voel, vertel jou ouers of ’n volwassene wat jy vertrou. Dit sal help as die ouers of onderwyser programme installeer om te keer dat onwettige programme deur iemand anders op die rekenaars afgelaai voordat kinders op die internet gaan. Sulke programme kan jou en jou familie se privaatheid in gedrang bring en dit kan jou rekenaar selfs beskadig. Wees ’n goeie aanlyn burger en moenie iets doen wat ander benadeel of teen die wet is nie. Onthou, wette het verander en die polisie het ook online kenners wat goed kan opspoor as dit onwettig gebruik word. Jy gee nooit persoonlike inligting soos telefoonnommers, jou skooladres, jou huisadres, of ouers se werkadres wanneer jy registreer by ’n aanlyn webwerf nie. Dis baie maklik vir boewe wat online kan gaan om die inligting wat jy verskaf het, tot jou en jou familie se nadeel te gebruik. Baiekeer ontmoet kinders ook mense online en die mense wil jou dalk ontmoet. Jy dink dalk dis ’n nice mens, maar eintlik is dit ’n skurk wat jou kwaad wil aandoen. Baie jong meisies val baiekeer in dié strik en dink dis ’n nice persoon, maar dis dalk net iemand wat jou wil misbruik. Sorg dat jou ouers weet as jy iemand ontmoet het. Kinders moenie uitdagende foto’s van jou of jou vriende aanlyn plaas nie. Nie net is daar perverse mense daar buite nie, maar mense kan jou selfs afpers deur die foto’s vir ander mense te wys. Jy moet ook nooit jou wagwoord of rekeninge se nommers op sosiale netwerke uitgee nie. Dis maklik vir mense om dit te gebruik. – Universum College