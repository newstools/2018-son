DIE breier van Chippa United, Vladislav Heric, sê sy spelers is bereid om vir hul sokkerklub te sterf. Die Chilli Boys pak Mame­lodi Sundowns, die verdedigende PSL-kampioen, vandag op Loftus Versfeld. Die twee spanne se vorige wedstryd, in November verlede jaar, het met 0-0 geëindig. Toe was Sundowns egter nog besig om die res van die PSL-spanne in te haal, maar nou sit hulle met net ’n voorsprong van ’n punt bo Orlando Pirates (in die tweede plek). Sundowns het wel een wedstryd minder gespeel. “Ons het ’n goeie groep spelers. Hulle is bereid om vir die span te sterf. Daarom voel ek daar is geen rede dat ons Sundowns nie kan klop nie,” sê hy. Chippa is tans in die negende plek op die punteleer, maar het vanjaar nog net twee liga-oorwinnings behaal. “Chippa het in die verlede goed gevaar teen Sundowns omdat ’n span soos Sundowns die beste uit spelers bring. Dieselfde gaan vandag gebeur.” Chippa se middelskakel Mark Mayambela sê hy is gereed vir Sundowns se aanslag. “Dit is altyd lekker om teen sulke goeie spanne soos Sundowns te speel. “Ons wil goed vaar teen hulle – nie net vir die span se posisie nie, maar omdat ons weet ons hulle kan klop,” verduidelik Mayambela. ’n Oorwinning kan Chippa so hoog soos sewende op die punteleer laat eindig. Die Chilli Boys en Sundowns pak mekaar 19:30.