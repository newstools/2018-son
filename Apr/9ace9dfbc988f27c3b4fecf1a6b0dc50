TREINE is nie net laat nie, maar ook onveilig. Dinsdagaand is ’n 30-jarige man glo in ’n rooftog op ’n trein geskiet en gewond. SAUK Nuus het berig twee mans en ’n vrou het die man van sy selfoon beroof. Toe die man sy selfoon vir hulle uithaal, het een van die verdagtes hom in die maag geskiet. Die drie het toe by die Elsies­rivier-treinstasie van die trein af gespring. Lt.kol. Andrè Traut, ’n polisiewoordvoerder, het die voorval bevestig en gesê hulle ondersoek die saak, maar geen arrestasies is nog gemaak nie. Riana Scott, woordvoerder van Metrorail, sê volgens hul verslae het die pendelaar by die deur op sy selfoon gestaan en praat toe iemand dit probeer gryp het. “Die slagoffer, wat deur ’n medepligtige van die verdagte geskiet is, is na die Tygerberg-hospitaal geneem vir behandeling.” Die voorval kom net ’n week nadat dr. Blade Nzimande, minister van vervoer, teenoor parlementslede gebieg het dat veilige spoorvervoer vir die werkersklas baie laag op die passasierspooragentskap (Prasa) se prioriteitslys is. Intussen het Metrorail in drie aparte voorvalle die afgelope drie dae vyf arrestasies gemaak. Die eerste voorval was Dinsdagoggend tussen Bellville- en Tygerberg-stasie. Drie verdagtes het reeds 10 meter se kabels opgegrawe toe hulle op heter daad betrap is. Scott sê twee van die verdagtes het van die toneel gevlug, maar die derde een is gearresteer. In die tweede voorval is ’n verdagte aktiwiteit voor tienuur die aand onder ’n voetbrug in Heideveld opgemerk. “Die ondersoekspan kon een persoon op die toneel arresteer,” sê Scott. Sy noem hulle het ook Dinsdag inligting ontvang van diewe wat beplan om Prasa-eiendom tussen Nyanga en Philippi te steel. “Drie verdagtes is kort ná middernag deur ’n veiligheidspan op die toneel gevang en gearresteer.” Richard Walker, streekbestuurder van Metrorail, verduidelik die tegniese span wag nou op die polisie om eers al die forensiese bewyse op die tonele te versamel voor hulle die gevandaliseerde plekke kan herstel. “Hoewel dit nou langer duur om die skade te herstel, sal die waarde van die forensiese bewyse nuttig wees wanneer die oortreders skuldig bevind en gevonnis word,” het Walker gesê.