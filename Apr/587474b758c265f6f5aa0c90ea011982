DIE vermeende verkrag-pastoor Keith Bird gaan binnekort hooggeregshof toe vlieg. Bird (50) van Tafelsig het Donderdag in die Mitchells Plain-landdroshof verskyn op klagte van verkragting, die verspreiding van pornografie, intimidasie, afpersing en moord. Die kerkman se beweerde sondes dateer reeds van 2013. Hy word daarvan aangekla dat hy meisies in sy buurt met beloftes van werk gelok en hulle dan verkrag het. By drie van Bird se vorige hofsake is die hof ingelig dat die beskuldigde se klagstaat langer gaan raak en al het dit nie pas in die landdroshof gebeur nie, is ingeligtes na aan die ondersoek nog positief oor meer deur­brake. Bird het by een van sy vorige hofverskynings sy borgtog-aansoek laat vaar en homself terug in die tjoekie geboek. Hy het ook na bewering sy eks-meisie Aniesa Bardien (37) in 2013 vermoor. Daar is ook nog ’n moordklag teen sy naam vir die moord op ene Shavonne­ Koense. Die saak is tot 6 April uitgestel. Bird sal dan op 1 Junie in die hooggeregshof verskyn vir ’n voorverhoor en sy verhoor sal op 20 Augustus begin.