OUDTSHOORN. – Nie eens gemeenskaplike toilette word vandalisme en selfs rooftogte gespaar nie. Dít het gemaak dat sommige in­woners geforseer is om puttoilette te grawe. Inwoners van die plakkerskamp Kannal kla dis druggies wat snags dié groot gemors veroorsaak. Hulle kla nou die toilette wat vir hulle ’n gemak moes wees, het in ’n nuisance ontaard. Verlig Sowat 20 mense moet die toilette deel. Fumanekile Xhiphu, een van die inwoners, vertel: “Ek het nou maar ’n puttoilet in my yard gebou. ’n Mens word ge-rob en is nie jou lewe seker wanneer jy jou nood by daai toilette moet gaan verlig nie.” Lentjie Windvogel (43), wat ook vir haar ’n puttoilet gemaak het, sê egter hierdie soort toilette hou vir kinders gevare in. “Maar dit bly veiliger as die buitetoilette, waar ’n mens aangerand, besteel of geslaan kan word.” Ntobeko Mangqwengqwe, ’n woordvoerder van Oudtshoorn se munisipaliteit, het ná meer as ’n week nog nie op Son se navrae gereageer nie.