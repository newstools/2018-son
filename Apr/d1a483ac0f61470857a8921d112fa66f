AL GUN hy sy suster al die sukses in die lewe, hou hy nie daarvan wanneer mense hulle met mekaar vergelyk nie. Só sê Hendry Kortje van Grabouw, ouer broer van die voormalige Idols-wenner Karin Kortje. “Ek is baie lief vir Karin, maar sy doen haar eie ding en ek doen myne. Sy het vir haar naam gemaak in die musiek­bedryf, en ek is op pad om Suid-Afrika met my Godgegewe skryftalent te verower.” Hendry het reeds drie digbundels die lig laat sien. Hulle heet Die Antie met die Vuil Kopdoek, My Lewe is ’n Swart Haadkawweboek en Trane vir Jeevin. Hy werk hard aan die volgende een, wat hy beplan om iewers in die winter saam met ander minder bekende digters en storievertellers te publiseer. Sy werk is so gewild, hy is onlangs genooi om op die Parys-kunstefees op te tree. Hy is die enigste digter wat ’n uitnodiging ontvang het van die organiseerder, Deon TerBlanche, omdat sangers die hooftrekpleister van dié fees is. Aangesien dit ’n musiekverhoog was, het Hendry sy gedigte met musiekbegeleiding voor min of meer 1 000 feesgangers voorgelees.