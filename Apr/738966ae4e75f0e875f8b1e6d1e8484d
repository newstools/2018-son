HAAI, Sonlanders! Ons skop af met ’n splinter­nuwe verhaal waarin SALMON­ SMITH sy nuwe super-karakter bekendgestel het. Hy noem dié verhaal Bonga. Geniet die eerste hoofstuk! ‘HIER is nou gróót fout, besef Bonga Mvikeli toe hy die vreemde gevoel hier binne hom voel. Sy hartklop versnel en dit lyk asof die are op sy voorarms deur sy vel wil bars. Groot sweetdruppels rol van sy gesig af en plof op die teerpad neer. Dit voel asof sy brein wil bars en sy asem begin jaag. Dis dieselfde gevoel wat hy destyds as klein seuntjie gekry het. Hy het dit altyd geïgnoreer. Maar vanaand is dit veel erger. Hy strompel in ’n nou, donker stegie af. Hy moet by sy huis uitkom voordat die tsotsi’s hom hier kry. Dié gedeelte rondom Pamaweg hier in Khayelitsha is hoeka berug vir sy bendebedrywighede. Dis meestal jong laaities wat die strate so regeer. Sy hele liggaam voel nou soos ’n kool vuur en hy klem sy hande in vuiste saam. Hy sak op sy knieë op die teerpad neer terwyl al die spiere in sy liggaam saamtrek. ’n Lang, uitgerekte kreun ontsnap uit sy keel en hy slaan die teer ’n woeste hou met sy regtervuis. Hy sit ’n hele ruk so in ’n gebukkende posisie terwyl die druppende sweet ’n nat kol onder hom vorm. Dan lig hy sy regtervuis van die teer af op. Hy bekyk sy kneukels en vingers. Daar is geen skade aan sy hand nie en hy voel ook geen pyn daaraan nie. Verbaas staar hy na die gat in die teer waar sy vuis dit konnek het. ’n Frons verskyn op sy voorkop. Dít is nie normaal nie. Die beentjies in sy hand moes gebreek het as gevolg van die geweld waarmee hy die teerpad geslaan het. Sy asemhaling raak nou hortend. Hy is besig om te droom, gaan dit deur sy gedagtes. Hy hou sy hande voor sy oë en kan die lyne op sy handpalms duidelik in die donkerte sien. Hy loer vinnig in die stegie op en af. Hy weet dis donker, maar tog is alles duidelik, asof dit daglig is. Hy het sowaar nagvisie ontwikkel, besef hy verbaas Hy vlieg van die grond af op. “Wat is besig om met my te gebeur?” hyg hy dit hardop uit. Hy skrik vir die vreemde, hol klank van sy stem. Sy gehoor is ook duideliker. Hy strompel in die stegie af. “Ndincedeni!” hoor hy die gil van ’n vrou na hom aangesweef kom. Bonga steek viervoet in sy spore vas en spits sy ore. “Iemand help my!” hoor hy weer die stem. Die gevoel van vroeër verdwyn eenklaps. Hy voel nou vreemd. So asof hy die wêreld se krag in hom het. Hy hardloop tot aan die einde van die steeg en sien die ou, afgebrande bouval daar langs die sportveld in Pama­weg. “Hallo! Is iemand daar?” roep hy onseker in die rigting van die gebou. Hy snuif in die lug. Hy kry daai kenmerkende metaalagtige reuk – bloed! Met afgemete treë loop hy in die rigting van die gebou. Hy kan nou duidelik gesmoorde gille hoor. Iemand is in groot moeilikheid, besef hy en versnel sy pas. Toe hy die gebou bereik, is ’n op volle vaart en hy storm die ou, mankolieke deur uit sy skarniere. Die eerste ding wat hy opmerk toe hy in die vuil, rommelbesaaide vertrek beland, is die drie ouens wat op die vloer by ’n spartelende meisiekind kniel. Haar broek is halfpad afgetrek en Bonga kan haar naakte driehoekie sien. Daar stroom bloed uit haar neus. Bonga weet oombliklik die driestuks se plan is om die arme meisie te verkrag. Die skurke ruk om toe hulle hom agter hulle hoor. “Meneer ... a-asseblief, help my,” soebat die meisie hom. Sonder enige vrees loop hy die skurke storm ... en toe raak alles donker voor hom. Toe hy weer tot sy sinne kom, sien hy die drie skurke bebloed oor die vloer gesaai lê. Bloedspatsels sit ook die hele mure vol. Aan die manier hoe hulle lê, kan hy sien daar is geen lewe meer in hulle nie. Die een se kop kyk agtertoe, sy nek soos ’n koeksister gedraai. Die ander twee se rûe is onnatuurlik agteroor geknak, hier by die middellyf, so asof iets – of iemand? – hulle soos foelie opgefrommel het. Hulle lyk soos ballerinas wat met ’n opvoering besig is, kom die beeld by hom op. Eenkant sit hul jong slagoffer in ’n hoekie ineengekrimp en staar hom met pieringoë aan. Daar is naakte vrees in haar oë. Trouens, sy lyk nou banger as voorheen. Hy steek huiwerig sy hand na die meisiekind toe uit om haar op te help. Sy skerm instinktief met haar arms oor haar kop en gaan aan die gil. Bonga besef met ’n skok dat hý vir die bloedbad verantwoordelik is. Geskok tree hy agteruit. Sy moes sy wrede daad aanskou het en nou is sy bang vir hom. Hy het geen beheer oor sy aksies gehad nie. Ál wat hy kan onthou, is die toneel van die drie tsotsi’s wat die arme meisie wou verkrag en toe storm hy op hulle af. Dis asof hy buite sy liggaam was toe al hierdie gebeure plaasgevind het en hy net ’n veraf toeskouer was. Van wat presies gebeur het, is hy totaal onbewus. “Wat is hier aan die gebeur met my?” vra hy homself af. Hy swaai om en hardloop ... reguit huis toe. Hy bars by sy ma se huis in. Sy oë staan wyd oopgesper in hul kaste. Sy ma kyk hom verskrik aan waar sy in hul voorkamer op hom gesit en wag het. “Mama! E-Ek het pas drie tsotsi’s doodgemaak! En ek het geen beheer oor my aksies gehad nie. “Ek was nie myself nie! “Dit was amper asof die duiwel in my ingevaar het!” H-Hulle ... hulle wou ’n meisie verkrag!” stroom die stortvloed van woorde oor sy lippe. “M-Mama ... Mama, daar was weer daai snaakse gevoel ...” sê hy verbouereerd. Daar is ’n vreemde blik in Mama Nunu Mvikeli se oë toe sy haar enigste seun aankyk. Toe beduie sy vir hom om langs haar te kom sit. Sy vat Bonga se hande sag in hare. Daar is ’n veraf uitdrukking in haar oë toe sy sê: “My seun, daar is iets wat ek jou moet vertel. “Daar is ’n groot geheim wat ek al die jare van jou weerhou het.”