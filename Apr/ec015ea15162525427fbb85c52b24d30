DIE minister van polisie, Bheki Cele, sê die cops het klaar leidrade gekry in verband met die bloedbad wat Dinsdagaand in Brown’s Farm, Nyanga, plaasgevind het. Son het gister berig vier mense – Kamvalethu Thuthani (12), Yonela Sixiki (13), Sazi Velebhayi (20) en Sinethemba Gwadiso (28) – is doodgeskiet terwyl hulle in ’n kar gesit het. Die vyfde slag­offer, Siyabonga Gwadiso (15), is in die hos­pitaal opgeneem met ern­stige beserings. Die wyksraadslid, Fikiswa Nkunzana, het aan Son gesê dit was die eerste keer dat só ’n voorval in haar wyk plaasgevind het. Cele het Woensdagaand die families van die slag­offers besoek en hy was gisteroggend weer in die township om met die inwoners oor misdaad te praat. Hy het klein­sakemense en die algemene publiek uitgevra oor misdaad in die area. Cele het later die gemeenskap en ander rolspelers by die plaaslike sportveld toe­gespreek. Hy het die mense ook ’n update gegee oor die ondersoek in verband met die bloedbad. Cele het gesê: “Ons het die wit kar wat by die skietery betrokke was. Ons het meer as net die kar gekry, maar ek kan nie nou in daai details gaan nie. “Die motief agter die voorval sal ons eers kan bevestig sodra ons die kwaaddoeners vasgetrek het.” Die uitgesproke minister, wat voorheen die nasionale polisiekommissaris was, het die inwoners aangemoedig om misdadigers en drug deal­ers in hul area by die cops te piemp. Cele het ook Ottery en Samora Machel gaan besoek en met die polisiebestuur by die Steenberg-polisiestasie vergader. Theresa Solomons (64) van Ottery vertel aan Son hoe haar seun Stephen Alfreds (32) Saterdag in dié area by ’n vulstasie doodgeskiet is. Volgens Alfreds se vrou, Monique Sass, is dié pa van twee al die afgelope tyd ’n target van die ­Mongrels. Solomons het gesê twee mans het Alfreds by die Shell­garage in Ottery genader en op hom begin skiet.  Alfreds het weggehardloop, maar het later inmekaar gesak. Solomons het bygevoeg: “Die twee mans het tot by hom geloop en hul guns op hom leeggemaak. “Hulle het toe weer kalm weggestap asof niks gebeur het nie. “Ek weet hy was stout, maar hy het nie verdien om só dood te gaan nie.”