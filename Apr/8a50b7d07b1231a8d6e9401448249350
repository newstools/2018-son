NOG ’n man is gister­oggend in Belhar koelbloedig afgemaai. Enrico Lechad (23) van Delft is in De Mist-laan agter die Airport Mall in Belhar vol lood gepomp. Hy is verskeie kere in die kop geskiet en is op die toneel dood. Die cops het 13 koeël­doppies op die toneel gekry. Die motief vir die moord is nog onbekend en niemand is nog gearresteer nie. Dit kom nadat twee mans ook op Goeie Vrydagaand in Belhar naby die begraafplaas vermoor is. Justin Goosen (27) en ’n vriend was op pad na Freedom Farm toe hulle vermoor is. Volgens Goosen se pa, Peter Schoeman, was hy op pad huis toe, toe hy sy seun en vriend raakloop. Schoeman sê: “Hulle het deur Malawi-kamp geloop en ek vermoed die jongens het hulle voorgekeer. “My seun is in die oog gesteek en is ook geskiet. “Sy vriend is in die bors gesteek en hulle altwee is op die toneel dood.” Volgens Schoeman was sy seun nie ’n gangster nie en vermoed hy die jongens wou hulle beroof. Intussen is die cops steeds op soek na die moordenaars van ’n 16-jarige seun wat Saterdagaand in Delft dood­geskiet is. Yaasien Gamiet (16) is verskeie kere ’n klipgooi van sy ouers se huis geskiet. Hy was na verneem word op pad om sy pa en broer, wat lede van die buurtwag is en besig was om patrolliewerk te doen, te waarsku oor die skietery. Volgens sy pa, Suleiman Gamiet (47), is die cops besig om leidrade op te volg en hy glo hulle sal binnekort ’n arrestasie maak. Suleiman sê: “Hy is ses keer geskiet en sy longe het platgeval. “Hy kon nie asem kry nie en het in my arms gesterf. “Ons sal voortgaan om kinders te help en die gemeenskap teen bendes te beskerm.” Volgens lt.kol. Andrè Traut, ’n polisiewoordvoerder, duur die ondersoek nog voort en niemand is al gearresteer nie. Enigeen met inligting kan die misdaadtolvrynommer by 08600 10111 skakel.