DIT was Sondag ’n nag van angs in die Strand toe drie mense hier vermoor en twee gewond is. Die bendegeweld is die ergste wat die dorp nog getref het. Die jongste moordslag­offer was slegs 13 jaar oud. Inwoners vertel dit het soos ’n oorlog geklink soos die gangsters tekere gegaan het. Van die mense het gister nie hul kinders skool toe gestuur nie uit vrees vir vergeldingsaanvalle. Justin Hendricks (13) is die eerste wat vermoor is. Volgens die polisie het hy van sy huis in Fernstraat in Broadlands Park gehardloop gekom terwyl twee onbekende mans hom gejaag en op hom geskiet het. Hy is raak geskiet en het by ’n huis in Petuniastraat inmekaargesak en gesterf. Die ander twee moorde het in Libertystraat in Rusthof plaasgevind. Die polisie is 22:20 uitgeroep ná ’n klag waar Merlin Plaatjies (33) en John Pritchard (35) in Libertystraat doodgeskiet is. Drie onbekende mans het op hulle losgebrand. Pritchard is drie keer getref en Plaatjies twee keer. Albei het op die toneel gesterf. Die polisie het 10 patrone op die toneel gevind. Vuurwapens Ná die skietery het die polisie alle inligting opgevolg en twee seuns van 14 en 16 jaar vir die moorde gearresteer. ’n Volwasse man is vir die ander twee skietvoorvalle gearresteer. Die polisie het ook beslag gelê op twee vuurwapens wat moontlik met die moorde verbind kan word. Dit sal vir ballistiese toetse gestuur word. Dieselfde aand is Alden Swartland deur drie mans met balaclavas gejaag en geskiet. Hy is in die hospitaal opgeneem waar sy toestand as ernstig bestempel word. Orlando Hess se toestand is ernstig nadat hy deur twee mans in Hassan Khan-laan in die woonbuurt Gustrouw geskiet is. Die motief vir die voorval is nog onbekend. Mense met inligting kan lt.kol. Franklin Plaatjies by 082 469 3359 bel.