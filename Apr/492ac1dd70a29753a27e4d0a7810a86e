DIE familie van die driejarige meisie wat vermoedelik in Helen­vale doodgeskok het, oorweeg regstappe teen die munisipaliteit. Riedewaan Braner (36) en Levona Booysen (38) het klein Twané aan die dood afgestaan nadat ’n munisipale kragpaal glo skokgolwe deur haar lyfie gestuur het. Haar desperate ouers het met haar hospitaal toe gejaag, on­wetend dat dit reeds te laat was. Die voorval het Vrydag plaasgevind terwyl Twané en haar vriend in Virgoweg in haar bure se agterplaas gespeel het. Braner het aan Son gesê hy is woedend omdat die munisipaliteit nie vroeër die kragpaal reggemaak het nie. Volgens hom het die huiseienaars die foutiewe kragpaal al menige keer by die munisipaliteit aangemeld. “Dit was ’n baie lang tyd foutief. Die huismense het ook al gekla hulle kan somtyds voel hoe hulle skok, want die paal is in hul agterplaas.” Braner het ook gesê dit was in die laaste tyd só erg dat die paal van links na regs geswaai het in die wind, met drade wat daaruit peul. Mthubanzi Mniki, ’n munisipale woordvoerder, het gesê ’n ondersoek na die voorval gaan gelas word. Hy het die saak verwys vir die dringende aandag van die metro se afdeling vir elektrisiteit en energie. Volgens Mniki sal hulle onder meer moet bepaal waarom die versoek om die kragpaal reg te maak, na bewering nie spoedig aandag gekry het nie. “Die plek het ná die voorval gewemel van mense wat na die kragpaal kom kyk het, maar waar was hulle dan voor dit? Kyk nou net wat het weens hul (beweerde) nalatigheid gebeur. My kind is dood en ek sal haar nooit terugkry nie,” het Braner gesê. Intussen het die verpletterde ouers gister begrafnis­reëlings getref. Volgens Booysen word Twané se begrafnisdiens Saterdag 10:00 by die Ou Apostoliese Kerk in Reneckeweg in Helenvale gehou. Sy word daarna in die Malabar-begraafplaas begrawe. “Ons skrik nog elke dag wakker en dan voel wat gebeur het onwaar. “Ek kan steeds nie glo ek is besig om reëlings te tref vir my kind se begrafnis nie,” het Booysen gesê. AO Alwin Labans, ’n polisiewoordvoerder, het gesê ’n nadoodse ondersoek is gelas.