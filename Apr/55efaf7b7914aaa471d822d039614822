’N PA van Uitenhage word môre gevonnis nadat hy Donderdag in die Baaise hooggeregshof skuldig bevind is aan die verkragting van ’n 11-jarige meisie. Die voorval het op 25 Maart 2017 in die bosse in Uiten­hage gebeur. Christo Petrus (42) het aanvanklik tereggestaan op aanklagte van rape, ontvoering en aanranding. Regter Jannie Eksteen het hom egter vrygespreek op die klagte van ontvoering en aanranding. Die meisie het vroeër getuig Petrus het haar op die betrokke dag hardhandig aan haar arm gepluk en gedwing om saam met hom te stap. Hierop sê Eksteen dr. Samantha Snyer, wat die meisie ondersoek het, het geen kneusplekke aan haar arm gevind nie en dus is daar geen bewyse dat Petrus haar ontvoer het nie. Eksteen het ook gesê hy kan nie die meisie se getuienis aanvaar dat daar die betrokke dag – ’n Saterdag – niemand in die straat was terwyl Petrus haar aan haar arm getrek het nie. Met betrekking tot die aanranding, sê Eksteen, is dit duidelik op die selfoonfoto’s wat Petrus van die meisie geneem het dat sy geen beserings gehad het nie. Op die foto’s is die meisie se klere en hare nog in plek. Die meisie het vroeër getuig dat Petrus haar twee keer deur die gesig geklap het toe sy geweier het om sy alkohol te drink. Eksteen sê dr. Snyer het geen gesigbeserings by die meisie waargeneem nie en dat sy (die meisie) ook nie daaroor gekla het nie. Hy sê om dié rede gee hy Petrus die voordeel van die twyfel met betrekking tot die aanranding. Petrus het die aanranding vroeër ontken. Oor die verkragting, sê Eksteen dat die meisie kragtens die wet nie in staat was om in te stem tot seks nie. Eksteen sê hy aanvaar die getuienis van dr. Snyer dat doelbewuste penetrasie plaasgevind het. Hy het verwys na dr. Snyer se getuienis vroeër dat sy tydens haar ondersoek van die meisie vars skeurmerke aan haar maagdevlies gevind het. Snyer het tot die slotsom gekom die meisie is inderdaad gepenetreer. Sy het ook vroeër getuig dat sy tydens haar ondersoek afgekom het op ’n wit vloeistof in die omgewing van die meisie se maagdevlies. ’n DNS-monster is hiervan geneem en later is gevind dat die monster pas by ’n DNS-monster wat van Petrus geneem is. Eksteen sê voorts ’n 11-jarige meisie wat ’n man drie keer ouer as sy verlei en voorsê wat om te doen, is verregaande. Hy sê Petrus se getuienis met betrekking tot die meisie se ervaring met ander mans is onoortuigend en ekstreem. Volgens hom was Petrus se beweringe vaag en dus word dit deur die hof verwerp. Eksteen sê die feit dat die meisie, volgens Petrus, gewillig was om met hom seks te hê, strook nie met die getuienis van dr. Snyer en Karin Calitz, die maatskaplike werker, nie. Hy sê skaafmerke en beserings aan die meisie se vagina dui daarop dat sy nie gewillig was nie. Eksteen sê as ’n mens na dr. Snyer en Calitz se getuienis kyk, kan die weergawe van Petrus met betrekking tot die seksuele voorval nie redelik moontlik waar wees nie. Volgens Eksteen het die meisie tydens haar getuienis ’n fyn weergawe van die gebeure gegee. Hy voeg by selfs tydens haar uitgerekte kruisondervraging het sy ook glad nie van haar weer­gawe afgewyk nie. Volgens Eksteen het Petrus glad nie ’n goeie indruk gemaak nie. Petrus het vroeër getuig die meisie het vir ’n lang tyd by hom aangelê en in ’n stadium ook aan sy penis gevat. Hy het ook getuig hoe sy met ouer mans uithang en aan hul skaamdele vat. Volgens Petrus het hy na gelang van dié gedrag van die meisie aangeneem sy is veel ouer. Eksteen sê dié getuienis van Petrus is vaag, gebaseer op hoorsê en dis absurd. Volgens adv. Megan September, staatsaanklaer, is Petrus in 1994 ook aan rape skuldig bevind.