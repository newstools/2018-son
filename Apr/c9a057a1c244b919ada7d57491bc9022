DIE regering praat met wyle Winnie Madikizela-Mandela se familie oor die moontlike verskuiwing van haar gedenkdiens. Eers is besluit die diens sou in die bekende Regina Mundi Katolieke Kerk in Soweto gehou word. Gesprekke is nou aan die gang om dit na die Orlando-stadion te verskuif. Die mother of the nation is Maandag op 81 oorlede. Volgens Nkosa­zana Dlamini-Zuma, minister in die presidensie vir beplanning en monitering, word die verandering oorweeg omdat baie mense by die gedenkdiens verwag word. Dié diens sal Woensdag gehou word en die begrafnis – ’n kategorie 1-begrafnis – volgende Saterdag. Die presidensie sê ’n kategorie 1-begrafnis is deels ’n militêre begrafnis vir mense wat spesiale diens vir die land gedoen het. Madikizela-Mandela het vroeër die Orde van Luthuli (silwermedalje) gekry vir haar “uitstekende bydrae tot die stryd vir vryheid in Suid-Afrika”. “Madikizela-Mandela het die lewe van baie mense in die land en in die buiteland geraak met haar vasberadenheid in haar stryd vir vryheid,” het Dlamini-Zuma gister gesê. “Sy het gelewe om vryheid te sien. Terwyl ons haar lewe huldig, moet ons terugdink en voortgaan om haar nalatenskap te laat voortleef.” Die nasionale routydperk duur tot volgende Sondag.– News24