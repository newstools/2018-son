BEPLANNING vir die hervat van die IPTS-busse se werk sal eers in werking gestel kan word wanneer die nasionale busstaking verby is, sê Chris King, hoofbeampte van die bedryfsmaatskappy Spectrum Alert. “Ons kan niks doen totdat die staking oor is nie,” voeg hy by. Die pendelaars sou van môre af vir hul busritte moes betaal. Hy sê die IPTS-busdrywers staak nie. “Ná my vergadering met die MMC (burgemeesterskomiteelid) vir vervoer het ons aanbeveel dat die busse eerder nie ry nie, uit vrees vir almal se veiligheid. “Die drywers is elke dag by die depot. En omdat hulle nie staak nie, het hulle hul betaling gekry.” King voeg by dat die kaartjiestelsel in 44 taxi’s geïnstalleer is. “Dit is die taxi’s wat die feeder-roetes gaan bedien. “Die res behoort oor die naweek geïnstalleer te word.” Hy het gesê dat die eienaars van die feeder-taxi’s almal aandeelhouers is of die taxi’s op die pad is en net op die depot geparkeer is. Die buskaartjiepryse is vasgestel. Dit sal R5 kos vir ’n rit met ’n feeder-taxi en R10 met die bus van Cleary­ Park af tot in die stad en terug. Die kaartjies is by munisipale kantore beskikbaar, maar opsies word ondersoek om dit by meer plekke beskikbaar te maak. Daar sal geensins met kontant op taxi’s en busse gewerk word nie, het King beklemtoon. Volgens King is die busvenster wat onlangs beskadig is toe iemand met ’n klip na die bus gegooi het, nog nie vervang nie. “Die versekeringsmaatskappy is nog besig met ’n ondersoek oor die voorval.”