LEDE van die taktiese­reaksiespan (TRT) gaan in Engcobo ontplooi word om die polisiepersoneel te verhoog, het die nasionale minister van polisie, Bheki Cele, Saterdag aangekondig. Hy het Saterdag die huis van Mancoba-familie, op die perseel wat voorheen bekend gestaan het as die Seven Angels­ Ministries in Engcobo, besoek. Cele het sy dag by die Engcobo-polisiekantoor begin voordat hy rolspelers bymekaar gekry het om aan die gemeenskap terugvoer te gee oor die vordering sedert die plaaslike polisiekantoor aangeval is. Cele het met Nombongo Mancoba, die ma van die sewe broers, ontmoet. Hy het daarna die kamers van die huis waar die skietery tussen die polisie en kerklede begin het, besigtig. Hy is vergesel deur lt.genl. Fannie Masemola, nasio­nale adjunk-kommissaris van polisiëring; die LUR vir vervoer, veiligheid en skakeling, Weziwe Tikana; en die polisie se provinsiale kommissaris, lt.genl. Liziwe Ntshinga. Die gemeenskap het hul dank en waardering uitgespreek oor die manier waarop die regering en die polisie die aangeleentheid hanteer. ’n Algemene kwelpunt was wanneer die Mancoba-kerkgeboue gesloop sal word. Tikana het gesê die departement wag vir ’n hofbevel om die sloping te bewerkstellig. ’n Versoek is gerig om addisionele menslike hulpbronne, nuwe heinings en sensors by die polisiekantoor aan te bring. ’n Toename in die aantal plaaslike polisiekantore of mobiele eenhede en meer polisiepersoneel is ook behoeftes van die gemeenskap. Tikana en Ntshinga het die gemeenskap aangemoedig om alle polisiekorrupsieverwante bewerings na die kantoor van die provinsiale kommissaris te stuur. “Twaalf polisielede sal na u polisiekantoor gestuur word, aangesien u vyf polisielede verloor het. ’n Mobiele eenheid en twee voertuie sal ook na Engcobo gestuur word,” het Ntshinga gesê. Cele het gesê planne om veiligheid te verbeter en toegangsbeheer by die polisiekantoor word ook bespreek. “Ons moet ’n interkom en kringtelevisie hê om toegang te beheer. Binne vier weke sal u stasie kringtelevisie hê,” het hy belowe.