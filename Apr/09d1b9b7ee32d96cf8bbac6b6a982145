DIE ANC-LPW Christian Martin is in die proses om klagte te lê teen ’n man wat onlangs die k-woord rondgeslinger het op die sosiale netwerk Facebook. Martin het gereageer nadat een van sy Facebook-vriende die opmerking onder sy aandag­ gebring en hom gevra het om iets daaraan te doen. Die opmerking is gemaak deur ene Richard Teixeira. Dit lui: “All you K*****s should die, we should have wiped you out when we had the chance”. Volgens Teixeira se Facebook-profiel is hy ’n Suid-Afrikaner wat tans in Nieu-Seeland woon. Martin, wat die post as onaanvaarbaar bestempel, is nou in die proses om klagte aan te meld by Suid-Afrika se hoëkommissaris in Nieu-Seeland, die ambassade, die presidensie en minister Lindiwe Sisulu. Die saak is reeds by die Suid-Afrikaanse Menseregtekommissie aangemeld. Martin het verwys na Vicky Momberg wat onlangs tronkstraf opgelê is vir die gebruik van die k-woord. Hy meen die boodskap is duidelik dat rassisme nie geduld sal word nie en dieselfde moet geld vir Teixeira, om te wys dat rassisme oor die land se grense ook nie geduld word nie. “Ons kan nie toelaat dat enige persoon rassistiese opmerkings­ maak oor Suid-Afrika­ en hul landsburgers­, of enige ander land nie. “Internasionale verdrae en bilaterale ooreenkomste verskaf die regsraamwerk oor hoe om op te tree teen persone wat oortree of onwettig optree in die buiteland. “Om die land te verlaat omdat jy voel dis vir groener weivelde is enigeen se keuse, maar om in ’n ander land te sit en rassistiese opmerkings rond te slinger is krimineel.” Chris Nissen, die kommissaris van die Suid-Afrikaanse Menseregtekommissie, het gister bevestig hulle het die klag ontvang. Hy sê verder die klag gaan verwys word na die Menseregtekommissie in Nieu-Seeland. “Mense kan vervolg word vir uitlatings wat hulle op sosiale media maak.”