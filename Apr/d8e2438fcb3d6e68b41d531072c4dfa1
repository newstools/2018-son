DIE skietdood van ’n matrikulant van Kraaifontein het sy skoolmaats in rou gedompel. Esher Hartzenberg (19) is Sondagmiddag ten aanskoue van twee vriende in Watsonia Park, Kraaifontein, vol lood gepomp. Gister op ’n roudiens in ’n stampvol saal in die Sekondêre Skool Scottsdene het die trane omtrent gevloei. Dit was só moeilik dat sy klasmaats nie kon fokus nie en die Wes-Kaapse onderwysdepartement (WKOD) het twee beraders gestuur. Esher se klasonderwyser, Shirney Phillipus, het aan Son gesê kinders in elke klas het snot en trane gehuil. Volgens Phillipus is dit veral moeilik vir sy beste vriend, Tarquin. Die skoolhoof, Peter Links, het aan Son gesê as die kinders ná die beradingsessie nie beter voel nie, sou hy hulle huis toe stuur omdat hulle nie in so ’n toestand kon werk nie. Volgens Links was Esher ’n voorbeeldige seun en het hy nooit vir klagtes in die kantoor verskyn nie. Links het gesê: “Daai kind was altyd netjies geklee en het nie die onderwysers probleme gegee nie. “Ek kan nie dink hoekom hulle hom sou doodskiet nie, want ’n gangster was hy glad nie. “Hy was ’n baie stil seun. “Die moord op hom is sinloos.” Links het bygevoeg Esher sou ’n blink toekoms hê. “Ek het nou net sy rapport van die stelsel afgehaal en gesien hoe goed hy die eerste kwartaal geslaag het. “Hy was ’n uitstekende leerder,” het Links gespog. Millicent Merton, ’n woordvoerder van die WKOD, het gesê hul gedagtes en gebede is saam met Esher se familie, sowel as die skool. “Ons distrikskantoor sal die nodige ondersteuning aan die leerders gee.”