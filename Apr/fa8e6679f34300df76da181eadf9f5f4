DAAR is tog hoop dat Shinaaz Jacobs (19) van Gerald Smith in Uitenhage kan terugkom huis toe. Son het gister berig dat Jacobs se ouers siek is van bekommernis nadat haar visum in Pakistan verval het en sy steeds daar bly. Sy het in Januarie haar sakke gepak en saam met haar boyfriend, Warqas Khan, na Punjab in Pakistan gegaan. Haar visum was net geldig vir twee maande en dit beteken sy is tans onwettig in die land. Haar ouers, Desireé en James Hill, sê hulle ken hul dogter en weet sy is ongelukkig daar in die verte. “Ons vermoed sy word daar teen haar wil gehou. “In die video’s wat sy elke nou en dan vir ons stuur, kan mens sien iemand staan by haar wanneer sy praat. Sy praat asof sy okay is, maar haar oë lyk dan rooi gehuil.” Die ouers was ook geskok toe hulle ’n foto van Jacobs se bebloede arm gekry het. Sy het haarself glo gesny omdat sy emotional was. Sy vra kort-kort haar ouers vir geld sodat sy ’n plan kan maak om terug te keer huis toe. Adres Intussen het Lisa Felix van MDS Visapak Son gekontak om te bevestig sy het Jacobs se visum ge-organise om Pakistan toe te gaan. “Die aansoek vir ’n visum moes saam met ’n invitation­ letter gekom het van Warqas af. Ek kan daardie brief trek en sodoende die ouers help om sy adres te kry sodat hulle haar kan opspoor.” Felix sê daar’s ’n proses om te volg wanneer Jacobs terugkom. “Haar ouers sal ’n brief moet opstel en moet dit persoonlik inhandig by die Suid-Afrikaanse departement van internasionale verhoudinge en samewerking (Dirco). “In dié brief moet hulle verduidelik wat gebeur het. “Daarna kan Dirco die Pakistanse ambassade kontak en die saak hanteer. Op die oomblik is sy onwettig in die land, so sy kan gedeporteer word.” Saterdag het Jacobs glo met ’n travel­ agent gepraat oor ’n vlugkaartjie huis toe. Amjid Pervaiz, ’n Pakistanse sakeman in Uitenhage, sê hy ken die Khan-broers. Hy meen dié spektakel gee ander Pakistani’s ’n slegte naam. “Ja, ek weet Shinaaz het eers die een broer ge-date en toe dit nie uitwerk nie, het sy die ander broer begin date. “Ons was self verbaas om te hoor hy is terug Pakistan toe, want hy het vir my gesê hy gaan net Gauteng toe.” Daar was onlangs ’n onderonsie tussen Awais Khan, Warqas se broer, en James. James het Awais glo met ’n sak geslaan. ’n Interdik teen James is verkry. Jacobs was onbereikbaar op haar selfoon.