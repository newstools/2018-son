ROBBIE Fleck, afrigter van die Stormers, het uiteindelik besluit om Raymond Rhule die trekpas te gee. Die Springbok-vleuel het tot dusver vanjaar in ál nege van die Stormers se wedstryde begin. Die Kapenaars kon egter net drie van hierdie wedstryde wen. Die 25-jarige boorling van Akkra in Ghana het laas jaar Suid-Afrika in sewe toetse verteenwordig. Hy gaan egter nie môremiddag vir die Kaapse franchise teen die Melbourne Rebels op Nuweland (wedstryd se afskoptyd 15:05) uitdraf nie. Rhule was vanjaar by tye baie goed op die aanval, maar sy verdediging was ongelukkig nie altyd op standaard nie. JJ Engelbrecht sal Rhule se plek op die linkervleuel inneem, met Craig Barry wat sy plek op die linkervleuel behou. Die spoedvraat Seabelo Senatla het van sy beserings herstel en sal van die plaasvervangerbank aangewend word. Die talentvolle Blitsbok-ster het die vermoë om ’n groot impak te maak. Voorlangs skuif Pieter-Steph du Toit­ weer van flank na slot in die plek van Jan de Klerk, wat uit die groep gelaat is. Du Toit vorm ’n nuwe kombinasie in die enjin­kamer saam met die gevaarlike Chris van Zyl. Kobus van Dyk gaan op vaskopflank in die plek van Du Toit aan die kant van die skrum sak, met die fisieke Cobus Wiese wat dié posisie van die bank gaan dek. Die Springbok-losvoorspeler Nizaam Carr is ook op die bank ingesluit. Al was die haker Ramone Samuels tot dusver vanjaar baie wisselvallig met sy lynstaaningooie, het Fleck besluit om met hom in die nr. 2-trui te volhard. Scarra Ntubeni sal die plaas­vervangerbank nog warm hou. Spelers soos die vaskopstut Frans Malherbe en die losskakel Jean-Luc du Plessis het van hul beserings herstel en was laas week vir die Westelike Provinsie-span in die SuperSport-reeks in aksie. Fleck het egter besluit om nie dié spelers teen die besoekers van Melbourne te oorweeg nie. STORMERS: Dillyn Leyds, Craig Barry, EW Viljoen, Damian de Allende, JJ Engelbrecht, Damian Willemse, Dewaldt Duvenage, Sikhumbuzo Notshe, Kobus van Dyk, Siya Kolisi (k), Pieter-Steph du Toit, Chris van Zyl, Wilco Louw, Ramone Samuels, Steven Kitshoff. PLAASVERVANGERS: Scarra Ntubeni, JC Janse van Rensburg, Carlu Sadie, Cobus Wiese, Nizaam Carr, Paul de Wet, SP Marais, Seabelo Senatla. REBELS: Jack Maddocks, Tom English, Reece Hodge, Billy Meakes, Marika Koroibete, Jack Debreczeni, Michael Ruru, Amanaki Mafi, Angus Cottrell, Lopeti Timani, Adam Coleman (k), Matt Philip, Jermaine Ainsley, Anaru Rangi, Tetera Faulkner. PLAASVERVANGERS: Sama Malolo, Fereti Sa’aga, Sam Talakai, Geoff Parling, Colby Fainga’a, Harrison Goddard, Semisi Tupou, Sefa Naivalu.