“DIS vir ons ’n groot eer om later vanjaar by die gospelfees in Athlone op te tree.” Só vertel die Kaapse musikant en producer Winston Siljeur. Hy het in Robertson groot­geword, maar woon al tien jaar in Kaapstad. “Ons het die groep Winston Siljeur Project vyf jaar terug gestig nadat die behoefte ontstaan het om ander talent te help ontwikkel.” Gospelsangers wat Siljeur inspireer, is Hezekiah Walker en Lisa McClendon. Hy sê hy “glo nog aan gospelmusiek uit die ou skool”. Hy verduidelik: “Ons is so opgewonde oor die Festival of Gospel Music, wat op 4 Augustus in die Athlone-stadion aangebied word. “Dis ’n goeie geleentheid vir die gospelmusiekbedryf in die Kaap om in eenheid saam die Here te dien.” Siljeur sê die liefde van die Here en die inspirasie wat hy van sy kinders kry, gee hom elke dag krag om aan te gaan. Hy verduidelik verder hy wil ander deur sy musiekgroep inspi­reer en ’n seën wees vir veral dié wat verlore is en nie die Here as Saligmaker ken nie. “Ek weet vir seker as ons almal leer om saam aan God se koninkryk te werk, sal ons baie siele vir die Here wen. “Ek wil opkomende gospelsangers bemoedig: Werk hard, glo in jouself en stel die Here altyd eerste. Hy sal jou die begeertes van jou hart gee.”