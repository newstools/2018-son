DIE saak teen die vermeende moordenaar en verkragter Trust Tofa (30) van Motherwell is ­gister in sy afwesigheid in die Baaise hooggeregshof tot 2 Mei uitgestel. Die Zimbabwiër is nie van die St. Albans-gevangenis af na die hof vervoer nie. Tofa staan tereg op onder meer moord en twee klagte van verkragting. Hy dien 12 jaar tronkstraf uit vir ’n onverwante saak vir roof met verswarende omstandighede. Luidens die klagstaat het Tofa in November 2016 die voordeur van sy voormalige vriendin se huis in Motherwell afgeskop, haar nuwe kêrel met ’n ysterstaaf doodgeslaan en haar daarna verkrag. Voortgaan Met sy verskyning in Januarie het Tofa geweier om uit die sel te kom. Hy het tóé gesê hy sal net hof toe gaan as die boeie om sy hande en voete afgehaal en hy uit aanhouding vrygelaat word. Met sy vorige hofverskyning het hy die hof binne­gestap, maar ook daarop aangedring dat die boeie afgehaal word voordat hy met sy saak sal voortgaan. Tofa het twee van sy vorige regsverteenwoordigers se mandaat beëindig en geweier om sy samewerking te gee totdat hy verseker word die boeie sal verwyder word. Hy dring ook daarop aan om in Zimbabwe verhoor te word. Adv. Chris Nel (SC) het namens Tofa verskyn. Adv. Ishmet Cerfontein kla aan.