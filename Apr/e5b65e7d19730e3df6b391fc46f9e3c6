HUL huisie val letterlik uitmekaar en daar blyk geen hulp te wees nie. Saans waai die koue wind deur die groot krake in die muur, die reën spoil al hul meubels en gediertes kom soek gereeld skuiling in hul huis. Slange, vlermuise en rotte is al in en rondom die vervalle Hop-huisie gekry. Natasha Goeda, haar man en twee kinders woon al die afgelope nege jaar in hul huisie in Belladonna-straat in Uitbreiding 32, Bethelsdorp, in die Baai se noordelike gebiede. Opgeëet Maar die huis het al drie jaar gelede begin uitmekaarval. ’n Helse kraak loop middeldeur en die dak en selfs die vloer het krake in soos die fondament meegee. Haar dogter se skoolboeke is al opgeëet deur rotte. Goeda het van hul meubels na haar ma toe geneem sodat dit nie ook beskadig kan word nie. “Wanneer die wind waai, kraak alles. Elke dag gaan ek 06:00 uit die huis en kom eers in die aand terug, want ek glo die huis is ’n gevaar vir ons om in te wees. Dit raak net al hoe erger.” Tans is die enigste uitweg vir Goeda om in ’n wendyhuis te gaan bly totdat haar huis herstel kan word. “Ek was al hóéveel keer by die councillor se kantore vir hulp, maar ek kom nie reg nie. Ek moet maar net bid vir hulp. My kinders raak gereeld siek en my jongste kind moes ook al hospitaal toe.” Goeda sê ’n man wat na die huis kom kyk het, het gesê hy sal niks daaromtrent kan doen nie; die huis gaan inmekaarval. Neville Higgins, raadslid van wyk 37, sê die huise is in 1994 gebou en Goeda se huis val al lank uitmekaar. “Tot die fondament is gekraak,” sê Higgins. “Ek het self al die huis besoek en foto’s geneem en na die departement van menslike nedersettings gestuur. “Hulle sê daar is nie tans finansiering om die huis te herstel nie. Ons wag dat die huise reggemaak word, maar tot dan is dit belangrik dat ons ’n tydelike struktuur vir die gesin kry. Dit is gevaarlik vir hulle om so in daai huis te bly. “ ’n Ander huis in daai straat moet ook dringend reggemaak word. Ek probeer ook vir daai gesin ’n tydelike struktuur kry.”