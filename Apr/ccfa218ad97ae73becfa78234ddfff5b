DIE Protea-krieketspeler Dean Elgar sal by die Engelse graafskap Surrey die “vyand” moet help. Engeland se aanvangskolwer Mark Stoneman gaan saam met Elgar die kolfbeurte vir Surrey begin. Stoneman veg nog om seker te maak van sy plek in Engeland se toetsspan. Hy glo om saam met die ervare Elgar te kolf, sal baie vir sy spel beteken en hom help om sy toetsplek vir die komende reeks teen Pakistan te beklink. Surrey speel van vandag af teen Hampshire in Londen en Stoneman is gretig om sy stempel op dié wedstryd af te druk. Elgar en Stoneman is albei linkskolwers. “Ek ken Elgar nie persoonlik nie, maar dit sal goed wees om tyd saam met hom in oefeninge en wedstryde deur te bring,” het Stoneman aan die media in Londen gesê. “Hy is iemand wat altyd ’n manier vind om te presteer, al is daar moeilike uitdagings. “Dit sal goed wees om raad van hom te kry en met hom saam te werk. “Ek moet seker maak van groot tellings wanneer ek my beurte goed begin. “Iets waarmee ek sukkel, is om my goeie 30 of 40 lopies in honderdtalle te omskep. “In graafskapkrieket kry ek dit reg, maar ek kon dit nog nie op toetsvlak doen nie.” Elgar is nie die enigste Protea-kolwer wat ’n kolwer van ’n ander land help nie. Indië se kaptein, Virat Kohli, het by die huidige Indiese Premier­liga gesê dit het hom baie gehelp om AB de Villiers dop te hou. “In die onlangse toetsreeks in Suid-Afrika kon ek aanpassings aan my kolfstyl maak deur hom dop te hou,” het Kohli gesê. “Ek het gewonder hoekom AB nooit die rand van die kolf bykry wanneer daar baie beweging van die naat af op die blaaie is nie. “Ek het gesien dit is omdat hy sy kop so geweldig stil hou en ek het hom nageboots.”