DIT sal beslis ’n gatslag wees as Ajax Cape Town dié seisoen gerelegeer sou word. Die finansiële implikasies is massief en dit kan lei tot die ondergang van die akademie, en personeel sal selfs hul werk verloor. Dis veral twee van Ajax se voormalige verdedigers, Dominic Isaacs en Matthew Booth, wat sê hulle sidder om aan die vooruitsig te dink dat Ajax sy Premierliga- status kan verloor. “Jissie, maar dit is pynlik,” vertel Isaacs, wat byna ’n dekade lank (twee stints) op Ajax se boeke was. “Om te dink ons het destyds die fondasie gelê en om te sien hulle boer só agteruit, maak jou hart nogal seer. “My hart gaan veral uit na die akademie-spelers, asook die aspirant-sokkerspelers van die ghetto wat drome koester om hulle by Ajax se akademie aan te sluit.” Volgens Isaacs moet ook groot klem gelê word op die geestelike aspek van die spelers. “Een van die uitdagings is dat Ajax geen leiers in die span het nie,” vertel Isaacs verder. “Nou verwys ek veral na senior spelers. Maar wie is daar? ’n Speler soos Mosa Lebusa is die kaptein, maar wie is andersins daar met ’n sterk persoonlikheid om leiding te gee, jy weet? “Destyds het ons spelers soos Calvin Marlin en Edelbert Dinha gehad wat leiding geneem het.” Die 41-jarige Booth het ook sy kommer oor sy voormalige Ajax-span uitgespreek. Volgens Booth het hy altyd ’n gevoel gehad Ajax se sakeplan – wat die aankweek en verkoop van akademie-spelers insluit – hou baie gevare in. “Dis ’n fyn balans tussen die twee en ek dink Ajax het begin agteruit boer as gevolg hiervan,” meen Booth. “Ek het geweet die prosedure van elke keer jou (ervare) spelers verkoop en hulle met onervare spelers vervang, sal die span inhaal. “Daar is baie PSL-spanne wat meer ambisie toon as Ajax en hom verbygesteek het. Dis baie duidelik dat dié benadering sy tol begin eis.” Terselfdertyd meen Booth dat Ajax ook baie goeie uitreik- en sosiale werk in gemeenskappe doen. Gestaar “Dis nogal teleurstellend dat daar nie besighede is wat na vore kom en hulle ondersteun nie. “Nie net vir hulle nie, maar ook vir (Cape Town) City. Ek dink net daar kan meer gedoen word vir sokker in die Kaap,” het die voormalige Bafana Bafana-verdediger bygevoeg. Booth sê hy weet presies hoe die spelers voel, aangesien hy destyds in die dieselfde posisie was met Ajax en sy afrigter, Muhsin Ertugral, toe relegasie hulle in 2012 in die gesig gestaar het. “Daar was iets soos vier wedstryde oor en Muhsin is ingeroep om te red. Ons het egter meer leiers­figure en senior spelers in die span gehad. Dít het ons deurgedra. “Dit sal beslis ’n uiterste spanpoging deur Ajax vat om sy status vir volgende seisoen te behou,” het Booth afgesluit.