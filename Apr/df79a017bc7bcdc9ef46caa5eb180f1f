HAAR klein, wit kissie was versier met pienk en wit blommetjies. Twané Booysen (3), van Helenvale in die noordelike gebiede van die Baai, is Sater­dag finaal deur haar familie en vriende gegroet. Twané is op 18 Maart 2015 gebore en haar lewe is kort ná haar derde verjaardag kortgeknip. Die kleuter het laas naweek, op Vrydag 30 Maart, die tydelike met die ewige verwissel toe sy onskuldig saam met haar maatjies in ’n buurvrou se jaart gespeel het. Sy het blykbaar aan ’n foutiewe kragpaal geraak en die elektriese stroom het deur haar lyfie geruk. Riedewaan Braner en Levona Booysen, Twané se ouers, het ’n ambulans ontbied en toe ’n vriend gevra om die kind hospitaal toe te neem. Hulle het die ambulans aangetref op die hoek van Voi­sinstraat en Gailweg, waar die paramedici noodhulp toegepas het. Dit was egter reeds te laat en hulle het Twané dood verklaar. Saterdag by Twané se ouer­huis onder in Virgostraat het haar ouers, oumas, vyf broers en ander familie­lede vir oulaas van haar afskeid geneem. Geliefdes en gemeenskapslede het geween oor die verlies van ’n geliefde dogter in die buurt. Die Helenvale Brass Band het voor die stoet geloop tot by die Ou Apostoliese Kerk in Reneckestraat, waar haar diens gehou is. Daarna is Twané in die Malabar-begraafplaas ter ruste gelê. Haar ouers slaap sedert die voorval maar min en sukkel steeds om tot verhaal te kom noudat hul enigste dogter nie meer daar is nie. “Ons kan nie eet nie en ons kan nie slaap nie, want ons meisiekind is weg. “Dis hartbrekend en ons is stukkend – dit voel nie of my hart ooit gesond gaan raak nie. “Ons is dankbaar vir Shoprite, wat ons geborg het, en vir al die ondersteuning van die gemeenskap. Dit beteken baie,” sê Levona. Riedewaan sê die aand voor die begrafnis het hulle nie ’n oog toegemaak nie. “Ons was wakker. Jy kan nie slaap as jy weet wat oor ’n paar uur gebeur nie. “Sy was my enigste dogter. Sy was my alles gewees.” Die hartseer ouers glimlag albei toe hulle vertel hoe lief Twané daarvoor was om op “Omun­ye” te dans. Sy het altyd haar pa gevra om dit weer te speel. Verloor Twané se oupa Alton Saterdag se hart is vir die vyfde keer in minder as ’n jaar gebreek. “Ek het eers my vrou verloor, toe my drie seuns en nou my kleinkind. My hart is seer. Twané was ’n lieflike kind gewees.” Volgens Levona is die foutiewe kragpaal al op 18 Maart by die Nelson Mandelabaai-munisipaliteit aangemeld. Mthubanzi Mniki, ’n munisipale woordvoerder, het gesê die Metro se afdeling vir elektrisiteit en energie stel ondersoek in. Dié afdeling sal onder meer moet vasstel hoekom daar nie vinniger aandag gegee is aan die versoek om die kragpaal reg te maak nie. Die gesin oorweeg regstappe teen die munisipaliteit.