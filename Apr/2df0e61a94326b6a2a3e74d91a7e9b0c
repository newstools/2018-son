STRAND. – Ses mense verskyn vandag in die Strand-landdroshof in verband met verskeie misdade die afgelope week in die Strand. Die Strand is sedert Maandag in ’n volskaalse bende-oorlog gewikkel. In die bende-skietery is twee mans dood en drie gewond. Die geweld wat die afgelope week in die dorp geheers het, hou na bewering verband met dwelmhandel en bendebedrywighede. Na verneem word, gaan die polisie vra dat borgtog teengestaan word omdat die misdaad baie gevaarlik is. Harry Septoe (33) se lyk is in Forbesstraat in iemand se agterplaas gevind. Septoe is vol gate geskiet. Die polisie het ’n allemintige 12 koeëldoppies op die moord­toneel gevind. Die ander oorledene, Howard Rule (35), is in Vyfde Straat in die kop geskiet. Hy is in die hospitaal opgeneem, maar het later aan sy erge wonde beswyk. Rule is deur ’n sekuriteitswag gevind. Mense met inligting word versoek om lt.kol. Franklin Plaatjies by 082 469 3359 te bel.