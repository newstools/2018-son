DIE ANC-raadslid Andile Lungisa is gister in die Baaise landdroshof skuldig bevind aan aanranding met die doel om ernstig te beseer. Die saak hou verband met ’n voorval op 27 Oktober 2016 toe ’n vergadering van die Nelson Mandelabaai-metroraad in chaos gedompel is. Lungisa het Rano Kayser, die voormalige burgemeesterskomiteelid vir paaie en vervoer, met ’n glas-jug oor die kop geslaan. Dit het ’n oop wond aan Kayser se kop veroorsaak. Hy is kort ná landdros Morné Cannon se uitspraak na die aanhoudingselle geneem. Cannon het vroeg in sy uitspraak gesê die saak is nie ’n politieke kwessie nie, maar ’n strafregtelike saak. Die landdros het begin deur te sê die staatsgetuies Re­naldo Gouws, Jonathan Lawack, Johnny Arends, Kayser en ’n polisiebeampte het hom beïndruk­. Hy het bygevoeg dat daar sekere teenstrydighede was, maar dat dit nie aan die sterkte van die saak ’n verskil maak nie. Dat daar teenstrydighede was, beteken dat die staatsgetuies nie in hul getuienis saamgespan het nie. Arends en Kayser se getuienis was dat hulle Lawack wou beskerm omdat Lungisa sy (Lawack se) tafel genader het – iets wat teen die reëls van die raad is. Dispuut Gouws het die video-opname van die gebeure gemaak. Cannon het gesê die enigste kwessie wat in dispuut was, was of Lungisa onwettig opgetree het toe hy Kayser met die beker oor die kop geslaan het. Slegs Lungisa het in sy eie verdediging getuig. Geen ander getuies is geroep nie. Lungisa het getuig hy het uit selfverdediging opgetree omdat hy deur Kayser en Arends bedreig gevoel het. In sy getuienis het hy aangevoer hy wou Kayser net met die water gooi. Volgens Cannon het Gouws se opname die teenoorgestelde bewys. “Hoewel die situasie chaoties was, was daar geen rede vir die beskuldigde om die klaer te slaan nie,” het die landdros bygevoeg. Cannon het gesê Lungisa, anders as die staatsgetuies, het hom glad nie beïndruk nie. “Hy was ’n uiters swak getuie. “Hy was vaag en ontwykend en moes telkemale tereggewys word. “Hy het langdradige antwoorde gegee en het homself weerspreek. “Hy het sy getuienis opgemaak soos die saak voortgeduur het. “He set the sails as the wind blew.” Cannon het Lungisa se weergawe dat hy uit selfverdediging opgetree het, verwerp en hom skuldig bevind aan aanranding met die doel om ernstig te beseer. Die saak is gister tot 9 Mei uitgestel vir voorvonnisverrigtinge. Lungisa se borgtog is verleng. Die ANC se sekretaris in die Metro, Themba Xathula, het ná die hofverrigtinge gesê Lungisa het nie ’n regverdige verhoor gehad nie. “Ons ondersteun hom. En sal wag vir die vonnis vir nog kommentaar.” Lungisa, wat gewoonlik uitgesproke is, wou nie kommentaar lewer nie. Lungisa se skuldigbevinding volg kort op dié van nog ’n ANC-raadslid in Maart. Bongo Nombiba, die raadslid van wyk 20 in die Nelson Mandelabaai-metro, is in die Baaise handelshof aan geldwassery en bedrog skuldig bevind. Nombiba het altesaam R20 000 van sy wyk se diskresionêre fonds vir persoonlike doeleindes misbruik. Die DA in die provinsie het Lungisa se skuldigbevinding gister verwelkom. Dat twee ANC-raadslede aan oortredings in die hof skuldig bevind is, onderstreep die gebrek aan geloofwaardigheid, aldus Mlindi Nhanha, die DA se provinsiale woordvoerder. Nhanha het gister verduidelik: “Dit bewys ons stelling dat die mense se lewens en geld nie aan die ANC-koukus in die Nelson Mandelabaai-metro toevertrou kan word nie. “Die DA daag die ANC uit om sy konferensie-resolusie te implementeer en hierdie twee veroordeelde misdadigers te verwyder. “Ons regstelsel het weer eens sy onafhanklikheid bewys deur te verklaar dat niemand bo die wet is nie, ongeag die hoë pos wat hulle beklee.”