’N HELE generasie van kinders word behoorlike grondslagfase-onderrig ontneem voordat hulle “groot skool” bywoon, aangesien net sowat 53 000 uit 870 000 kleuters in die Oos-Kaap vroeë-kindontwikkelingsentrums bywoon. Só sê Kobus Botha, DA-LPW en die party se woordvoerder oor maatskaplike ontwikkeling. “In ’n antwoord op ’n vraag in die wetgewer aan die LUR vir maatskaplike ontwikkeling, Nancy Sihlwayi, is dit ontdek dat die armste en mees landelike gebiede in die provinsie ly. “In die O.R. Tambo-distrik woon net 8 196 kinders kleuterskole by, terwyl 211 086 dit nie bywoon nie. “In die Alfred Nzo-distrik woon 6 964 kinders by en 127 673 nie. Net 9 324 kinders in die Chris Hani-distrik woon kleuterskole by en 105 798 woon nie die skole by nie.” In Nelson Mandelabaai woon 4 254 kleuters vroeë-kindontwikkelingsentrums by en 128 688 kinders nie. Luidens Sihlwayi se antwoord wissel die redes vir bywoning van ’n gebrek aan vroeë-kindontwikkelingsentrums tot kinders met gestremdhede wat nie toegang tot die sentrums het nie tot lang afstande wat na die sentrums afgelê moet word en ouers wat te arm is om die fooie te bekostig. Sy het bygevoeg dat die uitdagings wat haar departement moet trotseer met betrekking tot voldoende infrastruktuur insluit sentrums wat uit modderstrukture en shacks bedryf word. Daar is ook onvoldoende ruimte om kinders volgens ouderdomsgroep te skei. Die onbeskikbaarheid en/of onvoldoende ouderdomsgeskikte ablusiegeriewe is ook ’n probleem. “ ­’n Onlangse verslag – die Progress in International Reading­ Literacy Study (Pirls) – toon dat 80% van gr. 4-leerders in Suid-Afrika nie vir betekenis kan lees nie. “In Maart het die LUR vir onderwys, Mandla Makapula, verwys na ’n gr. 1-krisis. ’n Prestasie-evaluering toon dat die provinsie in 2016 die hoogste druipsyfer van 20% vir gr. 1’s gehad het.” Botha voeg by dat die provinsie voortdurend die laagste matriekslaagsyfer in die land het. “Die emosionele, sosiale en fisieke ontwikkeling van jong kinders het ’n direkte effek op hul algehele ontwikkeling en die volwassenes wat hulle uiteindelik word. “Dit is waarom dit belangrik is om in jong kinders te belê om hul toekomstige welstand te verbeter.”