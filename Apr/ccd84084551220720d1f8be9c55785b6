CLANWILLIAM. – Meer as 100 jaar oud en hoewel die gesondheid nie meer wil saamspeel nie, hunker hy daarna om nog een maal in sy tuin rond te loop. Oom April Jooste is nie net enige centennial nie; hy is reeds ’n ongelooflike 103 jaar oud. En in die tyd dat die Wes-Kaap onder ’n droogte gebuk gaan, het oom April sy liefde vir tuinmaak ingespan om te verseker in Clanwilliam is daar nog ’n lus vir die oog. Laas jaar het Alan Winde, die Wes-Kaapse LUR vir ekonomiese geleenthede, oom April as ’n inspirasie beskryf toe hy hom tydens die jaarlikse Food Garden-kompetisie vereer het vir die groentetuin wat oom April in sy gemeenskap geskep het. Die laaste paar weke speel oom April se gesondheid egter nie so lekker saam nie en hy het lank laas sy vingers tussen die grond gehad. “Ek mis my tuin. Ek mis die reuk van grond,” het oom April moeg gesê toe Son op Sondag by hom gaan kuier het. “Ek sal seker weer een van die dae ’n draai daar gaan maak.” Oom April sê hoewel die huidige droogte die beskikbaarheid van water vir sy tuin ’n uitdaging maak, kom dit nie naastenby by die groot droogte van 1933 nie. Gesels “Daardie jaar was dit só droog, daar was nie melk in die land nie omdat die koeie nie kon melk gee nie,” vertel hy. “Dit is lekker om in ’n tuin te werk en te gesels met die goed wat jy plant.” Oom April is ’n afgetrede polisiereservis. Volgens ’n inwoner was oom April ywerig om kwajongens vas te trek. “Maar die oom kon nie lees of skryf nie. “Eendag toe vang hy skelms op ’n plaas en vra hulle om hul name op ’n stuk papier te skryf. “Toe oom April met dié lysie by die polisiekantoor kom, toe sien hulle die ouens het die name van groceries neergeskryf: koffie, suiker, visolie...” Oom April het 19 kinders en volgens sy tweede vrou, Liza, is tuinmaak beslis in haar man se bloed. “April sal vyfuur die oggend met sy sakkie uitstap en eers vyfuur die middag terugkom. “Hy het regtig sy deel gedoen om ons dorp mooi te laat lyk. “Dit is jammer dat hy nie meer die gesondheid het om met sy tuinmaak voort te gaan nie,” het Liza gesê.