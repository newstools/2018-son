’N KLEINBOER van Sandvlei, sy girlfriend en ’n minderjarige kind sal vandag in die Somerset-Wes-landdroshof verskyn nadat ses minder­jarige seuntjies van Macassar aangerand is. Volgens die polisie het die voorval Saterdag plaas­gevind. Volgens inligting het die groep seuntjies op ’n oop veld gesit toe die verdagtes hulle opgelaai het en hulle na die kleinboer se hoewe geneem is. Die bewering is dat die laaities dáár met sambokke en die fan belt van ’n kar geslaan is. Die polisie sê die kinders is van 9 tot 12 jaar oud. Die ouers wat gister by die polisiestasie met Son gepraat het, was bitter ontsteld. Volgens die ouers ken die kinders hul vermeende aanvaller. Die kleinboer het na bewering al voorheen vir hulle klein werkies gegee, soos om sy vee op te pas. Hoewel die beskuldigde sê hy ken nie die kinders nie, hou die seuntjies se ouers dik dat die man daaroor lieg. Hulle wil weet: Hoe kan hy hulle nie ken nie as hulle dan van tyd tot tyd los werkies vir hom doen? Een van die seuntjies (11) vertel: “Toe ons op die kleinhoewe aankom, moes ons in ’n ry gaan staan. Toe is die sambokke uitgehaal en toe word ons geslat.” Na bewering was twee jong seuns by die slanery betrokke. Een van hulle word aangekla. Die seuntjie vervolg: “Ek het gedog ons gaan doodgemaak word. “Die mense wou dan nie ophou slaan aan ons nie.” Die bewering is voorts dat die laaities ná die slanery in perdestalle geboender is. Die perde is na bewering toe geslaan om hulle kwaad te maak sodat hulle die kinders kan skop. ’n Ander seuntjie (9) sê: “Oom, my gesig is in die beesstront gedruk. Ek het amper versmoor!” Een van hul maatjies,’n 10-jarige, kon daarin slaag om te ontsnap. Hy het kilo­meters ver uit Sandvlei gehardloop om hul ouers daarvan te gaan vertel. Deon Hendricks, ’n familielid van dié seuntjie, het dadelik gaan kyk en was geskok om die klonkies in só ’n toestand aan te tref. Die kinders beweer nadat hulle aangerand is, moes hulle ook die yard skoonmaak. Die ses is Saterdag in die hospitaal opgeneem en daar behandel. Almal behalwe een van die 10­jariges is eers 23:00 ontslaan. Dié seun het kopbeserings opgedoen. Hy moes gister verskeie toetse ondergaan en is eers daarna ontslaan. Colleen Hendricks, ’n familielid van een van die kinders, sê sy is net dankbaar hulle leef nog. Die ontstoke ouers meen dit is goed dat die verdagtes hof gaan loop. Hulle hoop daar word ’n voorbeeld van hulle gemaak.