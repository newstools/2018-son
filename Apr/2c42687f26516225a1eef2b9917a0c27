VANAAND kry ons ’n ekstra dosis van die Kaap se gewilde sepie, Suidooster! Die karakters van die fiktiewe voorstad Ruiterbosch is nou vyf dae per week op die kassie. Suidooster, wat nog nie eens drie jaar op die lug is nie, het onlangs by die Safta-toekennings meer gevestigde sepies ore aangesit toe dit aangewys is as die Suid-Afrikaanse sepie met die beste draaiboek. Drie van hierdie bekroonde sepie se sterre het gister by Son kom inloer – en natuurlik wou ons uitvis wat volgende gaan gebeur. Marco Spaumer, wat die rol van Tim vertolk, sê die vonke gaan behoorlik spat met die kroeg-debakel en hy is reg in die middel van die groot geveg tussen Ian en Eugene. Ek sê julle nou al, ek sit my geld op Ian, want niemand kan hom ’n kop aansit nie. Dean Smith sê sy karakter, Wade, gaan binnekort sy voet dwars sit! En Simone Biscombe, oftewel Bianca, sê die soeke na haar biologiese pa gaan ’n paar skokke oplewer. Ek trek solank my popcorn nader, want dit smaak my hier kom groot pret. 