INWONERS van Govan Mbeki in die Baaise noordelike gebiede het tyres gebrand en die pad met groot klippe geblokkeer omdat hul shacks afgebreek is. Saterdag het inwoners, baie van hulle backyard dwellers, op die vlakkie langs Uitenhageweg shacks gaan opslaan. Hulle wou daar vir hul gesinne ’n lewe maak toe die polisie Woensdagaand hul shacks afgebreek en die materiaal geneem het. Inwoners betoog sedertdien. Sunday Dolo, ’n gemeenskapsleier, het gesê: “Ons het Saterdag ons shacks hier kom opsit en gisteraand (Woensdag) hoor ons net ‘boom’ toe die Metro-sekuriteit ons shacks kom afbreek het. Hulle het ál ons boumateriaal gevat en nou het ons niks meer oor nie.” Dolo het gesê omtrent 100 erwe het al nommers gehad. Hy het erken die erwe is nie aan hulle gegee nie. “Die polisie het op ons begin skiet.” Gibson Shoco het gesê: “Ons het heelnag betoog en niks geslaap nie. “Hulle het op ons mense geskiet. Daar is oumas wat ál hul pensioengeld gebruik het om ’n shack op te sit.” Maria Milwani (58) wou graag ’n huisie vir haar man en haar kind gebou het. “Ek het R700 spandeer om die shack te bou en nou is als weg.” Mbuyisile Vena het R1 598,36 vir boumateriaal betaal en alles is verwyder. Kapt. André Beetge, ’n polisiewoordvoerder, het gesê: “Woensdag 21:00 het die Metro gekom om die shacks af te breek. Teen 01:00 het die mense daarteen betoog en die polisie is ingeroep. “Die polisie is met klippe gegooi en ’n saak van openbare geweld word ondersoek. Geen arrestasies is gemaak nie.” Die openbare-orde-polisie (Pop) is gisteroggend weer ontbied toe tyres gebrand en die R75 met klippe en brandende voorwerpe geblokkeer is. Teen 13:00 het die Metro weer opgedaag en die afbreek van shacks voortgesit. Kalmer “Die groep is met traangas en rubberkoeëls uitmekaargejaag,” het Beetge gesê. Teen gistermiddag was dinge kalmer. Mthubanzi Mniki, munisipale woordvoerder, het gesê: “Beamptes van die menslikenedersettings-afdeling is reeds na die plek toe om met die mense oor die onwettigheid van hul aksies te praat. “Die Metro se menslike-nedersettings-direktoraat werk met ander direktorate, soos veiligheid en sekuriteit en regsdienste, om die grondbesetting stop te sit.”