’N ENKELMA van Manenberg is Woensdagoggend met haar kinders, twee van hulle gestrem, op straat uitgeskop. Dit kom nadat die Stad Kaapstad ’n uitsettingsbevel verkry het. Firdaus Benn (30) en haar drie kinders – onder wie ’n outistiese meisie en ’n driejarige seun wat epileptiese aanvalle kry – is hul huis kwyt. Die omgekrapte inwoners in die gemeenskap het na die plaaslike behuisingskantoor ge-march oor die gesin wat uitgesit is. Volgens Benn het sy en haar drie kinders ’n jaar gelede onwettig by die huis ingetrek. Benn sê: “Die plek het leeg gestaan. “Ek het drie kinders. My negejarige dogter het outisme en my driejarige seun ly aan epilepsie. “Ek was al verskeie kere by die rent office om die plek op my naam te kry. “Ek het ook briewe van die Rooi Kruis-kinderhospitaal vir hulle geneem wat aanbeveel dat ek in die huis aanbly. “Maar twee weke gelede het hulle by die rent office gesê hulle gaan my ’n datum gee wanneer ek moet uittrek. “Gister uit die bloute het die balju met law enforcement daar opgedaag. “Ek was nog in Athlone besig en net my kinders was by die huis. “ Toe ek by die huis kom, was al my meubels al op ’n trok gelaai.” Volgens Benn bly sy vir eers by haar ma, maar dié word self ook deur uitsetting in die gesig gestaar. Roegshanda Pascoe, ’n gemeenskapsleier in Manenberg, sê: “Die gangsters het al die jare in die huis gebly nadat die huiseienaar oorlede is. “Die vrou met haar gestremde kinders het ’n heenkome gesoek. “ Toe sit ons die gangsters uit en laat die vrou met haar gestremde kinders in die huis bly. “Die huis was verniel en sy het dit reggemaak. “Nou ná ’n jaar wil hulle die vrou kom verjaag. Maar hulle is bang om die druglord en gangsters uit te sit.”