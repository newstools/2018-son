’N NUWE skuiling vir hawelose mense is dié week in Oudtshoorn oopgemaak. Albert Fritz, Wes-Kaapse minister van maatskaplike ontwikkeling, het die shelter geopen. Colan Sylvester, Oudtshoorn se burgemeester, het hom bygestaan. Dit is een van 24 geregistreerde skuilings in die provinsie. Alle shelters word deur organisasies sonder winsbejag beheer wat geld kry van die departement maatskaplike ontwikkeling. Hulle bied dienste aan volwassenes wat op straat leef. Hulle het ’n jaarlikse begroting van R47,6 miljoen. Volgens Fritz gaan die Oudtshoorn Shelter ’n groot rol speel om die departement en munisipaliteit te help om dienste aan haweloses te verskaf. Die hulp aan haweloses sluit in maatskap­like werk, families wat herenig word en bystand vir verslaafdes. “Die Oudtshoorn Shelter het tans 10 beddens, maar sal R250 000 per jaar kry om plek te maak vir 20 beddens, asook ’n maatskaplike hulpwerker.” Fritz sê hulle is trots op die vennootskap met die Oudtshoorn-munisipaliteit, wat gehelp het om die gebou vir die skuiling te kry. “Die George Night Shelter help ook en gee tegniese bystand.” Volgens Fritz sal maatskaplike dienste nog drie shelters vanjaar reg hê. “Ons doel is nie net om meer shelters te kry nie, maar om gehaltediens te lewer. Ons het maatskaplike werkers aangestel wat by 19 van die 24 shelters werk.”