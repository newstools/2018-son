’N BLINDE pastoor se huurders van die hel het na bewering sy hele huis gestroop en hom boonop voor Son aangerand! Toe past. Quinton Schroeder Dinsdag by die huis kom nadat hy drie weke weg was, het ’n onaangename verrassing op hom gewag. Groot brommers, pikswart maaiers en ’n doodsreuk het hom by sy huis in Sunbird Park, Silversands, ingewag toe hy sy deur oopmaak. Past. Schroeder sê ál sy gordyne was afgeruk, sy besittings is gesteel, sy huis is bemors en hul klere is oor die huis rondgestrooi. Benewens past. Schroeder se splinternuwe yskas en wasmasjien is sy Braille-leser ook gesteel. By Son se besoek gister aan Schroeder se huis is ons deur ’n vrot reuk begroet. Volgens Schroeder het sy huurders sy yskas met ál sy vleis daarin afgeskakel en ook van die ander kos in die huis rondgestrooi. Buitekant die huis het glo ook van hul kos in ’n kissie gelê. Schroeder se girlfriend, Elize Kock, sê toe sy die huis die eerste keer sien, wou sy opgooi. Volgens haar het sy die huis ge-spring clean voordat hulle daar weg is. Kock vaar uit: “Hoe is dit moontlik dat mense dít kan doen?” Kock sê dit was nie haar werk toe sy Heleen le Roux wou uitvra nie. Toe moes sy haar “ma se p**s” hoor, sê Kock. Kock vertel: “Sy’t op my geskree en gevra of ek haar daarvan beskuldig dat sy by my huis ingebreek het. “Al wat ek wou weet, was of dit hulle is, want ons het hulle deur die venster gesien toe ons by die huis aankom.” Toe Son die huurders vir kommentaar wou nader, het ’n lelike geveg uitgebreek. Le Roux het teenoor Son ontken dat sy en haar kinders by past. Schroeder se huis ingebreek en die plek bemors het. Volgens haar het sy en haar man werk gaan soek en was hulle nie gereeld tuis nie. Terwyl Le Roux nog verduidelik het, het Schroeder nader gestaan en toe het Le Roux se seun (15) hom aan die keel gegryp. Volgens die seun het ’n blinde Schroeder glo sy ma die vorige dag geslaan en dis toe hy besluit het om Schroeder grond toe te trek. Dit was nie lank nie, toe skop en trap ál Le Roux se kinders die blinde man. Eers toe Son en die kinders se pa intree, het die geveg opgehou. Schroeder is daarna na die Mfuleni-polisiestasie, waar die kolonel gesê het ’n saak van aanranding moet by die saak van huisbraak gevoeg word. Die kolonel het gesê die verdagtes sal dan gearresteer word. Nothemba Pinkie Batwa, ’n polisiewoordvoerder, het bevestig die polisie ondersoek tans ’n saak van huisbraak. 