WAT ’n slagting! Dít is ál hoe die Stormers se Superrugby-vernedering gisteraand teen die Lions op Ellispark in Johannesburg beskryf kan word. Die Lions het behoorlik gebrul, terwyl die Stormers uiters vrot was. Swys de Bruin, afrigter, se span was met ’n allemintige 52-31 baas nadat hy met die rustyd reeds met 31-10 voor was. Vier drieë deur die Lions-vleuel Madosh Tambwe het die wind heeltemal uit die Kapenaars se seile gehaal. Tambwe is agterna welverdiend as spelers van die wedstryd aangewys. Robbie Fleck, afrigter, se manne was rigtingloos en verbeeldingloos. Vir ’n span met spelers van dié gehalte is dit onaanvaarbaar. Hulle het geen antwoord vir die aanvallende spel van sy eweknie, De Bruin, se troepe gehad nie. Die tuisspan het agt drieë teenoor die vier van die besoekers gedruk. Die Lions het met voortreflike aanvallende spel vorendag gekom. Franco Mostert, kaptein, se manne het die spasie aangeval en die Stormers takties uitoorlê. Die Lions het die speltempo versnel en die Kaapse span telkens onkant betrap. Dit was een van daai dae dat niks vir Siya Kolisi (kaptein) en sy manne reg verloop het nie Daarteenoor het alles klopdisselboom vir die Rooibontes verloop. Die Lions se pak voorspelers het die grondslag vir hul sege gelê. Benewens Tambwe, Lionel Ma­poe en Elton Jantjies wat in die agterlyn van die Lions uitgeblink het, het voorspelers soos Malcolm Marx en Kwagga Smith met inklimspel beïndruk. Vir die Stormers het die jong losskakel Damian Willemse weer soms met pragspel vorendag gekom. Pieter-Steph du Toit het die bal ook sterk gedra. Fleck se span kon nog nie vanjaar een van sy wegwedstryde wen nie. Gister se vernederende nederlaag was nóg ’n groot terugslag vir die Kapenaars se aspirasies om die kompetisie se uitspeelrondes te haal. Die Stormers het volgende week ’n loslootjie voordat hulle Durban toe reis om die Sharks aan te durf. Puntemakers: LIONS – drieë: Michael Tambwe (4), Lionel Mapoe, Kwagga Smith, Franco Mostert, Ruan Combrinck; doelskoppe: Elton Jantjies (6). STORMERS – drieë: Wilco Louw, Damian Willemse, Paul de Wet, strafdrie; doelskoppe: SP Marais (3); strafdoel: Marais.