DIE polisie in die Baai soek na vyf verdagtes wat gisteroggend ’n Cell C-winkel in die Bridge-winkelsentrum beroof het. Kapt. Johan Rheeder, ’n polisiewoordvoerder, sê die rooftog het omstreeks 09:10 gebeur. Drie personeellede is in die winkel se kluis toegesluit. Die rowers het daarna gevlug met ’n aantal selfone, laptops en routers. Die waarde van die gesteelde goedere is nog nie vasgestel nie. Die mans het na bewering in ’n silwer Volkswagen Polo hatchback van die toneel gevlug. Niemand is tydens die voorval beseer nie.