SUID-AFRIKA het Vrydag meer as twee dekades van vryheid gevier. Groot was die feesvieringe daardie dag, op 27 April 1994, toe ons vir die eerste keer ’n kruisie kon trek om ’n demokratiese regering aan bewind te bring. Almal het uitgesien na ’n beter, vry lewe. Maar die groot vraag is: Was daai stem iets werd? Is ons mense rêrig bevry? Ja, vir seker, ons kan deesdae almal op enige strand stap. Ja, ons kan enige plek op die bus en trein sit en ons kan trou met wie ons wil. Dis waar, maar daardie selfde egpaartjies sit deesdae soos gevangenes in hul huise vasgekeer. Die dae van jou voet by die voordeur uitsit sonder om oor jou skouer te loer, gebruik maak van openbare vervoer sonder om beroof en aangeval te word, en in die klas te sit sonder om vir bendes se koeëls te koes, is lankal verby. Misdadigers het ons vryheid geheel en ál van ons weggeneem. Die dwelmbase het die rol van raadslede oorgeneem en regeer nou in ons gemeenskappe. Dit is egter nie net geharde misdadigers wat skuldig is nie. Kyk maar gerus hoe die white-collar criminals die land se rykdom voor ons oë wegdra. Het ons in 1994, en elke vyf jaar daarna, gestem sodat Nkandla gebou kan word met ons bloed en sweet? Of dat die Guptas ons staat kan capture? Néé! Ons nuwe besem, Cyril Ramaphosa, het reeds begin skoonvee, maar daar lê nog ’n baie lang, vuil pad vir hom voor. Hy maak die regte geluide, maar of hy woord by daad gaan voeg ... Intussen kan ons nie meer met ons hande gevou staan en toekyk nie. Die bietjie vryheid wat ons nog het, moet beskerm word. En dit wat ons verloor het, moet teruggeneem word. Doen dit ter wille van ons jong mense wat steeds na vryheid smag. En onthou, volgende jaar is dit weer tyd vir kruisies trek.