DIE beseerde metro cop wat Sondag ’n man in die Mfuleni-polisiestasie doodgeskiet het, konst. M. Mabulu, is reeds uit die hospitaal ontslaan. Die identiteit van die man wat doodgeskiet is, is steeds onbekend. Volgens Moses Dlamini, ’n woordvoerder van Opod, is ’n geregtelike doodsondersoek geopen. ’n Saak van poging tot moord is ook geopen. Dié saak hou verband met die mesaanval op Mabulu. Aggressief Die voorval het Sondag omstreeks 11:30 in die Mfuleni-polisiestasie gebeur terwyl Mabulu besig was om ’n dossier te registreer. Die onbekende man was glo baie aggressief toe hy by die aanklagkantoor ingebars en Mabulu met ’n mes gedreig het. Hy het Mabula in die arm en bors gesteek, waarna Mabulu sy dienspistool uitgeruk en die man geskiet het. Hy het drie skote afgevuur. Die man is op die toneel in die aanklagkantoor dood. Twee lede van die publiek wat in die aanklagkantoor was, is ook in die voorval gewond.