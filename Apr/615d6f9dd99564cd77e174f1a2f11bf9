LOUIS Erasmus, ’n Baaise prokureur, is gister in hegtenis geneem op altesame 56 klagte wat onder meer diefstal en oortreding van die Wet op Prokureurs insluit. Hy het vlugtig in die Baaise handelshof verskyn. Luidens die klagstaat het Erasmus op 1 Junie 2010 op sy eie begin praktiseer nadat sy vennootskap met Gregory Clarke op 31 Mei 2010 beëindig is. Die kliënte is van die beëin­diging ingelig. Toe het Erasmus en Clarke voortgegaan met die onder­skeie sake waarmee hulle besig was. Hy het ’n trustrekening en ’n sakerekening by Standard­ Bank gehad. Die beskuldigde was wetlik verplig om die geld in die trustrekening te deponeer en nie enige gedeelte daarvan te gebruik vir enige ander doel as waarvoor dit gegee is nie. Getrouheidsfonds-sertifikate is vir die firma uitgereik vir 24 Mei 2010 tot 13 Maart 2013. Erasmus het nie gekwalifiseer vir die uitreiking van sy Getrouheidsfonds-sertifikaat in 2014, sowel as die een vir die boekjaar 2015 nie. Luidens die klagstaat het Erasmus tussen Augustus 2011 en 31 Julie 2012 verskeie tjeks uit sy trustrekening ten gunste van Giel Mans en/of William Tuck onderteken. Erasmus, Tuck en Mans het ooreengekom dat hulle die tjeks by Standard Bank se Pickering­straat-tak sal wissel en die kontant aan die beskuldigde terugbetaal. Mans en Tuck was nie kliënte van die beskuldigde nie en hulle was nie geregtig op geld uit die Louis Erasmus-trustrekening nie. Die bedrag beloop R403 000. Hy word ook daarvan aangekla dat hy die Wet op Prokureurs oortree het omdat hy in 2014 sonder ’n sertifikaat van die Getrouheidsfonds vir Prokureurs as regsverteenwoordiger van ene Brandon Kraut en Andries Marais opgetree het. Hy word ook daarvan aangekla dat hy tussen Januarie­ 2010 en 2014 die som van R64 436,10 van Zolani Mbete gesteel het wat by ’n tref-en-trap-ongeluk betrokke was. Verduister Erasmus is as kurator van Mbete se boedel aangestel, maar ’n brief is nie uitgereik om hom wettig aan te stel nie. Hy het dus sodoende die Wet op die Administrasie van Boedels oortree. Erasmus het na bewering in 2011 en 2012 altesaam R194 000 verduister van Mpumezi Yeko, wat ’n eis teen die Padongelukfonds ingedien het. Soortgelyke klagte word in die klagstaat uiteengesit met bedrae wat gesteel­ is: R167 000 en R231 372,10 van Luthando Terrence Jacobs­; R300 360,52 en R25 000 van Mncedisi Madikane; R127 483,58 van Michael Mpolongwana; R65 000 van Siphokazi Mdyesha en R35 274,22 van Ayanda Mzozoyana. Almal het eise by die Padongelukfonds ingedien. Die saak is tot 21 Mei uitgestel. Drie jaar van dié vonnis is vir vyf jaar opgeskort. Mans is ook tot vyf jaar gevonnis vir dwarsboming van die gereg omdat hy voorgegee het dat hy ontvoer is.