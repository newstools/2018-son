DIE Southern Kings kan dalk sukkel om ’n span op die veld te kry vir hul laaste Pro14-wedstryd. Verskeie spelers is Saterdagaand teen Cardiff Blues beseer en sal dalk nie vir die wedstryd op 28 April teen die Cheetahs in die Nelson Mandelabaai-sta­dion oorweeg kan word nie. Die Cheetah-wedstryd is wel amper nog twee weke weg, maar die Kings se beseringslys het net gegroei nadat Cardiff Blues hulle Saterdag behoorlik ore aangesit het met 45-12. Die senter Berton Klaasen het harsingskudding opgedoen in die laaste minuut van die wedstryd. Hy sal die harsingskudding-protokol moet volg, wat hom twee weke buite aksie sal hou. Die vleuel Alshaun Bock, wat as plaasvervanger op gekom het, het sy regterdyspier geskeur. Luzuko Vulindlu, wat as plaasvervanger-senter opgekom het, het weer sy linker-kuitspier geskeur. Die Kings se kaptein, die stut Schalk Ferreira, het van sy ribbes gekneus. Dit was die 20ste agtereenvolgende wedstryd waarin hy gespeel het. Die enigste goeie nuus is dat die flank Andisa Ntsila dalk weer aan die einde van die week sal kan begin oefen nadat ’n enkelbesering hom uit die wedstryd teen Cardiff gehou het. Daar is ook nog geen terugvoering oor die losskakel Martin du Toit se vordering nadat hy sy lies beseer het teen Munster twee weke terug in George nie. Ntabeni Dukisa, wat goed vertoon het op losskakel teen Cardiff, behoort dus sy plek te behou. Die Kings het nou nog net een kans om ’n oorwinning te behaal in die reeks. Dit sal egter die derde keer wees dat die Kings en die Cheetahs teen mekaar speel. Om dinge nog moeiliker te maak wat spelers betref, het die Kings se breier, Deon Davids, ook bevestig dat van die spelers by OP ingespan sal word vir sy eerste SuperSport-wedstryd. Daar is egter nog geen amptelike span of afrigters nie.