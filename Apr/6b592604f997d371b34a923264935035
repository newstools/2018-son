’N VERMEENDE rower van Eersterivier het gister sy gat gesien toe hy en sy maat deur ’n groep mense oorval is. Volgens die polisie het dit omstreeks 05:00 plaasgevind toe twee rowers Zuko Tshambu, ’n passasier, beroof en met ’n panga oor die kop geslaan het. Die polisie sê ongeveer 45 passasiers het toe tot Tshambu se redding gekom en die twee verdagtes aangeval om hom te bevry. Die trein, wat op pad was na Kaapstad, het tot stilstand gekom en een van die verdagtes het die hasepad gekies. Uitgeken Die ander een is voos geslaan en glo by die trein uitgegooi. Mense wat in die trein was, sê as hulle nie die rowers aangeval het nie, sou nog mense beseer gewees het. Die oorledene is uitgeken as Lucian Campbell (25) van Stratford, Eersterivier. Hy het op die toneel aan sy wonde beswyk. Tshambu is met kopwonde in die hospitaal opgeneem. Nog ’n persoon wat aangerand is en ernstige wonde opgedoen het, het spoorloos verdwyn. Die polisie het met ’n moordondersoek begin. Mense met inligting kan lt.kol. Franklin Plaatjies by 082 469 3359 bel.