DIE mense is moeg daarvoor dat hulle nie hul eie gemeenskapsaal in Riemvasmaak in die Baaise noordelike gebiede kan gebruik nie. Hulle beweer die Fernwood Park Community Trust (FPCT) doen niks vir hul gemeenskap nie. Hulle sien net hoe ’n trustlid haar crèche vanuit dié saal bedryf. Verder is gemeenskaps­lede ongelukkig omdat dié saal krag gaan kry, maar hul shacks nie. Om hul ongelukkigheid oor die situasie te toon, het hulle vroeg gister­oggend in Soudienweg tyres­ gebrand. “Die probleem wat ons het, is dat dié vrou, Felicia Lethese, alles regkry, maar ons nie. Sy doen goed waarvan ons nie weet nie,” sê Joggie Minnie, ’n inwoner. “Ons bly al 14 jaar op dié vlak, maar het nie huise of (wettige) krag nie. Die FPCT is daar vir ons, maar ons sien nooit die geld nie.” Inwoners sê in Riemvasmaak het ’n menigte huise al afgebrand,maar dié mense het glo niks van die trust af gekry nie. Hulle beskuldig Lethese daarvan dat sy al die geld van die crèche wat sy bestuur, in haar sak druk. Sommige beweer selfs daar word saans by die gemeenskapsaal pille en dagga gerook. Toe werkers Maandag die kragbedrading by die gemeenskapsaal probeer afhandel, het die gemeenskap hulle verbied. Gister het hulle Soudienweg blokkeer en hul klagtes aan Son voorgelê. Connie Sylvester meen dis die gemeenskap se saal; nie net een persoon het die reg om daarvan gebruik te maak nie. “Athol Trollip (burgemeester) moet ’n bietjie kom kyk wat hier aangaan, want Felicia is ’n rower,” beweer Sylvester. Gail Lean, ’n gemeenskapsleier van Riemvasmaak, sê: “Dié grond was privaat eiendom wat aan die FPCT oorhandig is. Dié trust is ver­onderstel om vir die gemeenskap te werk. En daai saal, wat ’n jaar of twee gelede gebou is, behoort aan die gemeenskap. Hoekom gee hulle nie ook ander mense ’n kans om dit te kan benut nie? Hulle kan byvoorbeeld mense roteer en beurte maak om die saal te gebruik.” Lean sê sy woon al 12 jaar op die vlak en moet kraan toe loop. Dié saal het lopende water. “As hulle net vir ons krag kan gee, sal ons ook happy wees.” Lethese sê sy is ’n trustee van die FPCT. “Ek’t by die relevante mense toestemming gekry om my crèche uit die saal te bestuur. Dit val onder my geregistreerde NPO, Children’s Movement. “Enigiemand in die gemeenskap kan dié multi-purpose-saal gebruik. Saans patrolleer die sektorpolisie die saal vir veiligheid.” Oor die beweerde diefstal van trustgeld sê Lethese: “Dis alles leuens. Op die oomblik het die trust glad nie geld nie; daarom hou ons gereeld insamelings. “Ons probeer geld inkry sodat die saal opgegradeer en ’n kantoor daar ingerig kan word.”