DIE staat wil nou bates eis van die voormalige Wes-Kaapse polisiekommissaris Arno Lamoer en sy drie medebeskuldigdes. Die vier het weer gister in die Kaapse hooggeregshof op tien aanklagte van korrupsie verskyn. In hul vorige hofsaak is hulle onskuldig bevind op 99 ander klagte van onder meer ram­pokkery, geldwassery en aanklagte wat verband hou met die oortreding van die Wet op die Voorkoming van Ge­­or­ganiseerde Misdaad (Poca). Sowat twee maande ge­lede het Saleem Dawjee, die eienaar van Towbars Cape en Towbars King, saam met Lamoer, brig. Darius van der Ross en Kolin Govender oop kaarte met die gereg gespeel oor hul korrupte verhouding. Adv. Mxolisi Getye van die batebeslagleggingseenheid het aan die begin van die verrigtinge, net ná 14:00, ’n aansoek voor regter Rosheni Allie gebring. Getye het gesê hy het reeds ingevolge die Poca van die nasionale direkteur van openbare vervolgingsgesag, adv. Shaun Abrahams, toestemming ontvang om daarmee voort te gaan. Luidens sy aansoek eis die staat R167 163,43 van Dawjee, Towbars King en Towbars Cape. Van Lamoer eis die staat R67 329,50. Voorts word R3 324,60 en R24 594,44 onderskeidelik van Van der Ross en Govender geëis. Getye het gevra of dit moontlik is om die eise­aansoek af te handel voordat die verhoor voltooi is. Die regter het al vier beskuldigdes geadviseer om dringend regs­advies in te win in verband met hierdie eise­aansoek. Die eise-aansoek is tot 14 Mei uitgestel. Die res van die verhoor duur vandag voort.