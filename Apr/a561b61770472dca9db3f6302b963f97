DIT lyk asof die stof oor die jintoe-lyste in die Northerns gaan lê het, maar dit gaan nie die Bethelsdorp-gemeenskapspolisiëringsforum (GPF) keer om nog altyd daaraan aandag te gee nie. Karen Kemp, ondervoorsitter van die Bethelsdorp-GPF, sê sy en haar kollegas is nog altyd besig om jongmense en hul ouers wat nadelig deur die lyste geraak is, te counsel. Die lyste het inwoners van die Northerns in die eerste skoolkwartaal warm onder die kraag gehad. In die lyste, wat op WhatsApp versprei word, word kinders se name, asook hul beweerde seksuele eskapades, genoem. Dit het selfs daartoe gelei dat ouers en leerders by ’n hoërskool kliphard op mekaar geskel en mekaar amper met die vuiste bygekom het kort nadat ’n nuwe jintoe-lys die dag kop uitgesteek het. ’n Vergadering is met die ouers by die Hoërskool Sanctor gehou, kort voordat die skool gesluit het. ’n Advokaat en ’n speurder van die Beth­els­dorp-poli­sie­kantoor het hulle toegespreek. Kemp het bygevoeg dat nog lay counsellors van vandag tot Donderdag opleiding sal ontvang by die Helenvale Resource Centre. ”Ons gaan binnekort afsprake by die skole maak sodat ons ons awareness campaigns kan begin. “Ons gaan eers met die skoolhoofde begin. “Daarvandaan sal ons die leerders en ouers betrek.” Volgens Kemp wag hulle ook op terugvoering van ’n Kaapse maatskappy wat hulle met dieselfde probleem gehelp het om ’n oplossing te vind. Sy het bygevoeg dat ’n paar ouers reeds sake by die polisie geopen het. Prof. Frans Marx, emeritus professor aan die Nelson Mandela-Universiteit, het gesê regtens het ’n mens hier te doen met erge laster, asook crimen injuria. “Die skrywers sowel as die groep se ‘administrator’ sou aanspreeklik gehou kon word en sou selfs in die tronk kon beland. “Skole behoort ook sterk op te tree en moet diegene wat hulle hieraan skuldig maak, tug. “Daar is natuurlik ook wetgewing soos die Wet op die Beskerming teen Teistering van 2011. “Dit kan ’n effektiewe middel wees om diensverskaffers te dwing om die identiteit van boelies te help vasstel en beskermingsbevele teen boelies te kry.”