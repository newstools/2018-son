DIT het vir haar soos ’n ewigheid gevoel toe ’n aggressiewe pit bull haar aan haar linkerboob beetkry en daaraan bly hang het voordat sy eienaar hom uiteindelik kom verwyder het. Benewens die beserings aan haar bors het Rebecca Raymond (54) van Timothy Valley in die voorval ook bytmerke aan haar regter-bobeen en laerug opgedoen. Volgens Raymond het die voorval eergister gebeur toe sy om 17:20 via Denmarkstraat op pad was na iemand toe. Raymond sê toe sy in die pad afstap, sien sy die bruin pit bull en ’n swart-wit hond rustig uit ’n yard aangestap kom. Volgens Raymond het sy aanvanklik gedink die honde wil bloot maar net die pad oorsteek, maar toe albei aan weerskante van haar kom staan, het sy besef sy is nou in die moeilikheid. Raymond sê die pit bull het skielik op haar gespring en haar aan haar linkerbors gegryp. Volgens haar het sy gegil en om hulp geskree terwyl die aggressiewe hond aan haar borshang en heen en weer daaraan geswaai het. Raymond sê wat haar upset het, was dat die eienaar van die hond toe heel kalm by sy yard uitgestap gekom en die hond weggehaal het. “Hy moes vinniger opgetree het.” Raymond sê die oomblik toe die hond se eienaar hom weghaal van haar, het sy agtertoe gesteier toe dit lyk asof die pit bull haar vir ’n tweede keer wou bespring. Volgens Raymond het sy in die proses op haar sy op die grond beland en dit is hoe die swart-wit hond sy slagtande by haar rug ingeslaan het. Raymond sê die eienaar van die pit bull het bloot toegekyk terwyl sy om hulp geskree het. Volgens haar kon sy toe darem gou genoeg daarin slaag om op te spring. Raymond sê een van die twee honde het haar ook aan haar regterbobeen beetgekry. Sy sê aan Son sy was te geskok om in daardie stadium te huil, maar het later die aand in trane uitgebars. Volgens Raymond wil niemand eienaarskap van die swart-wit hond erken nie. Sy sê ná die voorval het die eienaar van die pit bull na haar toe gekom en gesê hy is jammer oor wat gebeur het. Volgens haar het dit gelyk asof hy meer oor sy hond worry toe hy glo gesê het: “Ooh, nou moet ek seker my hond uitsit.” Raymond sê die eienaar het gereël dat sy by ’n dokter uitkom en hy het ook haar mediese uitgawes gedek. Volgens haar het die dokter haar ’n inspuiting, ’n pynpil, antibiotikum en salf gegee. “Ek het besluit om nie ’n saak by die polisie te maak nie, want hy het darem my doktersgeld betaal. Ek het nie nog hassles met hom gehad nie.” Sy sê voorts: “Dit lyk vir my dis opgeleide honde daai, want hulle het my ge-ambush. Almal sê daai swart-wit hond is die voorloper van die byters.” Volgens Raymond het die betrokke pit bull al voorheen ook mense aangeval. Bure van dié hond se eienaar sê dat die hond sedert die voorval agter ’n toe garage-deur gehou word. Volgens die buurman is daar ook gerugte dat die hond die deur vanself van binne kan oopmaak. Toe Son by die pit bull se eienaar se huis aankom, het die swart-wit hond rustig voor in die yard gelê. Son het verneem by bure dat die eienaar nie tuis is nie. Verlede maand het Son berig oor ’n Alsation wat twee kinders, Lushay Williams (8) en Lee-Yana Kasper (4) van Jacksonville aangeval het. Die kinders moes behandeling in die Livingstone-hospitaal ontvang.