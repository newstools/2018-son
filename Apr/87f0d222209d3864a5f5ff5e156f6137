EVERTON verwelkom sy nemesis, Liverpool, môre op Goodison Park met die hoop om sy langste onoorwonne lopie teen dié buurspan van Merseyside te eindig. Die Toffees, soos Everton genoem word, het laas in 2010 sukses oor die Reds behaal toe hulle met 2-0 geseëvier het. Sedertien het Jürgen Klopp, die bestuurder, se span die blou helfte van Merseyside oorheers – in die liga sowel as beker­kompetisies. Volgens Liverpool se Trent Alexander-Arnold, wat deur die klub se akademie ­gegaan het, is hul visier op Everton ingestel. “Spogregte – dít is al wat ons soek,” het Alexander­Arnold gesê. “Everton, met sy passie­volle fans, gaan op sy tuisveld beslis dinge vir ons so vyandig moontlik maak. “Ons bekommer ons nie te veel oor hul swak lopie in die liga nie. “Wanneer ons teen hulle te staan kom, gaan dit oor wie daardie dag die hongerste is om te wen,” het Alexander-Arnold gesê. Intussen het Everton se kaptein, Wayne Rooney, op sy beurt gesê hulle kan die krag­meting gebruik om ’n ommeswaai te be­werk­stellig. Rooney, wat aan die begin van die seisoen na sy boyhood-klub teruggekeer het, het aanvanklik ’n groot impak gemaak, maar sedertdien kon hy Everton nie rigting gee nie. “Enige stryd tussen Liverpool en Everton is nie vir fyngevoeliges nie,” het Rooney gesê. “Jou vorige peil beteken niks. Ek hoop die spelers is opgewonde en reg vir die derby. ’n Sege is belangrik, want ons kan weer op dreef kom.” – AP