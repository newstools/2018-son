’N MAN van Ceres het glo ’n jong vrou verkrag, aangerand en vir dood agtergelaat, maar hy wil borgtog hê. Die man (32) het aan die hof gesê hy verstaan nie die aanklagte teen hom nie. Eric Ntabazalila, woordvoerder van die nasionale vervolgingsgesag, sê die beskuldigde staan tereg op aanklag van poging tot moord en drie aanklagte van verkragting. Die meisie, ’n 19-jarige van die dorpsgebied in Ceres, het die aanval oorleef. Volgens ’n bron het die meisie vertel die man het haar Donderdag by haar woning­ kom haal. Hulle sou in Bella Vista gekuier het. Die man het egter by die begraafplaas ingetrek en haar lelik aangerand. Hy het haar na bewering ook met ’n draad gewurg en verkrag. Sy is steeds in die hospitaal. Ontslaan Mark Mentor, voorsitter van die gemeenskaps­polisiëringsforum in Ceres, sê sy herstel goed. “Sy sou vandag ontslaan word, maar die dokters wil nog toetse doen, waaronder ook ’n CAT scan.” Volgens polisiebronne word die moontlikheid ondersoek dat die man by vorige verkragtings en moorde in die gebied betrokke was. Die landdros het vir die beskuldigde gesê hy sou hom nie aanraai om aansoek te doen om borgtog nie, maar dit is wel sy keuse. Die saak is toe tot 12 April uitgestel vir verdere ondersoek en om borgtoginligting te bekom. Mentor sê hulle beplan ’n optog vir die man se volgende hofverskyning. “Die optog word deur plaaslike organisasies gereël. Ons almal gaan vra dat borgtog teengestaan word.”