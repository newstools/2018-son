DIE Stormers se treurige vertonings in vanjaar se Superrugbyreeks ken blykbaar g’n einde nie. Van wen weg van die huis af weet die Kapenaars nie veel nie. Gister se nederlaag van 17-24 teen die Sharks in Durban was die sesde bloutjie van die seisoen. Dit sal Robbie Fleck, breier, teen dié tyd nog ’n paar grys hare op sy reeds silwer kop besorg het. Die lynstaan-ingooie bly nog ’n groot probleem. En al het Ramone Samuels een van die Kapenaars se drieë op Kings Park gedruk, was dit dalk die laaste sien van hom in Fleck se opdrafspan. Een pluimpie wat die Stormers wel verdien, is vir hul skrums. Hulle kan hulself baie ongelukkig ag dat hul oorheersing in dié faset met ’n geelkaart gestraf is. Gister se kragmeting was egter als behalwe ’n aanskoulike affêre. ’n Skoppery oor en weer was die hoogtepunt van die eerste helfte. Die Stormers het wel teen lemoentyd met 7-3 voorgeloop, maar dit was die Sharks wat die meeste speelwerk gedoen het. Die wedstryd het tog begin vlam vat met die Shark-senter Lukhanyo Am, wat veral met briljante aanvalle vorendag gekom het. Die Stormers verdien darem erkenning daarvoor dat hulle so ’n bietjie veggees getoon en in ’n stadium met 17-10 voorgeloop het. Die Sharks kon egter die kastaiings uit die vuur krap met verdoelde drieë deur Jean-Luc du Preez en Thomas du Toit, wat die Kapenaars se doppie geklink het. Albei spanne se vertoning in dié wedstryd het egter nie die verbeelding aangegryp nie. Dit is nou duidelik dat hulle sake vir die houtlepel in die Suid-Afrikaanse konferensie gaan uitspook. Puntemakers: SHARKS – drieë: Lukhanyo Am, Jean-Luc du Preez, Thomas du Toit; doelskoppe: Robert du Preez (3); strafdoel: Du Preez.