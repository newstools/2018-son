DIE opposisiepartye in die Nelson Mandelabaai-metroraad het die blaam vir gister se mislukte spesiale raadsvergadering voor die deur van Jonathan Lawack, die speaker, gelê. Lawack het die sitting permanent verdaag nadat dit in ’n chaos ontaard het. Andile Lungisa, ANC-lid, sê nadat die koalisievennote die vergadering verlaat het, het die opposisiepartye 15 minute, soos die reëls dit vereis, bly sit – maar die ander partye het nie teruggekeer nie. “Die speaker is voor- gesê deur die burgemeester en die hoofsweep, Werner Senekal. Ons deal hier met oortreders wat peuter met die raad se reëls.” Protesteer Zilindile Vena, EFF-lid, sê die speaker se agenda was om die vergadering te laat misluk. Oor die gesing met die bring van hulde sê Vena die EFF moes protesteer omdat Nqaba Bhanga – uit almal – gekies is om hulde te bring. “Wie is hy? Daar is bewerings oor hom. Hy sal nie in die raadsvergadering praat voordat sy sake uitgestryk is nie. “Ons het nie die vergadering per se in duie laat stort nie. Die DA vertrou nie sy eie mense nie. Dit is hoekom hy Marlon (Daniels) nog nie aangestel het nie.” Mongameli Bobani, ’n UDM-lid wat gister in die sitting stil was, sê hy was nie ál lid wat hom goed gedra het nie. “Ons was almal gedissiplineerd. Die speaker was die een wat ongedissiplineerd was.”