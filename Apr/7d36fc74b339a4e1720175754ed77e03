JEZWIN Peacock en Nea­lon Redhouse is gister onderskeidelik tot 30 en 18 jaar effektiewe tronk­straf gevonnis vir die moord op twee Rastas in 2015. Die vonnisoplegging is bygewoon deur sowat tien lede van die bende-eenheid, asook die bevelvoerder, lt.kol. Mike Grobler. Redhouse (19) en Peacock (26) is op 28 Februarie skuldig bevind aan twee klagte van moord, die onwettige besit van ’n vuur­wapen en die onwettige besit van ammunisie. Hulle het op 1 November 2015 deur ’n oop venster toegang verkry tot ’n shack op ’n oop veld in Uit­breiding 31 in Bethelsdorp. Hulle het die deur oopgemaak en nog verdagtes laat inkom. Die shack was ’n bekende drug-pos. Gershwin Morris en Bramwell Fortuin is kort hierna in exe­cution style doodgeskiet. Landdros K.B. Ndungane het Peacock tot 20 jaar gevangenisstraf elk vir die twee moorde gevonnis. Die helfte van die 20 jaar tronkstraf vir die tweede aanklag sal saam met dié van die eerste aanklag uitgedien word. Peacock is nog sewe jaar opgelê vir die onwettige besit van ’n vuurwapen en ammunisie. Dit sal ook saam met die eerste klag se straf uitgedien word. Redhouse is tot 12 jaar gevangenisstraf gevonnis vir elk van die twee moorde. Die helfte van die 12 jaar tronkstraf vir die tweede aanklag sal saam met dié van die eerste aanklag uitgedien word. Hy is nog vyf jaar opgelê vir die onwettige besit van ’n vuurwapen en ammunisie. Dit sal ook gelyklopend met die eerste aanklag se straf uitgedien word. Albei is on­bevoeg verklaar om vuurwapens te besit. Ndungane het gesê ’n vonnis moet die beskuldigdes se persoonlike omstandighede, die aard en erns van die misdaad en die belange van die samelewing in ag neem. Daar moet ’n balans tussen dié drie faktore wees. Hy het gesê Peacock is reeds twee jaar en vier maande in die tronk ná sy arrestasie. Hy het tuberkulose opgedoen terwyl hy verhoor­afwagtend was. Ndungane het bygevoeg daar moet buitengewone omstandighede ter sprake wees om nie die voorgeskrewe minimum vonnis op te lê nie. In Peacock se geval het hy gesê die staatsgetuie het getuig daar was vier verdagtes en dat Peacock lid was van die groep. Volgens Ndungane het hy ook in ag geneem hoe volwasse Peacock toe was. “Hoewel hy nie meer ’n tiener was toe die misdrywe gepleeg is nie, was hy nog ’n jeugdige,” aldus Ndu­n­gane. Hy het ’n tweejarige dogter by sy meisie, het nog nooit ’n permanente werk gehad nie en was tot in gr.11 ’n leerder aan die Hoërskool Chatty totdat hy die skool verlaat het. Peacock het ’n vorige veroordeling vir die besit van ’n ongelisensieerde vuurwapen, waarvoor hy ’n opgeskorte vonnis gekry het. Ndungane het gesê Redhouse was 16 jaar oud toe die misdaad gepleeg is en die minimum vonnis is daarom nie op hom van toepassing nie. Hy het bygevoeg Red­house het aan die Hoërskool Chatty tot in gr. 9 gevorder en nog nooit gewerk nie. Sy ma het getuig hoewel hy met die gereg gebots het, het hy nie vorige veroordelings nie. “Onvolwassenheid moet in ag geneem word. Beskuldigde 2 was net 16 jaar oud en kan nie dieselfde vonnis as ’n 24-jarige kry nie.” Ndungane het die bendegeweld in die Northerns betreur en bygevoeg onskuldige mense beland in die kruisvuur. “Gangsters gee nie ’n damn om vir die lewe van ander nie.” Volgens hom het die oorledenes net dwelms verkoop en was hulle nie lid van ’n bende nie. “Die familie van die oorledenes moet nou die res van hul lewe hiermee saamleef, asook met die wete dat niks hulle gaan terugbring nie.”