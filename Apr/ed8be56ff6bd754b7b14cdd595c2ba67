DIE gemeenskappie van Garies het dié week ’n optog gehou oor die “swak houding” van die munisipaliteit. En die aanduidings is daar dat hulle nie gaan ophou nie. Die massa-optog spruit uit verskeie skrywes oor gemeenskapsake aan hul munisipale bestuurder, Rufus Beukes. Volgens hulle het dit min of geen hoop – wat nog te sê oplossings – gebring nie. Lucian Brink, ’n sakeman en taxi-eienaar, tree as die gemeenskap se sameroeper op. Volgens hom was Dinsdag se optog vreedsaam en geslaagd. ’n Griefskrif is aan raadslid Susara Nero oorhandig omdat die munisipale bestuurder en die burgemeester nie beskikbaar was nie. Brink sê: “Beukes wend geen poging aan om ons probleme aan te spreek nie. Hy maak net beloftes of laat wag ons baie lank vir antwoorde.” Vuur Volgens die gemeenskap word ANC-boeties by die Kamiesberg-munisipaliteit voorgetrek as dit by aanstellings of projekte kom. Intussen spoeg die inwoners vuur oor Mervin Cloete hier. Cloete het onlangs as die vorige mayor bedank, met die hoop om die nuwe uitvoerende burgemeester by die Namakwa-distriksmunisipaliteit (NDM) in Springbok te word. Die sogenaamde Zuma-faksie staan dit egter teen en Cloete is toe terug na die Kamiesberg-munisipaliteit. Volgens Brink is die Kamiesberg-munisipaliteit baie vaag hieroor en moes die raad Cloete nie terug ontvang het nie. Ná die optog het die munisipaliteit baie gou op die griefskrif gereageer, volgens gemeenskaplede. Die munisipaliteit het in antwoord op die gemeenskapslede se vrae erken Cloete het bedank, maar hy’t dit teruggetrek. Blykbaar is hy steeds ’n verteenwoordiger van die Kamiesberg-munisipaliteit na die NDM. Beukes het teen druktyd nog nie kommentaar gelewer nie.