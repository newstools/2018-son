DIE evangelis Chrizarn Hannie het sy langverwagte boek, Breakout and Break­through, op 2 Desember 2017 in die Primêre Skool Porterville bekend gestel. Die boek handel oor Chrizarn se tyd as dwelmverslaafde en hoe God sy lewe daaruit herbou het. Chrizarn was destyds ’n polisiebeampte wat in die greep van dwelms en bendebedrywig­hede vasgevang was, soseer dat hy sy werk moes prysgee om daaruit te ontsnap. Hy was al by bekende rehabilitasiesentrums ingeboek, maar dit het min gehelp. In Augustus 2014 het apostel Jacobus Bouwers ingegryp en hom verwys na die Victory Outreach Ministries se Christian Recovery Home in Hanover Park. In sy vier maande daar het hy sy dwelmverslawing wonderbaarlik oorwin. Dit het ’n nuwe deur vir hom oopgemaak en hy het begin skryf aan Breakout and Breakthrough. “Dié boek kan verslaafdes en hul familielede help wat nie weet hoe om met addiction te deal nie,” vertel Chrizarn. “Basies gaan dit daaroor om jou geloof in God te plaas en te weet daar is hoop in God.” Chrizarn lewer ook praatjies, soos toe hy in Maart by die Global Restoration Centre se Airport Shopping Centre in Belhar die gasspreker was.