DIE Universiteit van Wes-Kaapland (UWK) se rugbyspan wil vandag feesvier wanneer hy die Walter Sisulu-universiteit in die Varsity Shield-eindstryd in Bellville pak. UWK pak Walter Sisulu 18:45 (regstreeks op SS1) in dié beslissende kragmeting in vanjaar se Varsity Shield-kompetisie. Onder die ervare afrigting van die voormalige Springbok-vleuel Chester Williams het UWK alle teenstanders in die ligafase geklop. Dié onoorwonne segetog het die span ook van kwalifikasie tot volgende jaar se Varsity Cup verseker. Die UWK sal die derde Wes-Kaapse span in tersiêre rugby se voorste kompetisie word ná die Maties en die Universiteit van Kaapstad. Daarom wil Williams en sy span die prestasie met nog ’n oorweldigende sege vier, maar hy erken dit gaan nie maklik wees nie. “Ons sal moet kophou, goeie dissipline handhaaf en veral in daai eerste 20 minute moet probeer om volle beheer van die wedstryd te neem,” het Williams aan Son gesê. Hy weet egter die Walter Sisulu-span wat vandag by die UWK-stadion opdaag, speel veel beter rugby as toe sy span die Oos-Kapenaars met 42-5 gelooi het. “Dít was toe nog in die eerste ronde van die kompetisie en hulle het nie al hul beste spelers beskikbaar gehad nie,” het Williams erken. “Ons het verlede jaar vroeg in die kompetisie klippe gekou en laat in die veldtog momentum opgebou om die titel te wen. Ons weet dus Walter Sisulu kan nie nou ligtelik opgeneem word nie.” Die UWK het verlede week sy plek in die eindstryd bespreek deur die Tshwane-Universiteit vir Tegnologie met 66-7 te klop. Walter Sisulu moes in sy halfeind ’n hardgebakte Universiteit van KZN tem om eindelik met 30-21 te seëvier. Dié span kan wedstryde wen wat op ’n armdruk uitloop.