MOERIGE gebruikers van die sosiale media het die regstelsel en ondersteuners van Nabeel Isaacs sterk gekritiseer nadat hy op borgtog van R1 000 vrygelaat is. Isaacs is laas Vrydag in hegtenis geneem vir die moord op sy girlfriend, Zeenit Cupido. Hy het haar glo met ’n broodmes in die rug gesteek. Die mes het haar hart deurboor. Volgens ’n ingeligte het hulle oor ’n girl gestry toe hy haar gelem het. Isaacs is Dinsdag op borgtog van R1 000 vrygelaat. Volgens sy lawyer het Zeenit se ma hom reeds vergewe vir die misstap. Isaacs se pa, Anwar, het ook gesê sy seun en Zeenit was baie lief vir mekaar en het ses jaar uitgaan. Volgens Anwar is sy seun ook baie bedroef oor Zeenit se dood. Facebook-gebruikers was egter nie happy met die hele saak nie. Shaakirah Jumat skryf: “Dis ’n totale bespotting en dit maak nie sin nie. Hoe steek jy jou meisie van agter af met ’n mes?” Luna Gamieldien meen dit is ’n groot jammerte dat soveel mense Isaacs ondersteun. “Mense wys openlik hulle ondersteun ’n misdaad. En dan wonder ons wat fout met ons gemeenskappe is.” Kayley Herringer skryf: “Eerstens was ek baie geskok dat haar familie saamgestem het dat hy borgtog kry. Hy het haar lewe geneem en dit is dít. Tweedens was ek verby geskok om te sien hy is aktief op Facebook en het haar foto as sy cover page opgesit.”