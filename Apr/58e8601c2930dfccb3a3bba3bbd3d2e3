BEHUISING, beligting en veiligheid is eerste op die wish list van Helen­vale se inwoners. Dít het Dinsdag uitgekom op ’n vreedsame vergadering oor die Nelson Mandelabaai-munisipaliteit se begroting en geïntegreerde ontwikkelingsplan (GOP) vir die volgende boekjaar. Die vergadering in die Helenvale Resource Centre is bygewoon deur die hoofsweep, Werner Senekal, speaker, Jonathan Lawack, wyksraadslid Pieter Hermaans en burgemeesterskomiteelede Shirley Sauls, Rano Kayser, Marlon Dan­iels en John Best. Behuising was veral ’n groot behoefte. Lalita Grobbelaar van Uitbreiding 3, ook bekend as Barcelona, het haar ontevredenheid uitgespreek oor die ontwikkeling in Uitbreidings 5 en 6 terwyl niks in Barce­lona vorder nie. “Ek woon al van September 1992 in ’n shack in Barcelona. Die subsidies is weens korrupsie gevries.” Sy het ook aangedui haar omgewing is ’n hot spot en sê sy is self al beroof. Volgens Elizabeth Bottomley van Ambraalstraat is haar straat nie eens op die metro se kaart nie. Sy het gevra dat ’n spreilig daar geïnstalleer moet word sodat die gang en nabygeleë skool verlig kan word, want dit is baie donker daar. Ook Loretta Trompetter van Uitbreiding 12 is bekommerd oor die gebrek aan spreiligte, veral in Reneckestraat. Ben Hiles van Kobusweg het vir die raadslede gesê hy kom eerder met oplossings as met probleme. Hy het gevra dat die munisipaliteit hom help om ’n span bymekaar te kry om te help om die woonbuurt skoon te maak. Verfraai Naas behuising was onverskillige taxi’s ’n groot kwelling vir Angeline Bruintjies van Uitbreiding 5. Betty Grootboom, ’n bejaarde inwoner, het by die munisipaliteit gepleit om Helenvale te verfraai. Sy het gesê die gebied het heelwat opknapping nodig. Sy noem boomaanplanting, veilige speelparke vir kinders en ander geriewe. Sy het ook die munisipaliteit versoek om vinniger op probleme met riolering te reageer. “Ek woon al baie jare hier en hierdie plek was pragtig. Die plek moet verfraai word sodat ons in ’n gesonde en volhoubare omgewing kan leef. “Arm mense se toilette werk nie en hulle word gedwing om hul afval oral te gooi. Dit moet geprioritiseer word,” het Grootboom gesê. Kayser het die inwoners verseker dat hul bydraes aangeteken is en ingesluit sal word by die GOP en begrotingsbeplanningsproses. Lawack het sy dank uitgespreek oor die wyse waarop die vergadering afgeloop het. “Dit is een van die beste vergaderings wat ons tot dusver gehad het. Besprekings was vrugbaar en konstruktief. “Ons wil u graag bedank vir u bydraes. Deur hierdie GOP-proses beplan ons om ’n veilige stad te bewerkstellig wat omgee, net soos Helenvale se mense en die Metro in die geheel dit verlang.” ANC-lede in hul party se T-hemde het stoele en tafels rondgegooi.