RAADSLEDE van die Nelson Mandelabaai-metro verdien maandeliks ’n gemiddelde salaris van R40 000. Dit blyk luidens die bekend­making van salarisse, toelae en voordele soos vervat in die begrotingsdokument vir die boekjare 2017-2018 tot 2019-2020. Die munisipaliteit se salarisrekening vir sy raad beloop luidens hierdie dokument vir die jaar ’n allemintige R70 437 756. Die algehele bedrag vir toelae per jaar vir die 107 raadslede staan op R3 678 624. En die totale pakket vir die 107 raadslede is R56 461 949 per jaar. Die tien burgemeesterskomiteelede se gemiddelde maandelikse salaris is R83 000. Hul toelaag­bedrag vir die jaar is altesame R347 040. Die burgemeester, Athol Trollip, verdien R1 323 166 per jaar. Die speaker, Jonathan Lawack, verdien R1 068 614 jaarliks. En die hoofsweep, Werner Senekal, verdien R1 001 824 per jaar. In die betrokke skedule is ook voorsiening gemaak vir ’n jaarlikse salaris van meer as R1 miljoen vir ’n onderburgemeester. Die raad het laas jaar besluit om die onderburgemeesterskantoor te verwyder. Retief Odendaal, burgemeesterskomiteelid vir begroting en tesourie, sê die departement van samewerkende regering en tradisionele sake (Cogta) kondig jaarliks die salarisse in die Staatskoerant aan ná ’n hersieningsproses. “Daar is verskillende grade van munisipaliteite. Die agt metro’s in die land word dieselfde vergoed. “Die munisipaliteite hoef nie die verhogings te aanvaar nie, maar dit gebeur selde. Die verhogings word deur Cogta se vergoedingskomitee gereguleer.” Volgens Odendaal word 25% van die pakket opsy gesit vir ’n motortoelaag. Die raadslede kry ook ’n goeie selfoontoelaag. “Die pakket sluit nie medies of ’n pensioenfonds in nie.” Ander voordele is die “tools of trade” soos kantoorruimte en ’n rekenaar. Odendaal voeg by almal, behalwe die burgemeester, speaker, hoofsweep en die tien burgemeesters­komiteelede, is deeltydse raadslede. Prof. Joleen Steyn-Kotzé, senior politieke navorsingspesialis verbonde aan die Raad vir Geestes­wetenskaplike Navorsing (RGN), sê raadslede word verkies om die belange van die mense te verteenwoordig. Kwelpunt Daarbenewens moet hulle die besluite uitvoer wat spesifieke gemeenskappe nodig het. “ ’n Groot kwelpunt is – hoewel die raad uit verskeie politieke partye bestaan, het ons nou gesien dat die raad die teater van politiek raak. “Dit gebeur wanneer politieke agendas voorrang bo dié van diensleweringsagendas geniet. “Dit beteken dat belangrike besluite wat gemeenskappe raak, nie geneem kan word nie.” Gabriela McKay, ’n ontleder by die Suid-Afrikaanse Instituut vir Rasseverhoudinge, meen wanneer politici nie hul werk oor die hele spektrum van nasionale tot plaaslike regering doen nie, laat dit die vraag ontstaan of hulle dié geld werd is wat die belastingbetaler vir hulle betaal. “En dikwels as raadslede nie presteer nie, sal mense sê hulle verdien nie hul inkomste of hul poste nie. Maar ek dink as hulle presteer en hul werk doen, kom hierdie vraag minder voor.” McKay voeg by die ondoeltreffende werksaamhede binne munisipaliteite vertraag dienslewering en het ’n negatiewe impak op die munisipale werksaamhede, aangesien die tyd wat bestee word om te argumenteer oor wie eintlik die munisipaliteit moet bestuur, min tyd laat om die werk behoorlik te doen. “Dit kan ook alles vertraag as raadslede verskillende idees het oor hoe om die munisipaliteit die beste te bestuur, sodat dit kan lei tot sekere elemente van dienslewering wat verander of nie geïmplementeer word nie.” 