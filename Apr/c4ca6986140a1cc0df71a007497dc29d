DIE vreeslike koue en reën gedurende die Boston-marathon was een te veel vir die Oos-Kaapse langasem-atleet Lusapho April. Weens die toestande kon April (36) dié wedloop Maandag tot sy groot teleurstelling nie voltooi nie. Dié Uitenhager het net ná die halfpadmerk tou opgegooi en opgehou hardloop. April het uit Amerika laat weet dis omdat die toestande hom ondergekry het. April het net meer as 25 km afgelê, toe kon hy nie meer nie. Hy het siek gevoel en is deur die wedloop se mediese beamptes behandel. April sê hy het in sy lewe nog nooit só koud gekry nie. Dit moes erg koud gewees het, want dis nie asof April skrik vir ’n bietjie koue nie. Van sy voorbereiding vir die marathon was in koue weer op die Oos-Kaapse platteland. Hy meen egter dié slag was toestande buitengewoon on­gunstig. Hy hoop dit sal volgende jaar beter wees. Japan Ondanks dié terugslag is April reeds vuur en vlam vir die marathon volgende jaar. ’n Atleet van Japan het die Boston-marathon die eerste keer sedert 1987 gewen. Yuki Kawauchi het 2:15:58 geklok. Onder die vroue het Desiree Linden (Amerika) in 2:39:54 gewen.