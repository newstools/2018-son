DIE provinsiale bende­taakspan­ ondersoek drie sake van poging tot moord nadat daar Maandagaand op ’n groep mans in die Baaise Northerns losgebrand is. Kol. Priscilla Naidu, ’n polisiewoordvoerder, verduidelik die voorval het Maandag omstreeks­ 21:00 gebeur. Die slagoffers was besig om aan ’n Volkswagen Polo in Accuumstraat, Bloemendal, te werk. Losgebrand Volgens Naidu het die bestuurder­ van die voertuig en nog ’n man ten tyde van die voorval in die voertuig gesit. Die derde persoon het buite die betrokke voertuig gestaan. Skielik het ’n aantal onbekende verdagtes die drie mans genader en op hulle losgebrand. Naidu sê die slagoffers is nie geaffilieer by ’n bende nie. Volgens haar het die bestuurder (35) beserings aan sy voorkop en linkeroog opgedoen. Die ander man (31) het skietwonde in die rug en arm, terwyl die ander slagoffer­ (43) beserings aan die nek en bors opgedoen het. Niemand is tot dusver in verband­ met die voorval aangekeer nie.