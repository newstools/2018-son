MINUTE nadat sy vir haar enigste kind ’n paar splinternuwe rugbyskoene gekoop en hy haar ’n drukkie gegee het, het sy die tyding gekry dat hy in ’n ernstige motorongeluk was. Skuins ná nege Vrydagaand het Jordan Cole Dolph van Derde Laan in Wind­vogel in die Baaise Northerns aan sy beserings beswyk. Jordan (15) se vriend Zain Abdullah (16), wat saam met hom in die motor was, het sy linkerskouer gebreek. Die 19-jarige driver van die motor is glo lig beseer. Jordan was ’n gr. 9-leerder aan die Primêre Skool Beth­elsdorp en Zain is ’n gr. 10-leerder aan die Hoërskool Westview. Zain is Saterdagoggend reeds uit die Livingstone-hospitaal ontslaan. Die ongeluk het Vrydag­oggend omstreeks tienuur op die Bethelsdorp-pad plaasgevind. Die motor het drie keer gerol en Jordan is in die proses uit die voertuig geslinger. Die voertuig het op sy sy te lande gekom – en bo-op Jordan. Jordan se bedroefde ma, Averell Dolph, sê sy was Vrydag omstreeks 11:00 in die Greenacres Shopping Centre toe sy ’n phone call kry dat Jordan in ’n motorongeluk was. Volgens Averell het ene Jacques, wat Jordan geken het, aan die familie vertel hy het ten tyde van die ongeluk ook op die Bethelsdorp-pad gery. Sy sê hy het hulle meegedeel hy moes uitswaai vir die motor waarin die seuns gery het. Hy het Jordan in die motor herken. Volgens hom het die betrokke kar teen ’n hoë spoed verby hom gejaag. Toe hy weer kyk, het hy gesien die driver het ’n ongeluk gemaak. Jacques het die familie,onder wie Jordan se ouma Maureen, toe ingelig oor die ongeluk. ’n Familielid van Jordan wat verkies om anoniem te bly, sê toe hulle by die toneel opdaag, was die paramedics besig met Jordan. Die tienerseun het in die voorste passasiersitplek gesit toe die ongeluk gebeur het. Volgens die familielid het Jordan aanhoudend na sy ouma Maureen geroep terwyl die paramedics besig was om hom te behandel. Maureen het hom aanhoudend die versekering gegee dat alles oukei is en dat sy by hom is. Die familielid vertel Jordan se gesig was vol bloed en daar was krapmerke aan sy gesig. Die seun se gesig was ook erg opgeswel. Averell het vertel Jordan is in die Livingstone-hospitaal opgeneem. Dokters het vyf uur lank ’n noodoperasie op hom uitgevoer. Hy het onder meer inwendige bloeding gehad. Volgens Averell het sy onmiddellik haar broer Elton gebel nadat verpleegpersoneel haar verseker het Jordan gaan oukei wees. Sy sê terwyl sy besig was om met haar broer op die foon te praat, het ’n dokter haar by ’n kamer ingeroep en haar meegedeel Jordan is besig om te sterf. Averell sê: “Ek het toe net afge-switch en uitgestap.” Volgens Averell het sy omstreeks 19:00 haar familie gebel om hospitaal toe te kom. Sy sê sy het nie geweet Jordan was in daardie sta­dium reeds breindood nie. Averell vertel terwyl sy in die hospitaal langs Jordan se bed gestaan het, het sy hom aanhoudend moed ingepraat en vir hom gesê sy is lief vir hom. “Ek was hoopvol. Wanneer ek aan hom gevat het, het sy pols vinniger geklop.” Volgens Averell het sy later aan Jordan gesê: “Don’t stay here for me. If you want to go, go.” Averell sê haar seun is kort hierna oorlede. Volgens Averell sou Jordan Saterdag vir die eerste keer uitgedraf het vir Windvogel United se junior span en was hy baie opgewonde daaroor. Sy sê die dag voor die ongeluk het hy haar die rugby­skoene gevra en die volgende dag het sy dit vir hom gekoop. Volgens Averell gaan sy die skoene hou omdat dit die laaste ding was wat Jordan haar gevra het om vir hom te koop. Zain se ma, Chantelle Abdullah, sê toe sy op die ongelukstoneel kom, het Zain­ reeds uitge-pass. Benewens ’n gebreekte skouer het hy net krap­merke opgedoen. Sy sê wanneer sy Zain oor die ongeluk uitvra, sê hy hy onthou niks daaarvan nie.