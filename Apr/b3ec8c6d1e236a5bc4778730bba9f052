DIE polisie in Grahamstad het ’n 44-jarige man in hegtenis geneem en ’n beweerde daggakweekhuis op ’n plaas buite die dorp gesluit. Volgens kapt. Mali Govender, ’n polisiewoordvoerder, het die polisie op inligting gereageer toe hulle die plaas Banana Grove Dinsdagmiddag ge-raid het. “ ’n Span bestaande uit lede van sigbare polisiëring, ondersteuning en speurders was betrokke. Verdrogingsproses “Die Grahamstadse stasiebevelvoerder, kol. Syed Cassim, het hulle gelei,” sê Govender. “Toe die span daar kom, het hulle ’n aktiewe kweekhuis gekry en daggaplante het op elke stukkie beskikbare grond gegroei. “Plante wat in die verdrogingsproses was, is ook gevind en het van die plafon in die huis gehang.” Sy het gesê die man word aangekla van die kweek en besit van dagga. “Die verdagte sal binnekort in die plaaslike landdroshof verskyn.” Die straatwaarde van die dagga waarop beslag gelê is, is nog onbekend.