JARE gelede moes ek vrede maak met die idee dat ek ’n gewone huisvroutjie met ’n doodgewone lewe is. Ek het die drang en droom in my om eendag ’n skrywer te word met alle mag doodgedruk met die oortuiging dat dit nie ’n doodgewone mens soos ek beskore is nie. Ek het g’n fondasie gehad waarop ek dié droom kon bou nie, behalwe ’n liefde vir my taal. G’n literêre kennis of formele onderrig in die skryfbedryf nie. Net ’n kale gr. 9 agter my naam. Maar hoe ek dit ook al probeer onderdruk het, hierdie vlam binne my het brandend gebly. Dit het soos ’n demoon by my gespook, en om myself van ondergang te red, moes ek begin skryf. Al was dit dan nou net sinlose woorde op papier. Groot fout! Toe ek begin, kon ek nie ophou nie. Daar was g’n keer aan hierdie stortvloed woorde nie. Ek het met elke lettergreep geëvolueer en was tevrede om net te kon skryf. Maar ’n droom wat gestalte begin kry, is nie regtig meer ’n droom nie. Die waarheid het my begin jaag. Ek wou hê mense moet my skrywes lees en deel in dit wat ek het om te sê. Bowenal wou ek my mense se stories vertel. Hulle wat stom gelaat is deur die lewe, maar gehoor wil word. Stories wat in plakkerskampe afspeel. Stories van verkragte kinders en vroue. Stories van bejaardes wat ly en mense wat rou. Seerkrystories wat wys ons is oorwinnaars ongeag omstandighede. ’n Triomfstorie oor ’n hedendaagse Aspoestertjie. So lees mý lewensverhaal. Met slegs my liefde vir Afrikaans as taal kon ek in ’n prinses verander. Ek het niks anders as dít gehad nie. My taal, geloof en baie wilskrag. Dís wat my tot hier gedra het. Toe ek onlangs hoor my kort­verhaal is saam met dié van skrywers soos Nanette van Rooyen, Martin Steyn, Rachelle­ Greeff en ander literêre pryswenners in die US Woordfeesbundel opgeneem, moes ek myself knyp om seker te maak dis nie net ’n droom nie. Toe ek boonop ’n US Woordfees­kunstenaarsbeurs ook ontvang, was ek behoorlik in die wolke. Ek het gebid die klok moes asseblief nie twaalfuur slaan nie, want ’n week lank kon ek my lyf student hou en alles ervaar wat Afrikaans het om my te bied. Boekpraatjies, lesings, kuns, toneelspel, dans, musiek, de lot! Tot ’n onderhoud op RSG! Ek het soos ’n celeb gevoel tussen al die regte celebs. Drie keer was ek diep in die verleentheid toe van die einste celebs my eerste herken en nie skroom om vir my hallo te sê en ’n bietjie te gesels nie. Dan het ek ook die voorreg gehad om ’n mede-Son-skrywer te ontmoet: ek het vasgeloop in Willem Fransman. Ons het land en sand gesels, soos net ons Son-mense kan. By die huis kon ek terugkyk op ’n leersame, vrugtevolle week. Ek is propvol inspirasie. En dis alles moontlik gemaak deur ’n liefde vir Afrikaans.