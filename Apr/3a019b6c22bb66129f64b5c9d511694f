DIE Kaapstadse stadsraad gaan R2,1 miljard oor die volgende drie boekjare op nuwe behuisingsgeleenthede spandeer. Die Stad Kaapstad se konsepbegroting vir die 2018/19-boekjaar is verlede week op die raadsvergadering ter tafel gele en is nou beskikbaar vir openbare kommentaar. Die Stad se Transport and Urban Development Authority (TDA) se konsepbegroting vir die tydperk 1 Julie vanjaar tot 30 Junie 2019 kom neer op R3,6 miljard. Die meerderheid daarvan gaan spandeer word op behuisingsontwikkelinge, openbare vervoer-infrastruktuur (wat met die MyCiti-busdiens na Mitchells Plain en Khayelitsha verband hou) asook nuwe paaie om verkeersopeenhopings te verlig. Brett Herron, Mayco-lid vir vervoer en landelike ontwikkeling, sê gegewe die dringende behoefte vir behuising word R585 miljoen van die R2,1 miljard vir die 2018/19-boekjaar begroot. 'Die meerderheid van dié behuisingsgeleenthede gaan ontwikkel word op goedgeleë grond naby openbare vervoerdienste en werksgeleenthede. Die TDA se voorstel is daarom om R105 miljoen in die volgende boekjaar te spandeer om grond te bekom,' sê Herron Die konsepbegroting gee ‘n lys van 36 behuisingsgeleenthede wat of in die beplanningsfase is, reeds aan die gang is of in die proses is om voltooi te word. Dié projekte is in Nyanga, Atlantis, Heideveld, Fisantekraal, Grassy Park, Somerset West, Scottsdene, Hangberg, Durbanville, Bardale, Belhar, Gugulethu, Manenberg, Strand, Blue Downs, Soutrivier, Sir Lowry’s Pass Village, Brown’s Farms, Beacon Valley, Valhallapark, Retreat, Ottery en Delft. Minstens R201 miljoen gaan ook spandeer word op die opgradering van hostels in Langa met R19 mijoen wat begroot word vir die 2018/19-boekjaar en R75 miljoen en R107 miljoen vir die volgende twee boekjare.