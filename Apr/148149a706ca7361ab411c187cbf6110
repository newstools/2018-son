’n BEJAARDE vrou is in haar huis in Seaview in die Baai vasgebind toe vier gewapende mans die plek geplunder het. Die 82-jarige vrou was Dinsdagaand omstreeks 19:30 alleen tuis besig om televisie te kyk toe vier mans ’n baksteen deur een van die vensters gooi. Kol. Priscilla Naidu, ’n polisiewoordvoerder, het gesê: “Die vrou het ondersoek gaan instel na die geluid en toe in die sit­kamer afgekom op die vier mans, almal met balaklawas en handskoene aan. Gedreig “Die vrou is toe met ’n mes gedreig en haar hande is met ’n kabel vasgebind. “Sy is toe na ’n slaapkamer geneem, waarna die mans haar huis ge-ransack het. “Die verdagtes het op die vlug geslaan toe die telefoon lui.” Geld en juweliersware ter waarde van R100 000 is gebuit. Die vrou is nie in die voorval beseer nie. ’n Saak van huisroof word ondersoek.