GEORGE. – ’n Man van Wildernis het lelik tweede gekom toe die cops hom in ’n padblokkade afgetrek het. Die voorval was reeds in 2016, maar Tyrone James­ het eers Dinsdag in die hof verskyn. Die polisie het James op 17 Maart 2016 naby die Touwsrivierbrug afgetrek. Toe hulle sy voertuig deursoek, het hulle op tik en dagga afgekom en hy is in hegtenis geneem. James pluk toe ’n lat vir sy eie gat deur die polisie te vra of hy sy ma kan bel. Terwyl hy dit gedoen het, het ’n polisielid opgemerk daar is ’n foto van ’n naakte kind op sy foon. Sy het die foon gevat en die polisie het dieselfde dag ’n lasbrief vir visentering bekom. Sy huis is deurgesoek en daar is afgekom op onder meer rekenaartoerusting, DVD’s en CD’s. Die polisie het beslag daarop gelê en dit na die eenheid vir kubermisdaad in Kaapstad gestuur. Dit is nagegaan en daar is afgekom op verskeie kinderpornografiese beelde. Daar was onder meer vier video’s van babas jonger as ’n jaar. Altesaam 56 578 kinderpornografiese beelde en 240 kinderpornografie-video’s van kinders tussen die ouderdomme van 2 en 18 jaar is gevind. James het Dinsdag in die George-landdroshof verskyn en skuldig gepleit. Hy is uit op borgtog. Die saak is tot 22 Mei uitgestel vir vonnisoplegging deur streeklanddros Marius Fourie. Candice Simon kla aan.