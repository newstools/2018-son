SES tienerseuns is in George gearresteer vir die moord op ’n 15-jarige leerder. Avuye Thyuthuza is ’n klomp keer met ’n skerp voorwerp gesteek. Die polisie sê die aanval was bendeverwant. Die moord het gevolg op ’n geveg tussen twee jeugbendes, die Havocs en die Milano’s, wat mekaar met messe en pangas toegetakel het. Volgens ’n ooggetuie is die Milano’s uit die Havocs se turf verjaag, maar hulle het teruggekom en dis tóé dat die geveg uitbreek. Skaamteloos Volgens die ooggetuie het die slagoffer probeer weghardloop, maar die ander het hom ingehaal. Thyuthuza is al die derde moordslagoffer sedert die tienerbendes verlede jaar kop uitgesteek het. Nokhanyo Dlephu (46), ’n inwoner, het gesê: “Ons is gatvol vir die kinders. Hulle is skaamteloos met hul geweld voor almal. “Kinders kan mos nie maak soos hulle wil nie.” Kapt. Dumile Gwavu, ’n polisiewoordvoerder, het bevestig ’n moordklag word ondersoek en ses tienderjarige verdagtes is gearresteer. Een is vrygelaat en die ander was reeds in die hof. Hulle moet vandag weer verskyn.