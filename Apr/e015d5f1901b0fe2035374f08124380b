CALITZDORP. – Die dood het ’n dapper ma hier in die gesig gestaar toe sy ’n vrederegter wou wees. Evelina Baadjies, ’n bekende mammie in die dorp, vertel dis toe sy maar net soos dit ’n grootmens betaam, probeer praat het met jong mans wat baklei het. Dit was ’n bakleiery oor geld, maar toe sy as bemiddelaar wou optree, sê Baadjies, word sy glo lelik onder die rok uitgeskel en gedreig met aanranding. Baadjies sê toe haar seun, Breyton, hoor hoe een van die jongens haar uitskel, het hy ’n graaf gaan haal waarmee hy sy ma wou verdedig. Baadjies sê: “Die jong het toe gesê hy gaan my nou ‘dooddonner’. Toe ek weer sien, pluk hy ’n gun uit. “My vrees het in dapperheid verander, want ek weet die jong mense is maar ook lafhartig. “Ek meen, waarom point jy ’n gun op ’n onskuldige vrou wat jou probeer help?” Baadjies sê sy het toe ’n klip opgetel en gesê: “Ek gooi jou met ’n klip nog voor jy kan skiet. “Ek glo my beskermengel het my teen daai gun beskerm.” Gyselaar Baadjies sê sy het die polisie gebel, maar beweer dié het nie gereageer nie. ’n Inwoner, Piet Beginsel, meen: “Dis dan poging tot moord, maar hulle beskerm ons nie. Hulle weet hoe volop guns in Bergsig is. “Die gemeenskap word gyselaar­ gehou. Praat ’n mens, dreig die jongens dat hulle jou sal doodmaak.” Inwoners beweer vuur­wapens is volop in die dorp se townships. Hulle sê die polisie doen niks om dit af te vat nie. Baadjies sê haar suster se kind, Ellie, is ook al geskiet. Kapt. Malcolom Pojie, ’n polisiewoordvoerder, raai die Baadjiese aan om die voorval by die stasiekommissaris aan te meld. Pojie sê enige inligting oor vuurwapens sal vertroulik hanteer word.