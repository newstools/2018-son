DIE familie van Nathaniel Hendricks (31) soek steeds antwoorde nadat hy in sy sel in die Goodwood-gevangenis met kookwater verbrand is. Hendricks, wat die afgelope twee weke in die hospitaal lê, se toestand is steeds onveranderd. Daar is kookwater in sy keel afgegooi en sy slukderm is erg beskadig. Hy het ook ernstige brandwonde aan sy arms en lyf opgedoen. Volgens Simphiwe Xako, ’n woordvoerder van die departement van korrektiewe dienste, kan hulle nie nou op die beweringe reageer nie. Xako sê: “Ons sal die beweringe ondersoek en die familie so gou moontlik oor ons bevindings inlig.” Hendricks se ma, Ada Sarels (52), braak gal oor die departement van korrektiewe dienste haar nie van die voorval ingelig het nie. Sy het by haar bure, wat ook familie in die tronk het, uitgevind wat met haar seun gebeur het. Volgens Sarels is haar seun in verbande toegedraai en is dit net sy oë en mond wat uitsteek. ’n Omgekrapte Sarels sê: “Sy lippe is pienk en opgeswel. Daar is ook blase op sy lippe.” Hendricks is sedert verlede jaar in die gevangenis in verband met ’n saak van poging tot moord. Hy is nog verhoorafwagtend en sy aansoek om bail is afgekeur.