HOOP – dis omtrent al waaraan duisende pendelaars op openbare vervoerdienste kan vashou. Terwyl die nasionale busstaking vir ’n tweede dag gesorg het dat geen bus op die paaie te sien was nie, was dinge op die treinspoor nie veel beter nie. Cosatu het sy kommer uitgespreek oor die uitwerking wat die busstaking op werkers het. “Die openbare vervoerstelsel is reeds ’n ramp met treine wat ook vertraag is,” aldus Tony Ehrenreich, Wes-Kaapse sekretaris van Cosatu. Hy betreur ook die rampspoedig uitwerking wat die sukkelende vervoerstelsel en nou boonop die busstaking op die ekonomie het. Ehrenreich het verder Brett Herron, die Stad Kaapstad se mayco-lid vir vervoer, se uitlatings oor flexi-tyd veroordeel. Dít was nadat Herron vroeër gevra het dat ondernemings dit weens die busstaking en treinvertragings oorweeg om hul werknemers flexi-tyd te laat werk. “Herron het nog nooit ’n fabriek of produksieproses gesien wat vereis dat almal op ’n bepaalde tyd daar moet wees nie,” sê Ehrenreich. Intussen het die vakbonde gister met werkgewer-organisasies vergader om hul eis vir ’n salarisverhoging van 12% vir busbestuurders te bespreek. Op versoek van die Suid-Afrikaanse padpassasiersbedingingsraad (Sarpbac) sal die Kommissie vir Versoening, Bemiddeling en Arbitrasie (CCMA) as bemiddelaar optree. Ondanks dié poging is daar geen einde in sig nie. Gary Wilson, sekretaris-generaal van Sarpbac, sê al vyf unies en albei werkgewer-organisasies was teenwoordig, maar onderhan­delinge is in ’n sensitiewe stadium. Wilson sê: “Tans gaan die staking voort, maar ons is hoopvol ’n oplossing sal spoedig gevind word.” Op die treinspoor was dinge ook nie beter nie. Volgens Riana Scott, woordvoerder van Metrorail, gee hulle toe dat die verwagte toename in pendelaars weens die busstaking ’n paar uitdagings sou bring. Sy verduidelik: “Die beskadiging van elektriese kabels, twee pantograaf hook-ups (die stellasie wat die krag van die oorhoofse kabels na die treinstel gelei) en talle ander operasionale probleme het egter ’n impak gehad op die spoordiens se vermoë om by verwagte reistye te hou.” Metrorail noem ook dat, afgesien van die operasionele uitdagings, geen voorvalle aangemeld is nie. Hy gaan sy belofte hou om bystand te verleen vir die duur van die busstaking. Herron sê dit is nie duidelik wanneer die staking tot ’n einde sal kom nie. MyCiTi en Golden Arrow sê hul busdiens bly opgeskort tot nader kennisgewing. Herron het bygevoeg dit blyk MyCiTi se diens sal ook vandag en die naweek opgeskort wees. Motoriste moet ook reg wees vir ’n toename in padgebruikers en druk verkeer wat tot langer reistye sal lei. Met die staking wat voortduur, het Cosatu werkgewers gemaan om te verstaan as werkers laat by die werk kom. Ehrenreich sê: “Cosatu sal baklei met enige baas wat laat werkers verantwoordelik hou weens die vervoerkrisis. “Werkers moet ook vir ’n volle dag betaal word, al kom hulle weens die krisis laat by die werk aan.”