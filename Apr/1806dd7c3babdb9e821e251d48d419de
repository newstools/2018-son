DIE vooruitsig dat Samuel­ Eto’o, voormalige Barcelona- en Chelsea-ster­speler, straks sy loopbaan by Cape­ Town City in die Premierliga kan afsluit, is beslis nie far-fetched nie. Veral nie in sokker se moderne era nie, waar ondenkbare skuiwe gebeur omdat geld die wêreld regeer. Byvoorbeeld, wie sou ooit kon dink dat die Nigeriër Victor Obinna, wat destyds op die boeke van gedugte spanne soos Inter Milan, West Ham United en Lokomotiv Moscow was, eendag vir City sou uitdraf? In sokker is daar deesdae bitter min dinge wat geld nie kan oplos nie. Wie sou ook gedink het dat Neymar jr., Brasilië se ster-speler, ooit die Spaanse reus Barcelona sou verruil vir ’n klub soos Paris Saint-Germain, wat nie die sukses van Barca in Europa vermag het nie? Natuurlik hang dit ook daarvan af of City se eienaar, John Comitis, bereid sal wees om sy tjekboek sover te stretch vir die doelskieter van Konyaspor. Lebogang Manyama, die voormalige City-kaptein wat hom verlede seisoen by Konyaspor in Turkye aangesluit het vir omtrent R10 miljoen, is deesdae baie goeie pêlle met die voormalige kaptein van Kameroen. “Eto’o is gereeld in my kamer en ek moet hom my huistaal leer,” het Manyama eksklusief vanuit Turkye aan Son op Sondag gesê. “Hy stel baie in my kultuur belang en ons manier van dinge doen.” Volgens Manyama is dit ’n plesier om met so ’n bekroonde en ervare speler soos Eto’o op die speelveld op te link. Gekombineer Dié duo was op hul stukke in Konyaspor se stryd om oor­lewing in die Turkse Superliga. Manyama en Eto’o het laas week goed gekombineer om ’n indrukwekkende sege van 5-0 oor Sivasspor te behaal. Die 37-jarige Eto’o het twee doele aangeteken en Manyama het ’n groot rol in die assists gespeel. “Hy is ’n baie goeie box-to-box-speler en ek geniet dit om met sulke spelers, en veral met hom, op te link,” was Lebo, soos Ma­nyama genoem word, se reaksie. Manyama het gesê dit was nogal ’n vreemde gevoel om sy eerste Paasnaweek weg van sy familie en geliefdes te spandeer. “Dit was nogal tough, maar Eto’o is hier. “Ek het hom ’n Citizen gemaak en hy wil ’n trui hê. Ek het die grootste respek vir hom – hy is ’n legende!” het Manyama afgesluit. Naam: Samuel Eto’o Fils Geboortedatum: 10 Maart 1981 (ouderdom­ 37) Geboorteplek: Douala, Kameroen Posisie: Doelskieter Huidige klub: Konyaspor Klubs verteenwoordig Senior-loopbaan 1997-2000: Real Madrid 3 wedstryde (0 doele) 1997-1998: Leganés (uitgeleen) 30 (4) 1999: Espanyol (uitgeleen) 0 (0) 2000: Mallorca (uitgeleen) 19 (6) 2000-2004: Mallorca 120 (48) 2004-2009: Barcelona 145 (108) 2009-2011: Inter Milan 67 (33) 2011-2013: Anzhi Makhachkala 53 (25) 2013-2014: Chelsea 21 (9) 2014-2015: Everton 14 (3) 2015: Sampdoria 18 (2) 2015-2018: Antalyaspor 76 (44) 2018-: Konyaspor 8 (4) Nasionale span: 1997-2014: Kameroen 118 (56) Span afgerig: 2015-2016: Antalyaspor (tussentydse speler-bestuurder)