DIE Zimbabwiese polisie, wat ’n groot bedrogspul met ivoorsmokkelary ondersoek, sal oudpres. Robert Mugabe se vrou, Grace, binnekort ondervra. Sy word daarvan verdink dat sy die verskeping van ivoor na China, die Verenigde Arabiese Emirate en Amerika gereël het. Die Herald, vroeër die mondstuk van die Mugabe-regime, berig ’n polisiebron sê hul ondersoek kom tot ’n punt. Talle verdagtes is al ondervra. Luidens dokumente van die Zimbabwiese parke-owerheid het Grace parkbeamptes beveel om permitte aan haar toe te staan vir die uitvoer van miljoene dollar se ivoor as geskenke aan oorsese leiers. Sodra die ivoor buite Zimbabwe is, is dit glo aangestuur na die swart mark. – AFP