SJOE, wat ’n somer was dit nie vir Suid-Afrika se krieketspan nie. Die Proteas kan met reg trots wees op wat hulle dié seisoen vermag het, maar ’n meer dramatiese seisoen op en weg van die veld af sal jy nie sommer gou weer kry nie. Vir eers kan ’n mens van al die drama weg van die veld af vergeet, want die Proteas verdien ’n klop op die skouer vir wat hulle op die veld vermag het. Die seisoen is deur toetskrieket oorheers en dit was Suid-Afrika se mikpunt om die eerste plek op die wêreldranglys te herwin. Suid-Afrika het agt van die tien toetse gewen, maar kon nie daai eerste plek terugkry nie. Niemand voel egter dit was nie ’n suksesvolle seisoen nie. Wanneer ’n mens met kenners gesels oor hoekom die Proteas so ’n suksesvolle somer gehad het, word ’n verskeidenheid redes daarvoor aangebied. Dit is ’n aanduiding dat die Proteas se sukses aan ’n spanpoging toegeskryf kan word. Die Proteas se leierskorps moet baie eer vir hul sukses kry. Ottis Gibson het sy toets as afrigter geslaag en Faf du Plessis het hom op en van die veld af as kaptein onderskei. Die uitvoerende hoof van Krieket Suid-Afrika, Thabang Moroe, meen daar hoef maar net na die uitslae gekyk te word om te sien watter fantastiese leiersrol Du Plessis vertolk het. Om ’n toets te wen moet jou span 20 paaltjies neem en die Proteas se boulers was briljant. Kagiso Rabada het die meeste paaltjies in die reeks teen Australië geneem, maar daar was wonderlike ondersteuning van al die ander boulers. Volgens die voormalige Protea-kaptein Shaun Pollock beskik die Proteas oor ’n goed gebalanseerde boulaanval. “Dit is uiters vaardige boulers. “Die naatboulers was almal puik en Keshav Maharaj is seker die beste draaier wat ons in ’n lang tyd gehad het.” Wat die kolfwerk betref, was die groot verskil tussen die Proteas en Australië dat die Proteas vyf honderdtalle aangeteken het. Geen Aussie het dit reggekry nie. Die voormalige kolfafrigter van die Proteas, Neil McKenzie, meen die kolflys is so sterk omdat daar hope afwisseling is. “Net soos met ’n boulaanval het jy afwisseling nodig, kolwers met verskillende speelstyle. “Die aanvangskombinasie is ’n bewys daarvan. Markram en Dean Elgar vul mekaar pragtig aan.” McKenzie wys ook ander aspekte uit hoekom hy meen die Proteas presteer – passie, veggees en ’n spelersgroep wat opsies aan die afrigter bied. Dit is ook insig- gewend om na die Australiese legendes Allan Border en Shane Warne te luister oor wat hulle meen Suid-Afrika so sterk maak. Albei wys uit dat Suid-Afrika oor twee van die wêreld se beste jong spelers, Rabada en Markram, beskik. Dit is die twee juwele waarom die Proteas verdere sukses kan bou. Dit was ’n wonderlike somer vir die Proteas, maar daar word reeds van die volgende uitdagings gepraat. In Julie toer die Proteas in Sri Lanka en hulle sal probeer om nog nader aan daardie eerste toetsplek te kom. Volgens McKenzie sal dit vir die Proteas ’n uitdaging wees om by die toestande in Sri Lanka aan te pas. “Hulle sal dit egter kan doen. “Hulle is spelers van wêreld­gehalte,” het hy die algemene­ gevoel oor die huidige groep Proteas op­gesom.