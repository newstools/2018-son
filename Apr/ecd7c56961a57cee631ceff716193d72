DIE een oomblik getuig sy nog oor haar lewe, die volgende is sy so dood soos ’n mossie. En nou het groot drama losgebars oor wat – of wie – ’n kerksuster se dood veroorsaak het. Sielia “suster Siela” Olyn (58) van Eersterivier het volgens een van haar bure oor die Paasnaweek ’n kerksaamtrek saam met die ander kerkvroue bygewoon. Sy het nog oor haar lewe getuig voordat sy net omgeval en gesterf het. Suster Siela was ’n dag voor haar skielike dood in ’n geveg met ’n ander kerksuster betrokke. Jennifer Mars (25), wat in dieselfde pad as suster Siela bly, sê mense blameer háár nou vir die suster se dood. Maar suster Mars glo nie sy is die rede vir die sterfte nie en sê Siela het haar op die dag van die bakleiery beslis nie soos ’n kerksuster gedra nie. “Goeie Vrydag was ek op pad winkel toe. Suster Siela het my geroep en gevra of ek airtime by die huiswinkel sal vra totdat haar huurder terug huis toe kom. “Die babbie het nee gesê, want suster Siela stuur altyd die kinders om airtime te vra sonder hul mammie se toestemming.” Mars sê toe sy suster Siela insê omdat dit verkeerd is wat sy doen, het alle hel losgebars. “Sy het toe my en my ma se p**s uitgevloek. “Ek wou toe weet hoekom sy dit doen, want ’n vrou van die Here vloek mos nie. “Toe roep sy my nader en gryp my voor die bors. Ons het toe gestoei en toe ek weer kyk, is sy bo my met ’n mes. “Sy het my skrams in die arm gesteek.” Mars sê toe sy die volgende dag ’n saak wou maak, het mense haar kom sê suster Siela is dood. “Mense wou toe weet of ek suster hard geslaan het en of die stres van die bakleiery miskien haar dood veroorsaak het. “Nou blameer almal my omdat haar familie so sê. “Hulle wil nie eens hê ek moet roudiens toe gaan nie, hulle dreig my skoons met die Here.” Suster Siela se man, Abraham “Oom Avie” Olyn, het gister gesê hy het niks met al die drama te doen nie. “Ek weet nie eens hoekom die mense so baklei nie. “Dis haar suster wat aanhou dat die meisie iets met Siela se dood te doen het. “Al wat ek wil hê, is dat my vrou in vrede moet rus. “Sy het in die kerk, in die huis van die Here, afgesterf. Sy het goed gegaan. “Hoekom kan almal nie net vir die doodsertifikaat wag nie?”