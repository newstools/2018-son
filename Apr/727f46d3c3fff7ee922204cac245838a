HY HET gevra daarvoor en nou het sy dag in die hof uiteindelik aangebreek. Maar ná afloop van sy eerste verskyning in die Durbanse hooggeregshof het die voormalige president, Jacob Zuma, steeds uitdagend buite die hof gestaan en aan sy ondersteuners gesê mense wat hom wil vervolg, “gaan spyt wees”. Dít volg terwyl menige Suid-Afrikaner steeds spyt is dat ons land ’n president soos hy aan bewind gehad het. Sedert sy dae as LUR vir finansies in KwaZulu-Natal het Zuma hom stelselmatig geposisioneer om nader aan die staatskas te kom. En as ’n mens die rillerverhale van staatska­ping kan glo, is dit presies waar hy uiteindelik beland het. Vir langer as ’n dekade al wag Suid-Afrikaners dat die wiele van geregtigheid moet draai en dat daar vir ons, die gewone mense op straat, gewys moet word dat niemand bo die wet verhewe is nie. Tog bly dit ’n ope vraag of Zuma uiteindelik vir sy dade gaan boet – indien hy skuldig bevind word. Hier wag ons dan nou nog dat sy voormalige finansiële adviseur, Schabir Shaik, tot sterfte moet kom weens sy onbekende terminale siekte wat hom tronkstraf laat vryspring het. Is Shaik die eerste mens op aarde wie se terminale siekte deur korrupsie genees is? Gaan Zuma dieselfde kaart skiet en die staatskoffers wéér melk om sy regskoste te betaal? Hierdie Zuma-saga is nog ver van klaar af en ja, die hoop is daar dat hy en almal wat in die wapenskandaal geïmpliseer is, man moet staan vir hul dade. Maar aan die ander kant het ons oor die jare geleer dat Zuma ’n man met 90 politieke lewens is. Die vraag is dus: Gaan hy nóg ’n blinddoek oor Lady Justice se oë span?