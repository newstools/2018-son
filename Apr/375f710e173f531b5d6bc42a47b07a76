“VROEËR het die beskuldigde getuig daar was geen kwade gevoelens tussen hom en die klaer nie. “Dus maak dit nie sin dat hy die klaer vir geen rede sou aanval nie. Die enige rede is omdat die klaer hom aanvallend genader het.” So het Andile Lungisa se lawyer, Lu­thando Ngqakayi, gister in sy slotbetoë in die Baaise landdroshof aangevoer. Ngqakayi meen daar is volgens die speaker, Jonathan Lawack, geen geskrewe reël dat niemand veronderstel is om die speaker tydens ’n raadsvergadering te nader nie. Hy meen die speaker lyk in die videobeeldmateriaal ook nie na iemand wat vir sy lewe vrees nie. Volgens Ngqakayi het Lawack self getuig dat die DA-koukus ná afloop van die herrie in die raadsaal vergader het om die voorval te bespreek. Ngqakayi sê dis hoekom hul verklarings wat hulle agterna afgelê het, so konsekwent is. Hy het bygevoeg Renaldo Gouws se getuienis oor presies waar Lungisa die glasbeker opgetel het, word nêrens gestaaf nie. Ngqakayi gee toe dat Lungisa vaag was – soveel so dat die hof moes ingryp, maar nie so vaag dat die hof sy getuienis moet verwerp nie. Ngqakayi meen daar is reeds aanvaar dat daar ’n onregmatige daad was, maar hy het die hof gevra om hom in die beskuldigde se posisie te plaas en dan te bepaal of die beskuldigde se optrede onredelik was. Volgens Ngqakayi is die beserings aan die klaer toegedien uit selfverde­diging.