DIE ANC in Noordwes wonder waarom die leier van die ANC-jeugliga, Collen Maine, gesê het die provinsiale voorsitter van die ANC in Noordwes, Supra Mahumapelo, het hom aan die Guptas voorgestel. Maine het Dinsdag op die roudiens van Winnie Madikizela-Mandela in Potchefstroom gesê hy het ál die Guptas ontmoet en dat Mahumapelo hom aan hulle voor-gestel het. Maine het gesê: “Jacob Zuma het my nie aan hulle voorgestel nie; Supra Mahumapelo het.” Ál wat Mahumapelo aan News24 wou sê, is dat Maine verantwoordelikheid moet aanvaar vir sy eie dade. “Roekelose bestuurders kan mos nie die bestuurskool wat hulle leer bestuur het, verkwalik vir die ongelukke wat hulle maak nie,” het Mahumapelo sy punt filosofies geïllus­treer.