’N MAN (40) verskyn môre in die landdroshof in Alexandria ná die geweld by Donderdagaand se IDP-vergadering van die Baaise Metro. Klagte van openbare geweld en die beskadiging van infrastruktuur staar hom in die gesig. Kapt. André Beetge, ’n polisiewoordvoerder, sê: “Die vergadering het 18:00 begin, en net voor 19:00 het ’n groep van omtrent 200 plaaslike inwoners die ingange na die Colchester-gemeenskapsaal met brandende voorwerpe versper. “Sewe voertuie is beskadig toe klippe en rotse gegooi is. ’n Brandende voorwerp is binne-in ’n Metro-voertuig, ’n Nissan NP200, gegooi, wat brandskade op die sitplek veroorsaak het. Van die saal se vensters is ook stukkend gegooi. “Die polisie se eenheid vir openbare orde (Pops) het rubberkoeëls gebruik om die klipgooiers uiteen te kry. Dít is nadat polisievoertuie ook met klippe bestook is. “Pops-lede het daarna die hekke na die saal oopgeforseer om die mense wat in die saal vasgekeer was, uit te kry. “Teen 21:00 het die skare na die N2 in Colchester beweeg waar hulle die pad met brandende bande versper en verbygaande voertuie met klippe gegooi het. “ ’n Verdere nege voertuie, insluitend vier vragmotors, is beskadig. Die polisie het daarin geslaag om die pad oop te maak vir verkeer. “Die 40-jarige man is hier ge­arresteer toe hy ’n tyre na die N2 gevat het om die pad te versper.” Niemand anders is gevang nie.