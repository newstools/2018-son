JOU ding moet pyn. Dít was maar net een van ’n paar sêgoed wat Woensdagaand ’n ware Suid-Afrikaanse geur aan die WWE Live event in die Grand Arena by GrandWest gegee het. Mens sou dink die jongspan sou meer opgewonde wees om groot gunstelinge soos Roman Reigns, Sasha Banks, Bayley, Braun Strowman en Seth Rollins te sien, maar dit was eintlik die volwassenes wat die hardste geskree het. As die rofstoeiers maar net na ’n paar van die instruksies uit die gehoor geluister het, sou sekere van dié gevegte seker minder as vyf minute gevat het. Die opgewondenheid van Kapenaars is seker te verstane aangesien dit die eerste keer in sewe jaar is dat WWE weer ’n draai in Suid-Afrika kom maak het. Finn Balor, Mandy Rose, Nia Jax en Cesaro het ook hul eerste toer na Suid-Afrika meegemaak. Ná 20 uur op ’n vlug – dit nadat hulle nog Maandagaand op WWE Raw moes optree – het hulle ook glad nie teleurgestel nie. Hulle het gevegte steeds met dieselfde energie aangepak. Jy kan verskoon word as jy Woensdagaand gedink het jy is in ’n stadion in Amerika. Kapenaars het die WWE-sterre laat tuis voel. Met elke slagspreuk is saam gegil. Vir elke “good guy” is ge-cheer en vir elke baddie is daar geboe. En as jy gewaag het om vir die bad guy te cheer, is jy summier aangegluur. Die jongspan moes ook dikwels toekyk hoe volwasse mans meer emosioneel as hulle raak. “Gee die bank statement, Sasha” en “Jy kan nie so maklik tou opgooi nie, Seth”, is maar net van die raad wat vanuit die skare gehoor is. Dit lyk of Braun Strowman en Roman Reigns in die main event saam met Elias darem geluister het toe een ou “Moer mekaar!” geskree het. Klipharde houe is uitgedeel. ’n Paar keer het die sweet (of snot) van Strowman tot in die voorste ry gespat soos hy deur Reigns rond­geklap is. Toe die crowd vir ’n tafel vra, het Reigns aan die versoek voldoen. As die Kapenaars praat, luister jy. Die staaltrappe het gevolg. Elke hou daarmee het deur die gebou ge-eggo. En toe waag Elias mos ook om krediet te vat vir Woensdag se reën. “Ek verstaan hier in Kaapstad beleef julle bietjie van ’n droogte. Die oomblik toe ek land, toe begin dit reën,” het hy tot ’n luide geboe gebrêk. Toe hy sê Kaapstad het die “worst fans” en dat hy “al die klein kinders in die gesig wil slaan”, is hy amper uit die gebou geboe. Dit het wel glimlagte op hul gesig gesit toe Reigns hom middeldeur duik met sy kenmerkende “spear” om die laaste geveg van die aand te wen. Môreaand (Saterdag) is hulle in Johannesburg voordat hulle vertrek om weer Maandagaand op Raw te moet wees. Volgende Vrydag skop hul toer in Saoedi-Arabië af. Dié “sport” se seisoen eindig werklik nooit.  