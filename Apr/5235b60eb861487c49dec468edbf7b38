TITUS O’Neil kan nie uitgepraat raak oor die mooie Kaap nie. Channel 24 berig dié grootbek is in Mzansi vir die WWE LIVE Suid-Afrikaanse toer wat van vandag tot 21 April plaasvind. Dit is nie die eerste keer dat die flashy wrestler ’n Kaapse draai gooi nie. “Die laaste keer toe ek hier was, het ek saam met die haaie geswem en ek is opgewonde oor wat ek dié keer hier gaan doen. “Ek sien uit daarna om Tafelberg te besoek voordat ek na Johannesburg gaan.” Die WWE LIVE­-toer skop vandag af in die Grand Arena, GrandWest. En as jy nog nie kaartjies vir vandag het nie, is jy in luck, want môre klim die taai ouens en girls weer deur die toue. Kaartjies is beskikbaar by Computicket. Van die wrestlers wat in aksie gaan wees, is Braun Strowman, Seth Rollins en Roman Reigns. RAW se Alexa Bliss en Sasha Banks gaan ook in die kryt wees.