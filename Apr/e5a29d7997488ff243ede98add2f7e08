NÁ AMPER ’n jaar van uitstellings gaan die verkragtingsaak van ’n vyfjarige meisie eindelik voort. Die verdagte (49) van Rocklands in Mitchells Plain het gister via TV-verbinding in die Mitchells Plain-landdroshof verskyn. Die beskuldigde se naam kon sedert sy eerste verskyning nie bekend gemaak word nie omdat ’n staats- getuie hom nog moes uitken. Die man, wat aan sy vyfjarige slagoffer se familie bekend is, het na bewering die meisie met speelgoed ge-bribe­. Hy het haar glo na die Kapteinsklip-treinstasie gelok en daar sy vies­like daad met haar gepleeg. Die voorval het in Augustus verlede jaar plaasgevind en die dapper meisie het self haar vermeende verkragter uitgeken. Gister het die skoon geskeerde beskuldigde heel confident voorgekom. Hy het die hof laat weet dat hy okay is en dat hy by sy volle verstand is om met die saak voort te gaan nadat hy vroeër in die selle aangerand is. Die meisie se familie, wat ook teenwoordig was in die hof, het verlig voorgekom toe die hof die saak na die streekhof oorgeplaas het. Henry Arends, die voorsitter van die Mitchells Plain-krisisforum (MPCF), sê gister hulle is bly oor die vordering in die saak. “Ná al die uitstellery is ons bly dat die saak vordering maak. “Dit gaan aan, hoewel dit byna ses maande uitgestel is.” Achmat Isaacs, ’n woordvoerder vir die MPCF, stem saam en sê hy hoop dat die verhoor gou sal gaan. “Die feit dat hulle sommer onmiddellik die saak na die streekhof gaan oorplaas, is ’n goeie teken. “Ons hoop nou dat die streekhof vinnig sal maak sodat die ou vir sy dade agter tralies kan sit.” Die saak is tot 17 Mei vir ’n streekhofdatum uitgestel.