MITCHELLS Plain is plein net onveilig. Byna elke dag word iemand in dié woongebied vermoor. ’n Kommerwekkende tendens deesdae in die digs bevolkte gebied in die Wes-Kaap is dat baie gangsters in die omgewing skoolgaan. Die bendebase en drug merts teiken veral jong skoolgaande kinders. ’n Sekretaresse by een van hierdie skole sê angstig: “Ek is bang om in die skool te wees. “Ek hoor die gangsters op skool sê hulle gaan die ander leerders wat gangsters is, doodmaak. “Wanneer die skool uitkom, dan kom die gangsters hul vriende haal.” Onlangs is ’n 17-jarige leerder van Westridge in die bosse langs die skool ingetrek en byna 70 keer gesteek. Hy het die wrede aanval wonderbaarlik oorleef. Sy ma, wat uit vrees vir vergelding anoniem wou bly, sê haar seun moes die een ná die ander operasie onder­gaan om sy lewe te red. Die hoof van ’n hoërskool wat ook anoniem wou bly, vertel by sy skool is elke skooldag se assembly ’n nagmerrie. “Soggens is feitlik ál die leerders gerook, want dis nou baie maklik en goedkoop om drugs te koop. “En ja, hier is gangsters by my skool. Hulle dra tjappies.” Hanif Loonat van die Mitchells Plain-polisiegroepering se gemeenskapspolisiëringsforum (GPF), sê: “Die gangsters gebruik leerders as hit men, want hulle kan nie tronk toe gaan nie omdat hulle minderjarig is. “Ons moet die wette begin verander sodat ’n kind wat ’n moordenaar is, gestraf kan word.” Byna almal in Mitchells Plain vrees deesdae vir hul lewe – selfs dokters. “Dinge is so erg dat ek ’n lyfwag moes aanstel om my by my praktyk te beskerm,” erken ’n dokter teenoor Son op Sondag. Sers. Noloyiso Rwexana, ’n polisie­woordvoerder, sê hulle weet bendes teiken deesdae leerders. “Misdaadvoorkoming in Mitchells Plain kry aandag deur programme wat by skole geloods word,” voeg sy by.