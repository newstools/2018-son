DIE polisie waarsku die publiek om nie groot hoeveelhede geld te trek by ’n bank nie. Dié waarskuwing kom nadat ’n man (40) in die Baai Saterdag beroof is nadat hy ’n bank verlaat het en agtervolg is. “Die slagoffer is gevolg vanaf ’n bank in Kempstonweg deur vier gewapende mans. “Die klaer sê hy was op pad Noordeinde-poskantoor toe om sy karlisensie te hernu. “Toe hy die poskantoor verlaat, is hy oorval deur vier verdagtes, elkeen met ’n vuurwapen,” sê kol. Priscilla Naidu, ’n polisiewoordvoerder. Hy is beroof van ’n groot bedrag kontant, twee selfone, sy vuurwapen, asook sy kar se sleutels. Die verdagtes het gevlug­ in ’n silwer Golf 6. Die polisie ondersoek ’n saak van roof. “Vat notisie van die omgewing en kyk altyd in die truspieëltjie wanneer jy bestuur om seker te maak jy word nie agtervolg nie. “As jy enigiets verdags vermoed, ry na die naaste­ polisiestasie en meld die vermoede onmiddellik aan,” maan Naidu­.