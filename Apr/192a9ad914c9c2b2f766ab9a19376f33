“EERS wanneer my kind onder die grond is, waar dit donker is, sal ek die kers uitblaas.” Tot dan toe, sê oupa Daniel Dhalmini (69), sal hy sy kleinseun se lig aan die brand hou. Die hartseer oupa vertel dat die hele familie nog in skok is oor die voorval waarin Darren Dhalmini (15) doodgeskiet is. Darren, ’n gr. 11-leerder van die Hoërskool Cravenby, is op 24 Maart in 13de Laan, Ravensmead, in die kop geskiet. Hy is later na die Tygerberg-hospitaal geneem waar hy aan sy wonde gesterf het. “Ons het nooit so iets verwag nie. Hy is wreed van ons af weggeneem. “Ons is nog in skok en verstaan nie hoekom so iets met hom moes gebeur het nie,” sê Dhalmini. Die oupa verduidelik dat hy op die dag van die voorval sy bakkie gaan nader trek het omdat hy en Darren se ma op pad winkels toe was. “Ek was buite in die bakkie en Darren se ma was nog binne-in die huis. “Ek het Darren uit die huis sien stap en vermoed hy is op pad na een van die huiswinkels toe. Skote het begin klap en toe hoor ek nog iemand vra ‘hoekom skiet hulle dan soe vroeg?’. Toe ek in die pad afkyk, toe sien ek hoe Darren terugdraai en huis toe hardloop en voor die bure se driveway omval. “Ek het toe uit die bakkie gespring en dadelik na hom toe gegaan en hom in my arms gehou. “Ek kon sien hy is in die kop getref en daar was baie bloed. “Hy het niks gesê nie. Daar was niks wat ek kon doen nie behalwe om hom vas te hou,” vertel die oupa. Dhalmini sê hulle weet glad nie wie verantwoordelik is vir die moord op hul seun nie, maar sê hulle stel nie belang in die persoon nie omdat dit nie hul kleinseun sal terugbring nie. “Ons is gebroke, ons voel nie meer om hier te bly nie. Darren was die hart en siel van die huis en familie – en nou is hy nie meer hier nie.” Dhalmini sê daar was soveel mense wat hom lief- gehad het en hom gaan mis. “Die huis was vol van sy skoolvriende, onderwysers en mense in die gemeenskap ná die voorval. “Hy was ’n kind op wie ’n mens kon staatmaak en op wie ek baie trots was.”