’N TREIN is Maandagaand met meer as twee uur vertraag toe die driver aangeval is. Die Wellington-trein het net voor die Muldersvlei-stasie probleme ondervind en gaan staan. Riana Scott, woordvoerder vir Metrorail, het bevestig die voorval het omstreeks 19:35 plaasgevind. Volgens Scott het die trein probleme ondervind. Die drywer het die vereistes gevolg en uitgeklim om ondersoek in te stel. “Drie mans het toe die drywer aangeval, gesteek en van sy persoonlike besittings beroof.” Die drywer is vir behandeling na ’n kliniek geneem en is kort daarna ontslaan. Hy sterk by die huis aan. “Die betrokke trein was met meer as twee uur vertraag en daar word gekyk na die voorval en prosedures wat gevolg is. “Enige voorkomingsmaatreëls wat spruit uit die ondersoek, sal in werking gestel word,” sê Scott. Sy het gereageer op ’n vraag oor of dit normaal is dat dit die aflosdrywer meer as ’n uur neem om by die trein uit te kom. Richard Walker, streek­bestuurder van Metrorail, het die voorval veroordeel en sê aanvalle op Prasa-werk­nemers is onmenslik, wreed en misdadig. “Prasa se werknemers speel ’n belangrike rol in die lewering van dié noodsaak­like openbare diens aan duisende pendelaars wat van treine afhanklik is.” Niemand anders is beseer nie en alle voorvalle word as ernstig beskou, sê Scott. “Daar is ook gesprekke wat plaasvind met die spoorwegpolisie om misdaadvoor­komingstrategieë te ontwikkel,” voeg sy by. Die United National Transport Union (Untu), wat die meeste werkers van die Suid-Afrikaanse Passasierspooragentskap (Prasa) verteenwoordig, is ook om kommentaar genader, maar het telefonies laat weet hulle gaan nie op enige navrae van Son reageer nie.