CHESLIN Kolbe, voormalige ster-heelagter van die Stormers en Westelike Provinsie, is glo in die sop oor ’n bakleiery in ’n Franse nagklub. Die Franse webtuistes Lequipe en rfi.fr berig dat Kolbe en nog ’n Suid-Afrikaner Danie Mienie ’n Franse sakeman Thierry Barraque en sy seun te lyf gegaan het. Die voorval het op 7 April buite die Le Purple-klub in Toulose plaasgevind. Kolbe en Mienie – voormalige Cheetah-speler – speel hul rugby vir Toulose in die Franse Top14-kompetisie. Volgens Barraque, wat verskeie sakeverwante transaksies met die Toulose-klub doen, het vyf mense hy en sy gesin geintimideer en gedreig. Kolbe en Mienie was glo deel van dié treiterende vyf. Hulle het ’n kringetjie om my dogter en my niggie gemaak, ons het hulle gevra om stil te bly,” het Barraque gesê. “My neef is toe gestamp en op die grond gegooi.” Volgens Barraque is sy seun en twee van die spelers toe deur Le Purple-werkers uit die klub gesit en dit is waar die groot appelswaaiery toe eers begin het. Barraque se seun is ’n paar opstoppers uitgedeel en toe hy sy seun wou verdedig het hy ook sleg tweede gekom. Barraque sê hy moes vir drie dae gehospitaliseer word met twee gekraakte ribbes terwyl sy seun letsels in die gesig opgedoen het en sy polsgewrig beseer het. Barraque dring daarop aan dat die spelers deur die Toulose-klub dissiplinêr aangehoor word en dié klub ook vir die aanranding om verskoning vra. Indien dit nie gebeur nie, sal hy sy finansiële steun vir die klub onttrek. Kolbe het verlede jaar by die Franse klub begin speel en was tot dusver een van Toulose se sterre in die Top14. Mienie, wat vir die Cheetahs gespeel het, word ook sedert 2017 deur Toulose gekontrakteer. Intussen het Ugo Mola, afrigter van Toulose, sy spelers verdedig deur te sê dat die volle waarheid van wat gebeur het nie deur die Franse pers gerapporteer is nie.