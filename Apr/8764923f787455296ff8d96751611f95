OË WAS vogtig van nostalgie laas Woensdag toe die legendariese rugbyspeler Randy Marinus ’n gehoor onlangs teruggevoer het na die ou dae van Die Kraal. Daar was ook blydskap, want die seremonie was die bekendstelling van ’n projek van R60 miljoen vir dié terrein in die Paarl. Die Drakenstein-munisipaliteit sal die projek bedryf. Die uitvoerende burge­meester, Conrad Poole, sê twee rugbyvelde, twee netbal­bane en ’n krieketveld sal aangelê word. Die hoogtepunt is ’n museum wat opgerig sal word vir die geskiedenis van die Kraal. Poole sê die projek behoort vier jaar te duur. Die Kraal is ’n stuk grond wat dr. J.R. Zeederberg aan Isak Jacob de Villiers verkoop het. De Villiers het dit toe glo aan die bruin gemeenskap geskenk vir sport- en kul­tuurdoeleindes. Marinus het die podium gedeel met ander legen­dariese rugbylui soos Pompies Williams, die ondervoorsitter van die Suid-Afrikaanse Rugbyunie (Saru), Francois “Kaballie” Davids, en die hoof van WP Rugby, Thelo Wakefield. Marinus het vertel oor die Griek in Jan van Riebeeck­weg wat sy “Kleurlingrugby” geniet het. “Van die toeskouers het eers ’n bottel vaaljapie weggeslaan en dan met die ref en besoekende span kom stry,” het hy vertel. “Dan loop die spelers nog verby Govender se sink­winkeltjie en ruik die curry bunnies, maar jy kon niks eet tot ná die game nie.” Williams het vertel die eerste wedstryde teen wit spanne op Die Kraal was in 1976. Hy was die kaptein van die People’s RFC. Die ref het hom ná ’n paar voorvalle eenkant gemaan dat hy enigeen wat weer baklei, sal afstuur. Williams het aan sy span gesê: “Manne, dís wat die ref sê, maar ek sê moer hulle, want dis ál kans wat jy sal kry om ’n boer te moer en nie tronk toe te gaan nie.”