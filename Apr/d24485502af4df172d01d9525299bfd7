GEORGE. – Terrence February het liederlik seergekry toe sy girlfriend hom na bewering Saterdagmiddag met kook­water en olie gebrand het terwyl hy geslaap het. Terrence (27) het ernstige brandwonde aan sy bors en gesig opgedoen en word in die hospitaal behandel. Die voorval kom nadat die girlfriend Terrence glo daarvan beskuldig het dat hy met hul buurvroutjie op haar ge-cheat het. Afgekom Volgens Brendon February, Terrence se broer, het die aanval gekom nadat die paartjie ’n uitval gehad het. Brendon vertel: “Die girlfriend het my broer daarvan beskuldig dat hy op haar cheat met ’n vrou wat net ’n paar meter verder in ’n shack bly. “Die twee het ’n dag tevore ook gestry. Sy het hom daarvan beskuldig dat hy by die vrou slaap. “Ek het op my broer afgekom waar hy in pyn gelê het weens die brandwonde. “Die girlfriend het weg­gehardloop. Ek het hom hospitaal toe geneem.” Lt.kol. Avril Kriga, ’n polisiewoordvoerder, sê geen klag is al oor die voorval gelê nie.