DIE verlies van Cliffe Deacon is heel waarskynlik die gevolg van Krieket Suid-Afrika (KSA) en die Suid-Afrikaanse Spelersvereniging (SASV) se gesloer om haakplekke met kontrakte uit te stryk. Deacon is ’n voormalige veelsydige speler wat in Suid-Afrika vir die Vrystaat en Lions gespeel het. As fisioterapeut was hy die laaste paar seisoene ’n groot aanwins in die War­riors se kamp. Hoewel Deacon as fisio­terapeut diens gedoen het, kon sy ervaring as speler verder in die Oos-Kapenaars se ondersteuningspan benut word. Hy is egter nou lid van Pakistan se afrigtingspan en vir eers verlore vir Suid-Afrikaanse krieket. Pakistan toer op die oomblik deur Engeland. Die voormalige Protea-breier Mickey Arthur is tans hul afrigter. Arthur het, nes Dea­con, voorheen vir die Vrystaat gespeel. KSA en die SASV vergader vandag oor die speler se kontrakte, maar die War­riors en ander franchises wag ook om uitsluitsel te kry oor hul onderskeie ondersteuningspanne. Omdat Deacon se posisie in Suid-Afrika onseker is, het hy besluit om sy gewig by Pakistan in te gooi. Die Warriors hou verder ’n oog op vandag se vergadering sodat hy KSA se riglyne kan volg met die aanstelling van die nuwe afrigter, Rivash Gobind. Na gelang van KSA se voorwaardes sal Gobind vir drie of vyf jaar aangestel word. “Ons hoop om ’n ooreenkoms te bereik sodat die spelerskontrakte op 1 Mei uitgeklaar sal wees,” het die uitvoerende hoof van die SASV, Tony Irish, aan Cric­info gesê. “As ons nie teen die einde van die week daarmee gevorder het nie, sal die huidige vlak van onsekerheid en besorgdheid verder uitkring,” het hy bygevoeg.