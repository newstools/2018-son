DIE welbekende radio-DJ Dino Michael is gister by sy posh huis in Tamboerskloof vir dwelmhandel gearresteer. Son was teenwoordig toe cops van die Valke se dwelmburo (Saneb) en SAPD se misdaadintelligensie die gesamentlike operasie uitgevoer het. Michael en ’n vrou is in hegtenis geneem en sal na verwagting in die Kaapse landdroshof verskyn sodra hulle aangekla is. Michael is ’n bekende DJ by dansklubs en het tot onlangs vir Goodhope FM gewerk. Volgens ’n polisie-informant is kokaïen, die drug MBM8 en “ ’n p**s klomp” kontant in die huis gevind. Son verneem Michael, wie se kontrak laas maand nie by Goodhope FM hernu is nie, word al ’n paar maande deur die cops dopgehou. Die vyf ongemerkte polisievoertuie wat buite sy posh huis geparkeer was, het baie aandag van verbygangers getrek. Michael se huis is die enigste een in die straat wat toegerus is met CCTV-kameras­ op die voorhekke. Die gesamentlike operasie is om 13:00 afgehandel nadat die cops bewysstukke op die perseel versamel en weggevat het. Michael en die vrou is later onder polisie-begeleiding en met gesigte wat bedek is na die polisievoertuie geneem. Die Wes-Kaapse polisiemisdaadintelligensiehoof, genl.maj. Mzwandile Tiyo, het ook op die toneel opgedaag en is deur die ondersoekerspan ge-brief. Tiyo wou nie kommentaar lewer nie, behalwe om te sê dat die ondersoekers baie hard gewerk het om die operasie suksesvol te maak. Die SAUK-woordvoerder Kaizer Kganyago het bevestig Michael was ’n vryskut-DJ by Goodhope FM en sy kontrak is nie hernu toe dit op 31 Maart verval het nie. Kganyago sê: “Ons was nie bewus van enige ondersoek teen Dino Michael nie.” Michael, ook bekend as een van die Godfathers van Deep House in Suid-Afrika, was tot onlangs die aanbieder­ van Godfather’s House by Goodhope FM. Sy loopbaan het in 1984 in Pretoria begin waar hy en DJ Christos by verskeie local klubs in die land se hoofstad opgetree het.