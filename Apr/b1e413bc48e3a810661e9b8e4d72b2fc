“TUSSEN my en jou gaan iemand dood.” Dit was glo die gereelde waarskuwing van ’n man wat gister sy eksvrou koelbloedig voor skoolkinders en onderwysers dood- geskiet het. Faith Cacelwa Mapila, ’n gr.7-onderwyser van die Laerskool Middelpos in Saldanha, het net ná die openingsgebed haar goed in haar kar gaan haal toe die skote afgaan. Ntondo Mazula, hoof van die skool, vertel hy het ondersoek gaan instel nadat hy die eerste skoot gehoor het. “Mapila het agter haar kar geskuil. Ek het die man gesien en gedink hy wil die kar se wiele skiet. Toe figure ek uit hy jaag haar en sy kruip weg vir hom.” Mapila se eksman, Ayanda Mxathule, wat in Kaapstad woon, het toe volgens Mazula weer verskeie kere na Mapila geskiet. Mapila het geskreeu en ook na die hoof geskreeu. Sy het langs haar kar geval. “Mxathule het toe oor haar gestaan. Dit het gelyk of hy kyk of sy nog lewe. Toe skiet hy veelvoudige kere op haar.” Mazula sê hy was op pad om met Mxathule te praat toe hy sien hy het steeds die gun in sy hand. “Hy was kalm. Hy het nie gehardloop nie. Ek het hom op ’n afstand dopgehou. Hy het na sy kar geloop, een keer in die lug geskiet en toe homself in die kop geskiet.” Twee onderwysers sê dit was chaos toe die skote klap. “My kinders het geskreeu. Ek het sommer die deur gesluit,” het Nofuneko Tsewu gesê. Tsewu sê van die leerders het alles gesien. Mapila se suster, Lulama, sê haar suster het juis weggehardloop van haar eksman­ af. “Sy het vir jare by die Laerskool Diazville­ in Vredenburg gewerk. Toe sy en haar man geskei is, het sy hierheen getrek en by Middelpos begin. Sy en haar seuns het alleen gebly, maar naweke en vakansiedae was ek by hulle.” Sy sê haar suster en Mxathule­ se huwelik het meer as ’n jaar gehou voordat dit op die rotse beland het. “Hy was ’n rowwe, harde man. En baie onbeskof. Hy het haar gereeld gebel en gedreig. Hy het altyd gesê een van hulle gaan dood.” Lulama sê haar suster het geleef vir haar seuns. “Jy kan sien hoe haar seuns lyk. Sy het altyd seker gemaak hulle is goed versorg. Die seuns – Sibusiso, ’n matriekleerder, en Thami, ’n gr.10-leerder – is by hul skool in Vredenburg gaan haal. Op die toneel het hulle gehuil waar hul ma se lyk ure langs haar kar gelê het. Mxathule se familie wou niks sê nie, maar na verneem word, het hulle nie eers geweet dat hy gisteraand voor die gesinshuis in sy motor geslaap het nie. Luidens sy Facebook-profiel was hy ’n vryskut by ’n Kaapse filmmaatskappy. Skok Debbie Schäfer, die Wes-Kaapse minister van onderwys, het haar skok 
uit­gespreek oor die skietvoorval gister by die Laerskool Middelpos in 
Saldanha. “Leerders en onder­wysers wat die voorval aanskou het, 
is erg getraumatiseer. Die leerders is kort daarna huis toe gestuur.” 
 Schäfer het bygevoeg berading sal beskikbaar gemaak word vir leerders 
van dié skool en die Laerskool Diazville, waar Faith Mapila 17 jaar 
skool gehou het. Volgens kapt. FC van Wyk, ’n woordvoerder van 
die polisie, word ’n moordsaak ondersoek en is ’n geregtelike 
doods­onder­soek geopen.  