DIT lyk of die Oos-Kaap hom maar weer kan regmaak vir dieselfde ou bollie wat OP-rugby betref. Daar is net ’n paar dae oor voordat die SuperSport Challenge begin, maar steeds is daar geen woord oor afrigters of ’n span nie. En die OP se eerste teenstander Sondag is die WP... Die enigste nuus was toe die Southern Kings se breier, Deon Davids, ná sy span se laaste Pro14-wedstryd, dié teen die Cardiff Blues, gesê het van sy spelers sal by die OP inskakel. Dit ook net omdat die Kings dié naweek ’n loslootjie het. So, as dit nie vir die King-spelers was nie, sou die OP waarskynlik nie ’n span in die veld kon stoot nie. Dit sal minstens goed wees vir die King-spelers wat min speelkans gebied is. Dit lyk nou asof dit die OP se enigste opsie is, maar dis regtig nie hoe dit behoort te werk nie. Die OP-base het reeds gesê hulle, in samewerking met die Nelson Mandela-Universiteit (NMU), werk aan ’n akademie. Dit sal egter ’n ruk vat voordat dit enige spelers sal lewer.   So, om die King-spelers in te span, is dus net ’n tydelike opsie. Daar is baie negatiewe openbare menings oor OP Rugby, en dis net die organisasie self wat dié menings­ kan verander. Hoewel die nuwe OP- administrasie sê dinge beweeg in die regte rigting, is baie kritici min gepla oor dié beloftes: Ál wat vir hulle saak maak, is die telling ná ’n wedstryd. Die OP-base wil toe­skouers na die Nelson Mandelabaai-stadion lok. Dit vereis dat hulle jong spelers kweek wat in die Oos-Kaap wil bly, en dié sal blitsvinnig oorwinnings moet behaal – dis ál hoe ’n goeie rugbyunie ontwikkel word. Soos sake nou lyk, gaan die OP verlede seisoen herhaal, en dís dat hy amper geen oorwinnings behaal het nie. In die Superrugby-kompetisie en die SuperSport Chal­lenge verlede seisoen was dit baie duidelik dat die Kings en OP kán veg. Die verskil is die Kings het hul suksesvolste seisoen in Superrugby gehad terwyl die OP sy swakste seisoen nóg in die Challenge gehad het. Veggees lewer ook net soveel, en hoewel die nuwe OP-administrasie ook nou baie veggees toon, sal dit meer as dít verg om die span tot net middelmatigheid te lig. Ongelukkig is die Kings ook weer in ’n swak situasie gedwing met die Pro14-reeks. Hul uitslae is glad nie inspirerend nie, maar dis ook weer nie heeltemal die Kings se skuld nie. As hulle beter gevaar het, sou daar baie meer belangstelling in die OP en sy veldtog gewees het. Die OP kan maar bly wees sy eerste wedstryd is in die Wolfson-stadion, want ’n wedstryd in die Nelson Mandelabaai-sta­dion sou nie mooi gelyk het nie. Gelukkig was daar altyd ondersteuning in die Wolf­son en die OP het ook nog net goeie vertonings daar gelewer. Die OP moet dit egter maar oorweeg om eerder ál sy tuiswedstryde vir die SuperSport-reeks in klein stadions te speel. Hy moet ook maar soos Chippa United liewer ’n draai in Oos-Londen gaan maak; dit werk soms vir die Chilli Boys. So sal die OP meer blootstelling kry én hopelik meer ondersteuning. Alle bietjies sal help vir ’n seisoen wat lyk asof dit weer baie lank en hard gaan wees.