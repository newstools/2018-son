“MY KIND lyk soos ’n mummy.” Só beskryf ’n ma van Delft haar seun wat in sy tronksel in die Goodwood-gevangenis met kookwater verbrand is. Die kookwater is in sy keel afgegooi. Nathaniel Hendricks (31) van Delft is tans in ’n ernstige toestand onder polisiebewaking in die hospitaal nadat ander inmates sy lyf met die water gebrand en die res in sy keel afgegooi het. Ada Sarels (52), Hendricks se ma, sê hartseer: “Sy hele lyf is in verbande toegedraai. “Net sy oë en lippe steek uit. Sy lippe is pienk en opgeswel. Daar is ook blase op sy lippe en sy slukderm is lelik verbrand. “Ek is toegelaat om my seun vir ’n uur te sien. Dit was so hartseer dat ek net tien minute­ by hom gebly het. “Hy lê net daar en is onbewus wat rondom hom aangaan. “Ek sou nie eens geweet het my kind is in die hospitaal as my bure my nie ingelig het nie. “Hulle het ’n familielid in die tronk gaan besoek en dié het hulle ingelig.” Volgens Sarels het die hoof van die Goodwood-gevangenis nie eens geweet haar seun se toestand is so ernstig nie. Sarels sê die tronkhoof het haar ingelig dat hy nog nie by die hospitaal was om te sien hoe ernstig haar seun verbrand is nie. ’n Omgekrapte Sarels wil weet waar die bewaarders dan was toe haar seun so onmenslik aangeval is. Sy wil ook weet wat ketels en strykysters in ’n tronksel maak. Volgens Sarels moet sy eers ’n toestemmingsbrief by die Goodwood-tronk gaan haal voordat sy haar seun in die hospitaal mag besoek. Sarels sê: “Niemand kan regtig vir my sê wat met my kind gebeur het nie. “My kind was in veilige bewaring, maar kyk wat het met hom gebeur. Ek soek antwoorde.” Volgens Sarels is Nathaniel sedert verlede jaar in aanhouding in verband met ’n saak van poging tot moord. Hy is nog verhoorafwagtend en sy bail is afgekeur. Die bewaarders het die tronksel se deur die oggend oopgesluit om die inmates kos te gee toe hulle aangeval en gelem is. Die cops het die tronk in lock-down gehad. Vier eiegemaakte messe is gekry toe hulle die selle deurgesoek het.