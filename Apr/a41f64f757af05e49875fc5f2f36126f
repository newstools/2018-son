MALMESBURY. – Vier gesinne van hier sit al sedert Januarie sonder elektrisiteit. Shivorne Arendse (30), haar lewensmaat en drie kinders bly in een van drie wendyhuise in die yard van Ann Linnert (53). Arendse vertel: “As ons gas op is, moet ons buite vuur maak om kos te kook. “Ons seuntjie (2) het al amper ons bungalow met ’n kers aan die brand gesteek.” Die probleem met die krag het begin toe Linnert met R2 000 beboet is vir ’n agterstallige waterrekening. Dit het nou opgeloop tot meer as R5 000. Arendse sê: “Ons kry krag van die huis af en almal dra by tot die munisipale rekening en die krag. “Die boete wat in Desember 2017 uitgereik is, dui egter aan die agterstallige geld is vir 2014 en dis met ’n potlood aangeteken. “Die raadslid het vir ons gesê ons moes glad nie die agterstallige bedrag betaal het nie. “Boonop het antie Ann geen inkomste nie. “Sy’t nie ’n ID nie en kry dus geen toelaag van die staat of deernis by die munisipaliteit nie.” Colin Daniels, raadslid in die Swartland-munisipaliteit, sê hy sal weer die kwessie met Linnert en die ander mense opneem. Daniels het spoedig laat weet: “Ná my vorige besoek aan Linnert het ons uitgevind sy gebruik tot 25 000F water maandeliks. “Die munisipaliteit was egter nie bewus daarvan dat 18 mense met kinders op die yard bly nie en elke persoon is geregtig op ’n sekere hoeveelheid water. “Ek het vorms verskaf waarop almal se details ingevul moes word sodat die munisipaliteit ’n oplossing vir die probleem kon uitwerk. Dis nooit gedoen nie. “Ek het nou weer vir die mense gevra om dit te doen. “Ek sal self die vorms by hulle gaan afhaal en by die munisipaliteit indien én vertoë rig om ’n korting op die rekening te kry. “Ek dink die munisipaliteit sal hulle tegemoet kom. “Ek kan egter niks vir hulle doen as hulle nie wil saamwerk nie.”