’N SENIOR cop het gister getuig oor watter prosesse die polisie moet volg om magtiging te kry ten einde telefoongesprekke van sekere individue af te luister. Kol. Johannes Deetlefs, wat verbonde is aan die polisie se misdaad-intelligensie-afdeling, het gister getuig in ’n binneverhoor van vyf vermeende moordenaars in die Baaise hooggeregshof. Die binneverhoor kom nadat adv. Deon Erasmus, wat Wendell Jade Peterson (30) verteenwoordig, eergister in die hof genoem het dit het onder sy aandag gekom dat die polisie gesprekke van die beskuldigdes in die saak onderskep het. Petersen, die vermeende leier van die Dust Lifes-bende, staan saam met Jermaine Mitchell (30), Glynn Simione Carelson (30), Robin Taylor (21) en Graham Kammies (35) tereg op drie moordklagte, drie klagte van sameswering om moord te pleeg, klagte van die onwettige besit van ’n vuurwapen en ammunisie en vier klagte wat verband hou met die verontagsaming van die Wet op die Voorkoming van Georganiseerde Misdaad (Wet 121 van 1988). Volgens Deetlefs kan enige wetstoepassingsbeampte aansoek doen vir die onderskepping van telefoongesprekke. Hy getuig indien die ondersoekbeampte in ’n saak gebruik wil maak van onderskepping, moet hy daarvoor aansoek doen via die polisie se provinsiale koördineerder. Volgens Deetlefs is daar ’n provinsiale koördineerder in elke provinsie van Suid-Afrika. Hy sê dié betrokke koördineerder skakel dan weer met die nasionale koördineerder, wat in Pretoria gestasioneer is. Volgens Deetlefs verifieer die nasionale koördineerder dan die inhoud van die betrokke aansoek. Hy sê ’n affidavit is ook by die aansoek aangeheg. Hy sê die polisie het ’n regsamptenaar wat help het die verifiëringsproses. Volgens Deetlefs het dié proses te doen met die verifiëring van onder meer ’n spesifieke persoon wat geïdentifiseer is en ’n spesifieke telefoon-nommer wat vermeld word. Deetlefs sê aansoeke in dié verband moet deur al die prosesse gaan voordat dit (die aansoek) uiteindelik na ’n regter geneem word. Volgens Deetlefs is daar net een designated regter in Suid-Afrika wat hierdie aansoeke kan goedkeur. Hy sê die minister van justisie stel die betrokke regter aan vir daardie spesifieke doel. Volgens Deetlefs moet die aansoek die regter oortuig dat die ondersoek van so ’n aard is dat die privaatheid van ’n persoon invade moet word. Hy sê in die aansoek moet die regter oortuig word van hoe die betrokke sindikaat werk en hoe die misdrywe op ’n gereelde basis plaasvind. Deetlefs sê as die regter tevrede met die aansoek is, dan gee hy die betrokke wetstoepassingsagentskap toestemming om die oproepe te onderskep vir ’n periode van nie langer nie as drie maande­. Besonderhede Volgens Deetlefs word ’n aanhangsel geheg aan die regter se bevel, waarna dié bevel op die diensverskaffers soos byvoorbeeld Vodacom, MTN, Cell C en Telkom be­dien word. Hy sê die inligting vervat in die aanhangsel is die besonderhede van die betrokke persoon wie se oproepe onderskep moet word. Volgens Deetlefs benodig die polisie die hulp van die diensverskaffers. Hy sê wanneer die person of interest dan oproepe maak vanaf die spesifieke nommer, word die oproepe gerecord in die Office for Interception Centre in Johannesburg. Dié betrokke kantoor, sê hy, is onder die beheer van die departement van justisie. Volgens Deetlefs ontvang die sentrum dan die oproep via ’n beveiligde lyn waartoe niemand anders toegang het nie. Hy sê die sentrum archive­ dan die oproepe. Volgens hom kan die betrokke wetstoepassings-agentskap wat aanvanklik die aansoek gebring het, die beveiligde inligting by die sentrum gaan afhaal. Volgens Deetlefs kom die onderskepping van oproepe ná drie maande tot ’n einde. Hy sê indien die ondersoekbeampte of -span nog inligting benodig, kan hulle aansoek doen dat die tyd verleng word. Die verhoor dien voor regter M. Makaula.