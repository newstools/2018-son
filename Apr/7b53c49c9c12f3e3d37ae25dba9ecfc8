DIE man wat Maandag in Brackenfell gearresteer is met wapens in sy besit, is uit op bail van R8 000. Die cops het Maandagaand verskeie vuur­wapens by ’n huis in Brackenfell gekonfiskeer nadat hulle op ’n tip-off gereageer het wat hulle van die gemeenskap ontvang het. Hein Olivier (28) is deur die polisie gearresteer en het gister in die hof verskyn en aansoek gedoen om bail. Volgens kapt. FC van Wyk, ’n polisiewoordvoerder, is ’n lasbrief bekom om die huis te deursoek. Die cops het 16 magasyne, ’n knaldemper, teleskoop en skokgranaat, asook 5 pistole,’n haelgeweer en geroeste rewolwer, in die huis gevind. Hulle het Olivier vir die besit van onwettige vuur- wapens en ammunisie gearresteer. Hy het gister in die Blue Downs-distrikshof verskyn. Sy lawyer, Milton de la Harpe, het gesê sy kliënt het geen vorige sake teen hom nie en is ’n werkende man. De la Harpe het geredeneer dat sy kliënt om dié redes vrygelaat moet word op bail. Die staat het dit nie teen-gestaan nie en Olivier is op bail van R8 000 vrygelaat. Hy moet hom elke Woensdag by die Brackenfell-polisiestasie aanmeld. Die saak is tot 17 Augustus uitgestel.