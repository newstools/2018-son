OPSKUDDINGS het die o. 18-Engen Knockout Challenge se kwalifiserende rondes van die laaste 88 én 44 spanne gekenmerk toe die seuns van die manne geskei is. Gedugte spanne soos Ikapa, Greenwood Athletic en JMI Akademie, wat jaarliks tot die finals deurdring, het almal Sondag op die Portugese sportveld in Milner­ton hul rieme styf­geloop. Santos is ook nie hierdie verleentheid gespaar nie en is met lang gesigte terug huis toe. Durbanville het die People’s Team met 5-4 op penalties geklop het. Ikapa, wat verwagtinge gekoester het om deur te dring na die eindronde op Parow Park, is op sy beurt met 5-4 verras met skoppe vanaf die strafmerk teen FC Porto Philippi se LFA. Nog ’n plaaslike aanspraakmaker op die finals, Greenwood Athletic, het in Ikapa se voetspore gevolg toe Nathan Paulse se Avendale Athletico-span Ikapa gepootjie het. Paulse het die krag­meting met 5-4 (0-0) met skoppe vanaf die strafmerk gewen. Jean-Marc Ithier se JMI Akademie, wat ook groot drome gehad het, het ook met 2-3 klippe gekou teen Belhar. Son het verneem die venue vir die volgende ronde se wedstryde is nog nie bekend nie. Dis wel bevestig die laaste ronde se kwalifiserende wedstryde sal op 6 Mei op De Beers se sportveld in Somerset-Wes gespeel word.