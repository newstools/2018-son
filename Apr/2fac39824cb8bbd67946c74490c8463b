’N DOODGEWONE klag by die polisie oor ’n verdagte voertuig in Despatch het gelei tot die inhegtenisneming van twee verdagtes. Volgens sers. Majola Nko­hli, ’n polisiewoordvoerder, is ’n groot slag Sondag omstreeks 02:00 geslaan nadat ’n verdagte voertuig gesien is naby ’n 24-uur-garage in die hoofstraat van dié dorp. “Die polisie het die voertuig, ’n wit Mazda-bakkie met twee insittendes, deurgesoek. “Hulle het ’n onwettige vuurwapen gevind, asook ’n bullet wat agter die passasiersitplek weggesteek was. “Die twee mans, 29 en 34 jaar, is ge­arresteer en die kar is gekonfiskeer vir nader ondersoek.” Verbind ’n Voorlopige ondersoek het gedui dié vuurwapen, ’n 7,65 mm-pistool, is in Junie verlede jaar in Worcester in die Wes-Kaap gesteel. Verskeie forensiese toetse sal uitgevoer word om te kyk of die twee verdagtes met ander rooftogsake verbind kan word. Die verdagtes sal na verwagting vandag in die Uitenhage-landdroshof verskyn op aanklag van die onwettige besit van ’n vuurwapen en ammunisie. Brig. Ronald Koll, uitvoerende bevelvoerder van die Uitenhage-cluster, het die gemeenskap van Despatch bedank vir hul waaksaamheid. “Sedert ’n rooftog by ’n bakkerybesigheid twee maande gelede was daar ’n toe­name in klagte oor verdagte voertuie. Ek prys ook die lede vir die vinnige arrestasies.”