VANDAG is Wêreldaardedag. Oor die laaste paar jaar was daar ’n geweldige toename in bewusmaking rondom die skadelike uitwerking van veral plastiek op ons omgewing. Vanjaar se tema vir Aardedag is “Beëindig plastiekbesoedeling – bring die probleem en sy oplossings na vore”. Die BBC berig daar is tot dusver 8,3 miljard metrieke ton plastiek op ons planeet vervaardig. Susan Steward, bemarkings­bestuurder van ’n versekeringsmaatskappy, waarsku: “Plastiekbesoedeling het al hoe meer ’n uitwerking op ons planeet. “Elkeen van ons het ’n verantwoordelikheid om ons gebruik van plastiekprodukte af te skaal.” Aardedag 2018 gaan daarop fokus om mense nie net in te lig oor die gevare van plastiek nie, maar om hulle ook te motiveer om hul gedrag en houding ten opsigte van die gebruik van plastiek te verander. Verbruikers word onder meer aangeraai om die aankoop van gebottelde water te vermy. Luidens statistiek dra dié plastiekbottels 1,5 miljoen ton plastiekrommel by die ander plastiekbesoedeling. Mense word aangeraai om eerder vuurhoutjies as goedkoop plastiek-lighters te gebruik. Steward sê: “Ons is dit aan Moeder Aarde verskuldig om nie net plastiekwenke te volg nie, maar ons kennis oor plastiek­besoedeling met ander te deel.”