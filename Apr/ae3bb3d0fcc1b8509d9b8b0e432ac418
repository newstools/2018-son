DIE 17 polisielede van Oos-Londen wat na bewering geld gemors het in ’n operasie oor die feestyd en daarvoor ge-claim het, het Woensdag in die hof verskyn op aanklagte van korrupsie. Die 17 lede is die kapteins Melanie Zanda Ryllyn en Nomzamo Badli, asook die konstabels Likhaya Ngcobondwana, Lulama Princess Lusiti, Tiso Monde, Zingisile Booi, Lindelwa Nkolose, Aphiwe Mangesi, Tabang Moletsana, Siphokazi Loliwe, Andile Sibawu, Bongani Valisi, Edgar Ndlovu, Si­thembiso Kofi, Xolisa Lawana, Monde Tyali en Justice Njokweni. Die 17 verbonde aan die Oos-Londense Hawe van Binnekoms het hulself aan die ondersoekbeamptes van die teenkorrupsie-eenheid oorgegee. Die hof het aan elk borgtog van R1 000 toegestaan. Transaksies Brig. Vishnu Naidoo, polisiewoordvoerder, sê die saak is uitgestel tot 23 Mei. Volgens Naidoo het die lede die staat met sowat R100 000 bedrieg. Die beweerde bedrieglike transaksies het plaasgevind toe hulle tydens Desember 2016 en Januarie 2017 vir feestyd-polisieoperasies in Aliwal-Noord ontplooi is. Hulle het glo hul invoices vir verblyf hoër aangepas en dit van die SAPD teruggeëis. Genl. Khehla Sitole, nasionale polisiekommissaris, sê hy is ontsteld oor dié lede se beweerde korrupsie, maar hy is ewe bly hulle word vervolg. Sitole bedank die teenkorrupsiespan vir hul harde werk om hul kollegas te identifiseer en te laat vervolg.