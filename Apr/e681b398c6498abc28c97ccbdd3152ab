DIS verkeerd dat die inwoners van Joe Slovo in die Baai se Northern Areas net grond beset het. Só het die ANC-raadslid van wyk 41 in die Nelson Mandelabaai, Simphiwe Tyukana gister aan Son gesê. Tyukana het verduidelik daar is ’n rede waarom grond in Joe Slovo oop is, hetsy dit vir die oprigting van skole, polisiekantore, huise of winkelsentrums daarop is. Hy sê: “Wat die mense gedoen het, is verkeerd, want hulle kan grond wat nie hul eiendom is nie, nie net vat nie. “Toe die inwoners daar in Joe Slovo shacks onwettig begin oprig het, het ek dit dadelik by die munisipaliteit aangemeld.” Tyukana sê die groot kwessie is dat die inwoners van stressed gebiede wag daarop om hervestig te word in huise in dié gebied. Hy sê daar is meer as 4 000 sites waarop huise opgerig moet word en 10% van daardie sites is uitgesonder vir backyard dwellers van die gebied. “Ons het agter­gekom dat die lys begunstigdes toon dat inwoners wat nie ver­onderstel is om daar te woon nie, dit besit. “Ons het verneem van gerugte van korrupsie, dat in­woners dié sites aan ander verkoop.” Munisipale werkers het die in­woners se onwettige shacks Donder­dag gesloop. Inwoners het toe na Tyukana se huis gegaan en bande daar gebrand, glo nadat die metro-sekuriteit eers vort is. Tyukana sê: “Hulle het tot probeer om die bande in my huis te gooi. My vrou en kinders was daar. “Ek was op kantoor toe ek gebel is oor die geweldpleging. Hulle het gegaan met die doel om my huis te brand.” Tyukana sê die sogenaamde ANC-lede wat dié betoging gereël het, kan nie net doen wat hulle wil nie, maar moet die reëls gehoorsaam. “Dat daai mense my huis gebrand en die baba van die shack af gegooi het, wys vir my hulle skrik vir niks.” Tyukana het gistermiddag vir ’n gemeenskapsvergadering opgedaag juis om dié boodskap oor te dra. Daar was EFF-lede ook op die toneel. Hy het toe verdwyn, en die gemeenskap verward agtergelaat. ’n EFF-lid het gesê grondbesettings sal voortgaan, maak nie saak wié wát sê nie. Werkloos ANC-ondersteuners het dadelik verkas toe hulle besef EFF-lede woon ook die vergadering by. ’n Inwoner, Tumelo Mo­khosi, meen dis verkeerd dat die raadslid verdwyn wanneer die inwoners verduidelikings soek. Mokhosi het gesê: “Ál wat ek wil hê, is ’n woonplek. Ek is werkloos en kan nie huur bekostig nie. Al gee hulle ons net ’n stukkie grond, sal ons happy wees.”