DIE Alpha-hokkieklub sê hy wil almal ’n kans gee om hul sportdroom te bereik. Alpha is laat verlede jaar op die been gebring en het reeds twee spanne wat in die Oostelike Provinsie se Derde Liga deelneem. Danville Felkers, ’n lid van die bestuur, sê die doel van die klub is om diegene wat in hokkie belangstel, die kans te gee om in die sport te groei. “Ons wil graag vir ons kinders ’n professionele platform skep wat hulle moontlik na die OP en hopelik later na nasionale hokkie kan neem,” sê hy. Hy verduidelik hulle het Alpha gestig juis om die bestaande groot strukture wat oorheers, te pak. “Ons kinders kan nie betaal om proewe toe te gaan, soos sommige van die groter skole en klubs dit doen nie, en dit is presies hoekom ons die klub gestig het. Ooreenkoms “Ons wil ons kinders ’n kans gee as hulle goed genoeg is. As daar nie geld is nie, sal ons as Alpha ’n plan maak om hulle daar te kry.” Die klub oefen tans Dinsdae en Donderdae by die Hoërskool Westering se Astroturf. “Ons het ’n ooreenkoms met die skool om sy veld te gebruik, want by Gelvandale sou ons heel moontlik tot middernag moes oefen omdat daar so baie spanne is.” Hy sê die klub is oop vir almal. “Op die oomblik het ons net ’n meisiespan weens finansiële redes, maar ons sal later moontlik uitbrei. “Die kinders is van oral. Ons het kinders van die Northern Areas, Westering en ander areas. Ons is altesaam 33 by die klub.” Die afrigters is Josh Dolley en Nicole Kemp. Kemp, ’n voormalige NMU- en SA hokkiespeler, sê sy is net bly om terug te gee. “Afrigting is nou my passie. Ek het baie ervaring oor die jare opgedoen en voel net dis reg om terug te ploeg.”