GORDON Igesund, voormalige Bafana Bafana-afrigter, beskryf Cristiano Ronaldo nié net as een van die beste spelers ter wêreld nie, maar ook as ’n ware rolmodel. Igesund het gister met Son gesels oor Ronaldo se helde­dade in Dinsdagaand se Champions ­League-kwarteindstryd teen Juventus. Madrid het Juventus 3-0 in die eerste been geklop. Ronaldo het twee van dié doele aangeteken – sy tweede was ’n asemrowende bicycle kick wat die hoogtepunt in die kragmeting was. “Vir iemand wat só baie bereik het maar steeds vasbeslote is om beter te vaar, is dit ongelooflik,” het Igesund ­gesê. “Jy moet onthou, dit kom nie maklik nie. “Dis duidelik hy neem niks as vanselfsprekend aan nie. “Ek is bewus van die debat oor wie die beste is – hy of Lionel Messi. “Die ding is dat hy nooit in skandale is nie. Jy sal nooit hoor hy is in die media vir verkeerde redes nie. “Inteendeel, hy doen mooi dinge soos om bloed te skenk en aan liefdadigheid te gee en dis waarom ek só baie respek vir hom het. “Ronaldo is ’n rolmodel,” het Igesund afgesluit. Intussen het Ronaldo sy bicycle-skop as die “beste doel” van sy roemryke loopbaan beskryf. Ronaldo sê hy wou dit al geruime tyd doen: “Dit het egter van die wedstryd-situasie afgehang. “Die bal het na my gekom en ek het net besluit om dit te probeer doen. “ ’n Mens weet nooit wanneer dit gaan afkom nie.” Ronaldo se kitsfeite 