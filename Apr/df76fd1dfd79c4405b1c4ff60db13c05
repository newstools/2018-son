HY HET met ’n minder­jarige meisie seks gehad en gedink hy gaan wegkom daarmee. Maar die uurglas het uitgeloop vir Grant du Preez (21) nadat sy vonnis in die streekhof in Oudtshoorn van korrektiewe toesig na direkte gevangenisstraf ver­ander is omdat hy nie die hof se voorwaardes nagekom het nie. Du Preez is in Desember verlede jaar tot vyf jaar gevangenisstraf gevonnis, in geheel opgeskort vir vyf jaar en twee jaar korrektiewe toesig. Die hof het ook gelas sy naam moet in die nasionale register vir seksoortreders opgeneem word. Aanvaar Du Preez het skuld erken, maar in sy pleitverduideliking gesê hy het met toestemming gemeenskap gehad met ’n 14-jarige meisie. Hulle was in ’n ver­houding, maar hy het nie gevra hoe oud sy is of in watter graad sy is nie. Hy het erken dit was verkeerd en toegegee dis strafbare gedrag. Die direkteur van openbare vervolging het sy pleitverduide­liking aanvaar. Volgens ’n korrek­tiewe beampte het Du Preez nie gehou by die voorwaardes wat die hof gestel het nie. Met ’n huisbesoek was hy nie tuis nie en hy het nie vir kantoor­afsprake en gemeenskapsdiens opgedaag nie. Die be­ampte het aanbeveel dat Du Preez ongeskik is vir verdere plasing op korrektiewe toesig. Streeklanddros Daniel­ Boks het Du Preez vir die oorblywende 639 dae van sy korrektiewe toesig tronk toe gestuur.