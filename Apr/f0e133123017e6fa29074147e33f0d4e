JUSTIN Langer, voormalige aanvangskolwer van die Australiese krieketspan, sê hy sal eers mooi moet besin oor die moontlikheid van die pos as Australiese afrigter. Langer is saam met die voormalige spelers Ricky Ponting en Jason Gillespie ’n gunsteling om die Baggy Greens se breierskap by Darren Lehmann oor te neem. Lehmann het voor die vierde toets van Australië se Suid-Afrikaanse toer besluit om die tuig neer te lê. Dit nadat die Aussies hulself met swak gedrag en ’n balpeutery-skandaal in die derde toets in Kaapstad in die skande gesteek het. Suid-Afrika het die reeks met 3-1 gewen. Die kaptein, Steve Smith, en David Warner is deur Krieket Australië vir 12 maande uit krieket geskors. Hulle het skuld erken aan hul bydrae in die gebruik van skuurpapier om die bal te laat swaai. Die aanvangskolwer Cameron Bancroft is ook vir nege maande geskors. Langer, wat die T20-span die Perth Scorchers afrig, het aan PerthNow gesê as hy die breierspos aanvaar, sal hy ’n goeie lewe in sy geboortestad moet prysgee. “Ek dien in die plaaslike sokkerspan (West Coast Eagles) se raad en ek geniet dit. “Ek waardeer ook dat ek tyd by my gesin kan deurbring. Ek is ’n seun van Perth en ek hou van by die huis wees,” het hy gesê.