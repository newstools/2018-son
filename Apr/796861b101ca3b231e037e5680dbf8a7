ROBERTSON. – ’n Gesin is hier in rou gedompel nadat die polisie hul pa se lyk agter in sy yard gevind het. Gesinslede vermoed Danie van Tonder (69) is in sy huis oorval en toe vermoor. Die voorval het Sondag net ná sonsondergang gebeur. Volgens Errol, Van Tonder se seun, het die booswigte die kluis oopgebreek en met duisende rande in kontant op die vlug geslaan. Daarna het hulle die huis aan die brand gesteek en Van Tonder se lyk agter in die yard ge-dump. Errol vertel daar was merke aan sy pa se liggaam en sy enkels is verbrand. “My pa was alleen tuis toe hy aangeval is,” sê Errol. Volgens hom het die skurke petrol gebruik om die garage, karavaan en huis aan die brand te steek. By Son se besoek het die reuk van petrol nog in die lug gehang. Van Tonder se vrou, Theresa, was in trane en het skaars woorde gehad. Hulle sê Van Tonder was ’n vriendelike mens. Enigeen met inligting oor die saak kan die Robertson-polisie by 023 626 8340 bel.