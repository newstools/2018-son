’N MAN wat die seun van ’n lid van die Hanover Park-polisie­forum vermoor het, is gister in die Wynberg-streekhof gevonnis. Jah Tauriq Mathason (21) is 12 jaar tronkstraf opgelê vir die moord op Rafiek Mohammed. Vier van die 12 jaar opgeskort. Rafiek (17) is in Maart verlede jaar in Hanover Park doodgesteek. Mathason het in Januarie eers skuld ontken op die klagte teen hom, maar op 3 Maart skuld erken en ’n pleitooreenkoms met die staat aangegaan. Die ander drie beskuldigdes is vrygelaat nadat Mathason pa gestaan het vir die moord. Kashiefa Mohammed, Rafiek se ma, het gesê: “Ek is nie baie gelukkig oor die straf wat hy gekry het nie, maar niks sal my seun terug­bring nie. Ek is bly geregtigheid het geseëvier en dat hy (Mathason) vir agt jaar uit die gemeenskap verwyder is.” Rafiek het ingetree toe gangsters sy vriend wou aanrand. Hy het na sy meisie se huis gehardloop. Die gangsters het hom ingehardloop en met ’n mes gesteek. Rafiek, ’n gr. 10-leerder van die Crystal Secondary School, is twee keer in die bobeen en een keer in die hand gesteek. Hy het in sy meisie-hulle se huis op die vloer gesterf. Die moord is op sy ma se verjaardag, 18 Maart, gepleeg.