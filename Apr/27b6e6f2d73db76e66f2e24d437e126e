MEER as tien jaar hou die Bonteheuwel Walking­ Ladies-klub “afgetrede tieners” op hul tone. Die klub se doelwit is om mense te bemagtig en fiks te hou deur te stap en te dans. Volgens Soraya Salie, die stigter van die organisasie, is dit egter meer as net ’n stapklub. Salie vertel: “Hier kom mense, jonk en oud, om ’n uur of twee van hul probleme te vergeet deur dit uit te dans en ook om met mede-lede oor hul probleme te gesels. “Ons support mekaar en gee mekaar raad waar ons kan. Ons probeer die mense bemagtig.” Salie het die klub gestig nadat sy baie siek was. Daarna wou sy iets doen om haarself besig te hou en weer fiks te word. “Ons het klein begin. Dit was maar net ek en ’n vriendin wat elke dag gestap het. En so het die groep gegroei. Ons staan nou op 120 lede en dit is wonderlik om te sien hoe mense hulle geniet by die klub.” Die klub het verlede jaar sy 10de herdenking gevier. Hy is geregistreer by die Western Cape on Wellness-gemeenskapsgroep (WoW) en het ook die WoW Gold Award ontvang. Dis ’n groot prestasie omdat hy die toekenning uit 60 gemeenskapsklubs in die provinsie gewen het. Ter viering van die klub se sukses, asook ter herdenking van Wêreldgesondheidsdag, wat op 7 April plaasgevind het, het die provinsiale minister van gesondheid, dr. Nomafrench Mbombo, die klub gister besoek. Mbombo sê die klub bied nie net ’n aan vroue ’n manier om gesond te bly nie, maar ook ’n veiligheidsnet. “Hul aktiwiteite fokus op die bydraende faktore van nie-oordraagbare siektes soos diabetes en hipertensie. Dit spreek direk tot ons doel om gesondheid te verbeter onder alle gemeenskappe,” sê sy.