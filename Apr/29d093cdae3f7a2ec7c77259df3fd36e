WELLINGTON. – Die omvang van die skade is onbekend nadat ’n chemiese brand by ’n chemikalieë-fabriek hier uitgebreek het. Die brand het Donderdagmiddag omstreeks 13:00 uitgebreek. Die fabriek Introlab is in Oudepontstraat in die nywerheidsgebied geleë. Die oorsaak van die brand is steeds onbekend. Brandweerpersoneel kon gister nie die fabriek binnegaan nie. Die perseel is as gevaarlik geklassifiseer weens die risiko van ’n ontploffing. Stephan Naudé, die maatskappydirekteur, het gister gesê: “Die werkers hoef nie bekommerd te wees oor hul toekoms nie. Ons kom alle aspekte van die wet na en die fabriek is omvattend verseker.” Naudé het ook die versekering gegee dat hulle so gou as moontlik die gebied gaan assesseer en dit sal herstel sodat normale produksie kan voortgaan. Die fabriek is in 2016 geopen. Chemikalieë wat in die vrugte­verbouingsbedryf gebruik word, word daar vervaardig. Riana Geldenhuys, ’n woordvoerder van die Drakenstein-munisipaliteit, het gesê: “Ons bevestig dat die brandweer ontplooi is om ’n chemiese vuur in die nywerheidsgebied te blus. “Geen beserings is aangemeld nie.”