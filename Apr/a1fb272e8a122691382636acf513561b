DIE uitvoerende burgemeester van Kaapstad, Patricia de Lille, het die tonge los. Dis oor sy gister ’n EFF-roudiens vir Winnie Madikizela-Mandela in die Vrystaatse dorpie Brandfort bygewoon en ’n toespraak daar gelewer het. Die DA doen dissiplinêre stappe teen De Lille oor beweerde wan­gedrag. Daaroor sê sy herhaaldelik dat sekere elemente haar uit die party wil skop. Vroeër dié week is ook bespiegel daaroor of De Lille haar by die ANC of EFF sal aansluit. Dis nadat die DA-kongres die sogenaamde De Lille-klousule aanvaar het. Die party kan moeilikheidmakers daarkragtens herroep uit hul poste. Daar word ook bespiegel dat dié klousule geformuleer is juis om De Lille te boot. De Lille het gesê Ma’ Winnie het net God gevrees, want sy het die waarheid met die vorige en huidige regering­ gepraat. De Lille het gesê: “Wat ek by Mama Winnie geleer het, is dat politics geen plek vir sissies is nie. “Sy was nie die soort politikus wat haar ander wang aangebied het nadat sy geklap is nie; sy het teruggeklap. “Deesdae is daar baie plastiek-politici onder ons. “Ek het vir die ANC en PAC saam met Mama Winnie in die neder­settings gewerk, want sy het geweet ons mense se probleme is nie polities nie.” Verskeie partye en organisasies is verteenwoordig. Die hoofspreker, die adjunkpresident, David Mabuza, het haar as ’n “soldaat van God” bestempel. Mabuza het gesê: “Jy het die goeie stryd gestry. Ondanks hul (die apartheidsregime se) wreedheid, vernedering en marteling het jy voortgegaan.” Die polisie het egter ingegryp en ’n man uit die stadion verwyder.