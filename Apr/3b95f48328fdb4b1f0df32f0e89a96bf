TWEE mans is vas weens die skietdood van ’n vierjarige meisie van Uitsig, Parow. Speurders en lede van Operation Combat het verskeie huise uitgeskud en gister in die vroeë oggendure twee verdagtes gearresteer. Die mans (albei 21), vermeende lede van die Terrible Josters, is van die moord op Thea Lewis aangekla. Thea het Woensdag buite in hul jaart by Cedar Court gespeel toe die skietery plaasgevind het. Sy is in die bors getref en het op die toneel gesterf. Nog twee jongelinge, Wayden Loft (18) en Diego Hoorn (15), is Dinsdagaand in ’n drive-by shooting doodgeskiet. Die cops het ekstra­ lede in die gebied ontplooi om die bendegeweld hok te slaan. Volgens Care Mission se past. Adam Alexander is daar in die afgelope 10 maande 37 onwettige vuurwapens in die gemeenskap gekonfiskeer en 2 200 mense is vir die onwettige besit van drugs gearresteer. Volgens Alexander probeer hy nog uitvind waaroor die skietery in Uitsig gaan. Hy sê: “Ons is dankbaar vir die vinnige optrede van die polisie. “Die gemeenskap benodig egter meer om hulle teen die bendes te beskerm.” Volgens Dan Plato, Wes-Kaapse minister van gemeenskapsveiligheid, het hy die kwessie van bendegeweld in die Wes-Kaap met die provinsiale en nasionale polisiekommissaris bespreek. Plato sê: “Daar moet gekyk word waar die onwettige vuurwapens en ammunisie vandaan kom wat in die bendes se hande beland. “Dit is baie skokkend dat nóg ’n onskuldige kind haar lewe verloor het.” Verskeie gemeenskappe op die Kaapse Vlakte beoog om op Vryheidsdag optogte te hou teen die bendes wat hul areas as gyselaar aanhou. Inwoners van Elsiesrivier, Manenberg, Lavender Hill en Hanover Park gaan optogte hou vir al die onskuldige kinders wat al in die bendegeweld gesneuwel het. Een van die ouers sê: “Ek hoop dit sal ’n verskil maak en ons word gehoor. Ons onskuldige kinders kan nie so uitgemoor word nie.” Roegshanda Pascoe, van die Manenberg-veiligheidsforum, sê: “Die politici speel politiek met ons kinders se lewe en dit moet end kry. “Verskillende gemeenskappe op die Kaapse Vlakte gaan op Vryheidsdag in Manen­berg bymekaarkom om die lewe te gedenk van die onskuldige kinders wat al in die bendegeweld gesterf het. “Ons bly in ’n abnormale gemeenskap waar dit normaal geword het dat mense elke dag doodgeskiet word.” Die twee mans sal vandag in die Goodwood-landdroshof verskyn, waar hulle op ’n klag van moord sal moet antwoord.