DIE ouers van ’n driejarige meisie van Helenvale is verpletter nadat sy die naweek doodgeskok is. Riedewaan Braner (36) en Levona Booysen (38) het tevergeefs met Twané Booysen se lewelose liggaampie hospitaal toe gejaag, onwetend dit was reeds te laat. Twané het haar laaste asem in Virgostraat uitgeblaas kort nadat ’n kragpaal in hul buurvrou se agterplaas skokgolwe deur haar lyfie gestuur het. Twané het Vrydag ná 13:00 ouder gewoonte by haar vriend oorkant hul huis gespeel, vertel Levona. Sy was op pad om Twané te gaan roep toe een van die bure met haar in die arms by die huis ingestorm kom. “Ons het net gehoor sy het geskok. Sy was bewusteloos. Sy het glad nie gereageer nie,” vertel Levona. Moed Riedewaan sê hy het Twané­ op die bed neergelê en haar hempie opgelig om haar hartklop te hoor, maar daar was niks. Die ouers het die ambulans ontbied en het ook ’n vriend gevra om Twané in sy motor hospitaal toe te jaag. “Ek het moed gehou dat as ons by die hospitaal kon uitkom, hulle (hospitaalpersoneel) haar sou kon red.” Paramedici in die ambulans het hulle op die hoek van Voisinstraat en Gailweg aangetref. Hulle het noodhulp probeer toepas, maar het bevestig Twané is reeds dood. Levona sukkel om vrede te maak daarmee dat Twané nou weg is. “Dit was die donkerste dag van ons lewe. Dit voel nog onwaar. “My joyful prinses is weg. Sy is dan nou vir ewig weg.” Riedewaan meen die lewe sonder sy dogtertjie sal nooit weer dieselfde wees nie. Hy het vier seuns. Hy bevraagteken nou hoekom die beweerde “foutiewe” kragpaal, wat sy kind se lewe geneem het, nie vroeër reggemaak is nie. Volgens hom het hulle die probleme met die kragpaal op 18 Maart by die munisipaliteit aangemeld. “As die wind waai, het daai paal van links na regs gesweef. Dit was net drade wat dit in die grond gehou het. “Ná die voorval is mense uitgestuur. Vir wat moes iets eers gebeur?” wou Riedewaan weet. Mthubanzi Mniki, ’n munisipale woordvoerder, het sy medelye teenoor die familie uitgespreek. Hy het die navraag na die Metro se afdeling vir elektrisiteit en energie verwys en bygevoeg dat hulle ondersoek gaan instel.