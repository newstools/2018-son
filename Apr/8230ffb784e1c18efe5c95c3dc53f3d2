ZIYAAD Eksteen, middelskakel van Maritzburg United, sê hy kan nie wag om Mamelodi Sundowns in die halfeind van die Nedbankbeker-reeks te pak nie. Die Team of Choice, soos Maritzburg genoem word, verwelkom die sterbelaaide Sundowns op 22 April in die Harry Gwala-stadion. Fadlu Davids, breier, se Maritz­burg-span is dié seisoen ’n openbaring en slaan bo sy gewig in die kompetisie. Eksteen, wat voorheen vir Ajax Cape Town uitgedraf het, reken dit is geen verrassing dat Maritzburg tans so goed vaar nie. Dit is die eerste keer in die geskiedenis van dié kompetisie dat hulle tot die halfeind deurdring. Ziggy, soos Eksteen bekend staan, het tot dusver in dié aanloklike kompetisie ’n groot rol gespeel vir die span van Pietermaritzburg. Hy sê Sundowns se sterbelaaide span met sy groot reputasie gaan hulle nie van stryk bring nie. “Ons is een ronde weg van ons eerste eindstryd en dis ons groot dryfkrag,” het Eksteen gesê. “Dis belangrik dat ons in die eerste been voordeel uit ons tuisveld trek. “So gedug soos Sundowns is, skrik ons nie vir hulle nie. Ons het momentum en hulle kan maar kom. Dis mos 11 teen 11. Laat hulle kom!”