DIE karateklub MB Shito-Ryu in Eersterivier het onlangs in Durban aan die SA kampioenskapsbyeenkoms deelgeneem en uitstekend gevaar. Die klub het 22 medaljes gewen. Daarvan was ses goud, sewe silwer en nege brons. Die klub se afrigter, Mario Boer, is vreeslik trots op sy span. Hy het gesê: “Ná die kam­pioenskapsbyeenkoms het die deelnemers punte gekry op die ranglys en die meeste van hulle is bo-aan die ranglys in hul afdelings. “Hulle het ook ’n baie goeie kans om die nasionale span te haal.” Volgens Boer sal van hierdie studente Karate Suid-Afrika (KSA) aan die einde van Mei verteenwoordig op die Region 5 Africa Champs in Botswana. “Die seniors gaan Suid-Afrika in Augustus in Rwanda op die UFAK Africa Champs verteenwoordig. “Die kadette en juniors sal in Julie na Kroasië gaan vir die Wêreldjeugkampioenskapsbyeenkoms.” Boer sê ’n hoogtepunt is dat van sy studente gekies sal word om deel te neem aan die Youth All African Games in Algerië. Boer is gekies as die juniors se KSA-hoofafrigter.