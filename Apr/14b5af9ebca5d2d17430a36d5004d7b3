DIE Skot Duncan Scott het gister op die Statebondspele vir ’n groot opskudding in die swembad gesorg. Hy het goud in die 100 m-vlinderslag gewen toe hy op verrassende wyse met Suid-Afrika se Chad le Clos en Australië se Kyle Chambers afgereken het. Scott het die resies oor die laaste 25 m beklink en in 48,02 sek. gewen. Le Clos en Chambers het gesamentlik tweede geëindig in 48,15 en dus albei silwer in die sak gesteek. “Ek is sprakeloos. Dit gebeur nie baie gereeld nie,” het Scott agterna gesê. “Ek het net gedoen waarin ek goed is. “Ek het Le Clos toegelaat om voor te swem en hom toe ingehaal. “Le Clos het die ‘god van wêreldswem’, Michael Phelps, geklop. “Le Clos was ook die eerste een wat my hand geskud het. Hy is ’n regte gentleman,” sê Scott. Die Suid-Afrikaner het duidelik teleurgesteld gelyk met sy tweede plek. Intussen duur die Tukkie-swemmer Tatjana Schoenmaker se Statebondspele-sprokie voort. Sy het gister in die 100 m- borsslag byna haar derde Afrika-rekord in drie dae verbeter met ’n blitstyd van 1:06,65 en sodoende die vinnigste kwalifiseerder vir vandag se eindronde geword.