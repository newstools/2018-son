STAKINGS. En nóg stakings. Dié tipe aksie is ’n sentrale deel van ons geskiedenis. Uit een perspektief kan stakings gesien word as ’n groot deel van die stryd om apartheid tot ’n val te bring. Want dit het die ekonomie verlam en die destydse regering basies gedwing om te onderhandel. The people have spoken. En dis so ’n integrale deel van ons geskiedenis dat die reg om te staak – natuurlik wettig en sonder geweld – selfs in ons grondwet verskans word. Maar dan is daar ook die donker kant van stakings. Die bus- en taxi-stakings is ’n case in point. Want nou kom mense nie by die werk uit nie, of hulle kom laat. Dit raak dus die sak, en mense kan hul werk verloor. En dan was daar Saftu se reuse-staking wat die Kaap verlam het. Ja, die reg om te staak is daar. Maar wanneer begin daardie reg inbreuk maak op Jan Alleman se regte?