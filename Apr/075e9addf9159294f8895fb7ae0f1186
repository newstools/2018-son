DIT lyk of daardie ou gesegde van ”an apple a day keeps the doctor away” waar is. Wel, eintlik kan ’n mens dit van die meeste vrugte sê. Voordat jou kinders die lekkergoed gryp, probeer hulle oortuig om eerder groente en vrugte in te kry. Hoewel ’n mens matigheid voor oë moet hou vanweë die baie suiker in sekere vrugte, bly dit tien keer beter as dié wat in die meeste soetgoed voorkom. ’n Oorsig van verskeie studies het getoon as ’n mens gereeld ’n appel eet, is jou kans om vyf verskillende soorte kanker te kry beduidend kleiner. Volgens Jeanelle Boyer en Rui Hai Liu, navorsers aan die Cornell-Universiteit in Amerika, is in talle “studies bevind daar is ’n verband tussen die eet van appels en ’n laer risiko vir kanker. Appels is vol plantstowwe wat hiermee help.” Groente met karotenoïed in, soos wortels, Brusselse spruite en skorsies, kan die risiko vir long-, mond- en keelkanker verklein.