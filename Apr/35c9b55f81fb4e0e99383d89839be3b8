HY IS glo vir ’n gangster aangesien en wreed doodgeskiet omdat hulle dieselfde naam het. Riaan “Yaanie” Adamson (16) van Eastridge in Mitchells Plain het soos gewoonlik saam met sy vriende sokker in die pad gespeel toe twee jong laaities hulle ge­nader en op Adamson geskiet het. Ricardo Adamson, Riaan se broer, sê daar was baie kinders wat die skietvoorval sien gebeur het. Hy sê: “Riaan en sy vriende het soos gewoonlik buite sokker gespeel toe twee ouens na hulle toe geloop het. “Hulle wou weet wie Yaanie is. Toe gee my broer antwoord, want hy ken mos nie die mense nie. “Dis tóé dat hulle die eerste skoot in sy rigting vuur. “Die skoot het skrams verby sy kop getrek. Toe begin my een neef met die skieter baklei. Die tweede skoot het toe teen die muur vasgeslaan. “Terwyl hulle baklei het, het die skieter my broer ge-tail. My neef het hom weggestoot. Toe gaan nog ’n skoot af en tref my broer in die kop. “Hy is op die toneel dood.” Ricardo sê hy verstaan daar is ’n ou in die gebied wie se bynaam ook Yaanie is. Ricardo voeg by: “Toe die twee wegstap, het hulle nog ‘saloot’ geskreeu en twee skote in die lug gevuur. “Ons het gehoor Yaanie is ’n gangster. So, dis heel moontlik dat hulle die verkeerde Yaanie geskiet het.” Ricardo sê sy broertjie was nog net vier maande ’n leerder aan die Hoërskool Beacon Hill. Hy beskryf Adamson as iemand wat spontaan en vol pret en liefde was. “Hy het groot drome vir sy lewe gehad. Hy wou mechanical engineering studeer. Hy het selfs ’n studie­polis in sy naam gehad. “My broer was nie ’n gangster nie. Hy was nie eens vriende met gangsters nie. Hy was iemand vir sy boeke en het baie van sokker gehou. “Hy was net buite wanneer die boys sokker speel, want hulle almal was lid van ’n local klub.” Volgens Ricardo is sy familie steeds in skok oor sy broertjie se dood. “My ouers praat asof Riaan nog lewe, dan moet ek elke keer sê hy kom nie huis toe nie, hy’s dood. “Dan bars my ma uit.” Lt.kol. Andrè Traut, ’n polisiewoordvoerder, het die moord bevestig en gesê niemand is nog gearresteer nie.