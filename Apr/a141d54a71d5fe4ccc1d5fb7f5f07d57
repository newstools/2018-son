PENDELAARS sal hulle maar gereed moet kry, want die busstaking gaan voort. Nóg die MyCiti- nóg die Golden­ Arrow-busse sal vandag ry nie. Dit is reeds die sesde dag van die staking. Die Stad Kaapstad se Mayco-lid vir vervoer en stedelike ontwikkeling, Brett Herron, het bevestig MyCiti se dienste is tot nader kennisgewing opgeskort. Herron sê dit is in hierdie stadium nog onduidelik wanneer die landwye staking tot ’n einde sal kom. “Diegene wat padvervoer gebruik, kan swaar verkeer en langer reistye verwag so lank as wat die staking voortgaan, veral aan die begin van ’n nuwe werksweek. Monitor “MyCiti-pendelaars word aangeraai om gebruik te maak van alternatiewe vervoer. “Die Stad is besig om die situasie te monitor en sal pendelaars op die hoogte hou so ver moontlik.” Bronwyn Dyke, ’n woordvoerder van Golden­ Arrow, het bevestig hul busdrywers sal staak oor daar nog nie ’n ooreenkoms gesluit is nie. Sy sê die betrokke rolspelers vergader vandag in Johannesburg.