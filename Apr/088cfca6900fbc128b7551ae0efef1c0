LEDE van die provinsiale speurdiens het Donderdag op ’n daggaplantasie afgekom terwyl hulle na ’n vermiste persoon op ’n plaas in die Graafwater-omgewing gesoek het. Die lede het hul soektog op die plaas voortgesit en ’n kweekhuis ontdek waar hydro­ponic dagga gekweek word. Volgens sers. Noloyiso Rwexana, ’n polisiewoordvoerder, is beslag gelê op altesaam 244 plante, asook toerusting waarmee dagga gekweek word. Twee verdagtes (37 en 55) is gearresteer op klagte wat verband hou met die verbouing van dagga. Hulle verskyn Môre in die hof.