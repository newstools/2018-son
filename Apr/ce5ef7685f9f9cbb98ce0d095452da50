’N ZIMBABWIËR wat as finansiële adviseur by FNB in Newton Park gewerk het, is Woensdag op vyf klagte van diefstal, waarby R93 000 betrokke was, skuldig bevind. Landdros JJ Claassen het gelas hy moet binne drie maande die geld aan FNB terugbetaal. Forgive Sibanda (27) van Sentraal is op 10 April in hegtenis geneem en het ’n dag later in die hof verskyn. Hy het erken hy, ’n vriend en die kerk waarvan hy lid is, het almal bankrekeninge by FNB. Hy het erken hy het op 24 November 2017 en 14 Februarie 2018 onderskeidelik R20 000 en R13 000 sonder die toestemming van die rekeninghouer na sy eie en die rekening van die kerk oorgeplaas. Sibanda het op 10 Januarie en 25 Januarie R20 000 elk uit twee ander rekeninghouers na die vriend se bankrekening oorgeplaas. Hy erken hy het op 10 Februarie R20 000 uit ’n ander rekeninghouer na sy eie rekening oorgeplaas. In sy pleitverduideliking erken Sibanda die vier rekeninghouers­ was nie bewus van hierdie oorplasings nie en het hom ook nie magtiging­ gegee om die geld oor te plaas nie. Sibanda erken verder hy het die bedrae van altesame R93 000 gesteel en deurentyd geweet sy optrede is verkeerd. Claassen het Sibanda tot vyf jaar gevangenisstraf, wat in sy geheel opgeskort is, gevonnis op voorwaarde dat hy nie aan ’n soortgelyke klag in dié tydperk skuldig bevind word nie. Hy is ook ongeskik verklaar om ’n vuurwapen te besit. Adv. Ronelle Brink het aangekla. Anlen Murray het namens Sibanda verskyn.