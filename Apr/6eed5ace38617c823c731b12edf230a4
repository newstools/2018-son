DIE Demokratiese Alliansie se heksejag op Kaapstad se burgemeester, Patricia de Lille, gaan die party nog duur te staan kom. Só meen Rodney Lentit, voorheen die DA se koukusvoorsitter in die Wes-Kaapse wetgewer. Volgens Lentit gaan dit nie maklik wees om van De Lille ontslae te raak nie. “Hierdie proses kan maklik drie maande duur. “Antie Pat kan enige tyd uitstap as sy wil, maar sy is vasbeslote om die Stad Kaapstad se trans­formasieplan deur te voer en seker te maak arm bruin en swart mense vind baat by die Stad se behuisingsprojekte,” sê Lentit. Volgens hom gaan die DA hom in 2019 in die na­sionale verkiesing lelik láát maak in die Wes-Kaap. “Baie mense is kwaad oor die wyse waarop die DA probeer om van De Lille ontslae te raak,” reken Lentit. “Hulle het nie eens bewyse vir die klagtes waarop hulle haar in die pad wil steek nie. “Nie net is daar mense in die DA-strukture wat nie happy is nie; baie bruin mense en selfs die wit Afrikaanssprekende DA-ondersteuners is ontevrede met die behandeling wat antie Pat tans kry. “Hierdie houding van die DA gaan maak dat hulle definitief nie ’n oorweldigende meerderheid in die Wes-Kaap behaal nie.” Maar be­teken dit De Lille gaan eendag die Onafhanklike Demokrate (OD) – haar party wat sy in die DA se strukture laat saamsmelt het – laat herleef? Oor dié gissing sê Lentit: “Ek persoonlik sal bly wees as die OD, of ’n party soortgelyk daaraan, gestig word. Maar politics is deesdae baie commercialised en dit kos ’n klomp geld. “Die DA se verkiesingsbegroting is byvoorbeeld R630 miljoen, terwyl die ANC s’n naby aan R2 miljard is. “So, dis ’n duur storie wat veral kleiner partye affekteer as hulle met die DA en ANC wil kompeteer.”