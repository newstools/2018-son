BONNIEVALE. – ’n Couple van hier is bek-af nadat vars hoendereiers uit hul plaashuisie verdwyn het. Jan Bitterbos (83), ’n skaam old-timer, sê die stelery gebeur wanneer hy en vroulief naweke op hul bed rus. “Saterdagoggend kort nadat my hennetjie gekekkel het, het ek mos toe uit daai lekker slaap wakker geskrik,” vertel Jan. Dinge het van soet na suur gedraai toe hy vir sy vrou, Marie “Mooinooi” (79), wou brekfis maak, want daar was toe nie ’n eier in sig nie. Werskaf ’n Omgekrapte Jan sê Sondagoggend het sy hen nog vier eiers “hier in die kombuis op die vloer gelê. “Ek los die eiers net daar, want jy moenie aan hulle raak nie, anders raak daai hen baie kwaad en sal sy nie sommer weer lê nie.” Volgens hom het hy en sy Mooinooi hul lippe af­gelek vir die heerlike ontbyt wat hy vir hulle wou maak. Maar toe hy later wou begin werskaf, was die vier eiers ook weg. Mooinooi sê sy sê altyd vir haar man om die voordeur se spyker op te stoot wanneer hulle gaan slaap. “Nee, hy hoor mos nie. Dit gebeur altyd dat iemand onse vars gelegte eiers kom berowe.” Bitterbos het belowe hy sal die komende naweek nugter bly en die vars eiers oppas sodat hy Mooinooi met ’n brekfis kan bederf.