“ONS gaan hulle jag, vind en arresteer!” Dít was die belofte van die nasionale minister van polisie, Bheki Cele. Hy het Khayelitsha in die week besoek ná die moord op konst. Ncedo Theophylus Katoyi (39), wat Maandagaand in Site C in dié woongebied af­gemaai is. Cele en sy adjunk, Bongani Mkongi, het die moord­toneel in Site C en Katoyi se familie in Mfuleni besoek. Hulle het ook deur die strate van dié twee townships gestap en met die inwoners gepraat oor misdaad in hul gemeenskap. Cele het Katoyi se familie belowe dat die polisie die verdagtes teen Dinsdag, wanneer Katoyi se roudiens na verwagting gehou gaan word, in hegtenis sal hê. Volgens hom is dit baie belangrik dat die gemeenskap met die polisie saamwerk om kwaaddoeners te vang. Hy het ook gesê een van die struikelblokke in die ondersoek is dat die kringtelevisiekameras in die betrokke gebied reeds die afgelope agt jaar buite werking is. Son het Dinsdag berig oor Katoyi se moord toe hy en ’n kollega gereageer het op ’n klag van aanranding. Cele het gesê polisie­beamptes was Dinsdag met ’n groep mans by ’n skietery betrokke. Die cops vermoed een van dié skieters is Katoyi se killer. Niemand is al gearresteer nie, maar Cele meen die cops sal die moordenaars binnekort vastrek. Hy het inwoners van Brown’s Farm naby Nyanga bedank wat na vore gekom het met inligting wat gelei het tot die arrestasie van suspects van ’n bloedbad wat laas week in dié gebied plaasgevind het. Cele het gesê: “Dís die voorbeeld van samewerking met die polisie. Jou inligting is vertroulik. “As julle na ons toe kom en die inligting werp vrugte af – soos in die geval van Brown’s Farm – kan ek my kop op ’n blok sit dat ons die verdagtes in hegtenis gaan neem. “Dis sowat ses ouens wat die polisie hier in Site C aangeval het. Ons gaan hulle jag, vind en arresteer.” Die minister het bygevoeg: “Die groter prentjie is dat daar gewerk moet word aan misdaadvoorkoming. Die beste voorkoming is om met die gemeenskap saam te werk sodat die gemeenskap safe kan wees en die polisie ook hulself kan beveilig.” Cele het vroeër aan Katoyi se familie gesê die polisie voel sleg omdat hulle nie nou al vir hulle antwoorde kan gee oor die moord nie. Hy het gesê: “Ons moet klem lê op die feit dat dit die eerste keer in ’n lang tyd is dat ons in dié gebied ’n moordvoorval van ’n polisiebeampte aan diens het.” Sy boodskap aan die gemeenskap was: “Almal moet deel wees van die oplossing en nie die probleem nie.” Hy het ook gesê die polisiebestuur gaan met die Wes-Kaapse en plaaslike regering vergader om kwessies op te los wat nie in die polisie se hande is nie, soos die probleem met die kringtelevisiekameras.