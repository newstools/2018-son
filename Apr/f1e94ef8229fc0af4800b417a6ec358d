DIE Canterbury Crusaders het gister weer die voortou in die Nieu-Seelandse konferensie van Superrugby ingeneem, maar sal glad nie tevrede wees met hul ver­toning nie. Verlede seisoen se kampioen het omtrent in Christchurch se gure weer gesukkel om ’n hardekwas span Sunwolves van Japan met 33-11 te klop. Die besoekers van Japan het vir ’n volle 40 minute van ’n saai stryd die Crusaders onder groot druk geplaas. Teen lemoentyd was die Sun­wolves eintlik nog in die wedstryd met die telling op 14-11 net-net in die Crusaders se guns. Daar is verwag die Saders sou dié kragmeting weer gemaklik wen. Toe dié spanne mekaar laas jaar in Christchurch gepak het, het die Cru­saders 50 punte op die telbord gesit. Die segelose Sunwolves was egter lus vir rugby speel en het die sterbelaaide Crusaders behoorlik laat sweet. Die Crusaders, wat verlede week ’n loslootjie geniet het, was duidelik nog so ’n bietjie verroes ná hul kort vakansie. Dit was egter net ’n kwessie van tyd totdat die kampioene hul mojo sou vind en die besoekers trompop sou klop. Ryan Crotty was die Sader se groot uitblinker met twee drieë. Puntemakers: CRUSADERS – drieë: Ryan Crotty (2), Matt Todd, Manasa Mataele, Jack Stratton; doelskoppe: Mike Delaney (3), Mitchell Hunt.