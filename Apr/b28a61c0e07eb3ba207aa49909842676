CASTER Semenya is een van talle Suid-Afrikaanse aanspraakmakers op ’n goue medalje op vanjaar se Statebondbondspele. Die Spele skop vandag af met ’n skouspelagtige openingseremonie op die Gold Coast in Australië. Al die aksie kom Sondag 15 April tot ’n einde. Semenya, die tweemalige Olimpiese goue medalje-wenner (2008, 2012) in die 800 m, handhaaf tans ’n uitstekende peil. atletiek Sy het onlangs haar teenstanders in die 800 m en 1 500 m op die SA byeenkoms in Pretoria heeltemal weggeblaas. Dit is moeilik om te sien hoe die 27-jarige boorling van Polokwane op die Spele geklop gaan word. Sy is die groot gunsteling om haar sukses in die 800 en ook in die 1 5oo te herhaal. Benewens Semenya spog SA ook met twee verspringers van wêreldgehalte. Luvo Manyonga is die huidige wêreldkampioen in die verspring. Die 27-jarige boorling van die Paarl en sy landgenoot Ruswahl Samaai – ook van die Paarl – behoort dié item te oorheers. Met Wayde van Niekerk, die wêreldrekordhouer in die 400 m, wat met ’n besering buite aksie is, gaan al die aandag op naellopers soos Akani Simbine, Henricho Bruintjies en Anaso Jobodwana gevestig wees. Dié spoedvrate spog met tye van wêreldgehalte. Hulle het beslis die vermoë om op die podium in die 100 m en die 200 m te eindig. Sewesrugby Die Springbok-sewesspan word tans beskou as die beste ter wêreld. Die Blitsbokke is nie net die huidige Wêreldreeks- titelhouer nie, maar ook die verdedigende Statebondspele-kampioen. Neil Powell (afrigter) se manne sal wil vergoed vir hul teleurstelling op die Olimpiese Spele in 2016 in Rio de Janeiro. Philip Snyman (kaptein) en sy manne moes tevrede wees met ’n bronsmedalje in die Brasiliaanse stad. Benewens die Blitse het Suid-Afrika se swemmers nog altyd goed op die Statebondspele gevaar. swem Chad le Clos is ’n swemmer wat al voorheen as ’n Olimpiese, wêreld- en- Satebondspele-kampioen gekroon is. Hy is die huidige rekordhouer in die 50 m en 100 m-vlinderslag. In 2014 het die 25-jarige twee goue medaljes gewen. Die boorling van Durban sal vanjaar op dié rekord wil verbeter. Cameron van der Burgh is nog ’n swemmer wat ’n goeie kans staan om sy aantal medaljes op ’n Statebondspele te vergroot. Die 27-jarige van Pretoria gaan aan sy derde Statebondspele deelneem. In 2010 het hy goud in die 50m-borsslag in Delhi in Indië gewen. Vier jaar gelede in Glasgow het hy met die louere in die 50-borsslag weggestap.