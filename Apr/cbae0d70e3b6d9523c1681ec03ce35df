SLUK maar jou negatiewe kritiek, Ben Ryan. Dít is die boodskap wat ’n bloedjong Springbok-sewesrugbyspan met ’n derde plek in Hongkong aan die oud-Fidji-afrigter gestuur het. Suid-Afrika het die naweek met ’n onbekende span verwagtinge oortref deur ’n bronsmedalje in die Wêreldreeks se sewende skof te ver­ower. Hy het Nieu-Seeland met 29-7 in die uitspeelwedstryd vir die derde plek geklop. Die manne kan hulself bitter ongelukkig ag om dit nie goud of silwer te kon maak nie. Die geluk kon net nie aan hul kant bly in ’n taai bekerhalfeindstryd teen Fidji nie. Fidji het dié wedstryd met 26-24 gewen en toe Kenia met 24-12 vir die Hongkong-titel geklop. Ryan, wat Fidji in 2016 tot ’n Olimpiese goue medalje afgerig het, was voor die Hongkong-toernooi vol kritiek oor Suid-Afrika en ander voorste lande se besluit om B-spanne na Hongkong te stuur. Suid-Afrika is een van ’n paar spanne wat sy beste spelers vir eerskomende naweek se Statebondspele-toernooi gespaar het. Die derde plek in Hongkong het weer gesorg dat die Blitsbokke hul eerste plek op die Wêreldreeks se punteleer kon konsolideer. Daar bly nou drie toernooie in die reeks oor en Suid-Afrika sal minstens twee daarvan wil wen om vir ’n tweede seisoen agtereenvolgens as Wêreldreeks-titelhouer gekroon te word.