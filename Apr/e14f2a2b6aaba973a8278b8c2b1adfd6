MANCHESTER City is die nuwe Premierliga-kampioen. Dít volg nadat West Bromwich Albion, wat deur relegasie in die gesig gestaar word, Manchester United gister op Old Trafford met 1-0 gestuit het. Die Baggies, soos West Brom genoem word, het in sy stryd om oorlewing geen respek getoon nie vir United, wat al ’n rekord-aantal keer (20) as kam­pioen gekroon is. Jay Rodriguez was die besoekers se held toe hy sukses in die tweede helfte behaal het. Ál doen die sege bitter min om West Brom uit die laaste posisie te bevorder, het dit beslis die Red Devils in die verleentheid gestel. United (71 punte) sal daarteen moet waak dat sy aartsvyand, Liverpool (70), wat een stryd meer gespeel het, hom verbysteek. United sal nou verwag om die FA Cup te wen om sy seisoen te red.