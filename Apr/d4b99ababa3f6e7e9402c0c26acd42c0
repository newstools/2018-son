DIE Paarl juig noudat hulle weer sport kan beoefen. Dít kom nadat Conrad Poole, burgemeester van die Drakenstein-munisipaliteit, en dr. Johan Leibbrandt, stadsbestuurder, die tydelike sluiting van sportvelde op­gehef het. Dié sluiting was noodsaaklik weens die verwoestende droogte. Toestande is nog nie perfek nie en die besluit berus op ’n verwagte toename in reënval, wat dinge aansienlik sal laat verbeter. Die munisipaliteit sal die reënwater waar moontlik aanvul deur die velde met byvoorbeeld gryswater te besproei. Toegang “Sport, veral rugby, is ’n belangrike teenvoeter vir al die maatskaplike kwale in ons samelewing,” sê Poole. Leibbrandt sê: “Ons wil ons spanne en jong mense toegang gee tot fasiliteite en hulle in staat stel om deel te neem aan hul verskillende sport­kodes. Ons vra egter die sportmense om met ons saam te werk en die velde in die beste moontlike toestand te hou deur dit net vir wedstryde te gebruik en elders te oefen.” Gavin Kulsen, ondervoorsitter van die Violets-rugbyklub, is opgewonde oor die besluit dat hulle nou weer sal kan speel.