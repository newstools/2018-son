DII is uiters belangrik dat ’n gesin dinge saam doen en saam gesond bly. Gesinne kan saam oefeninge doen en wanneer die kinders groter is, kan hulle saam met hul ouers draf of fietsry. Een heerlike aktiwiteit is om die kinders in die tuin te kry. Wetenskaplikes het bevind studente wat tuinwerk doen – of dit as kinders gedoen het – eet meer vrugte en groente. Deur ’n groente- of vrugtetuin by die huis aan te plant, leer jy jou kinders oor die belangrikheid van vars produkte. Dit is wonderlik vir die hele gesin, want almal raak meer bewus van wat by hul mond ingaan. Dit is ook ’n uitstekende manier om geld te spaar, want die kos-items wat in jou tuin groei, word van die maandelikse inkopielys geskrap. Boonop is dit ’n goeie verskoning om tyd met jou kinders deur te bring en aan jul verhouding te bou terwyl julle saam iets skeppends doen. Dit leer hulle meer van verantwoordelikheid en sorg dat hulle minder tyd voor die televisie en op speletjietoestelle deurbring. As jy meer as een kind het, kan jy die groente- of vrugtetuin in afdelings verdeel sodat elke gesinslid vir een gedeelte verantwoordelik is. Sodoende kweek jy wat jy ook al wil hê en almal is betrokke. Ons weet suiker is nie gesond nie. Vervang dus daagliks een suikerdrankie met ’n glas water. Volgens Amerikaanse navorsers sal dit tot voordeel van jou gewig sowel as jou algemene gesondheid wees. Dis moeilik om suikerdrankies (bv. koeldranke en energiedrankies) heeltemal te vermy. Maar die beste manier om dit te doen – en om seker te maak jy hou daarby – is om ’n week lank jou inname te monitor en dit te verminder. As jy byvoorbeeld gemiddeld 14 suikerdrankies per week (twee ’n dag) drink, probeer elke tweede een met ’n glas water vervang. Wanneer daardie gewoonte eers gevestig is, kan jy jouself verder uitdaag. Dan kan jy net elke paar dae ’n suikerdrankie drink (en elke suikerdrankie wat jy wel drink, met ’n glas water vervang). – goeiehuishouding.co.za