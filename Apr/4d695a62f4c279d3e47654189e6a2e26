’N VROU van Manenberg is gister op borgtog van R1 000 vrygelaat nadat sy glo haar man met ’n mes doodgelem het. Roeshana Hendricks (54) het gister vlugtig in die Ath­lone-landdroshof verskyn. Sy staan tereg vir die moord op haar man, Moegamat Salie Hendricks (55). Moegamat se familie is ontevrede omdat Roeshana nie vroeër in hegtenis geneem is nie en net gewaarsku is om in die hof te wees. Moegamat is Dinsdag­oggend by Beatrix-hof in Manen­berg doodgesteek. Aziza Lawrence, Moegamat se suster, sê haar broer se dogter, Nuraan, het hulle kom sê dat haar ma haar pa doodgesteek het. “Ons is dadelik na die Heideveld-daghospitaal toe. “Daar wou die personeel by óns weet hoekom ons net my broer se liggaam ge-dump en weggegaan het. Maar ons het hom nie na die daghospitaal geneem nie.” Nuraan het glo haar pa by die hospitaal afgelaai. Moegamat is blykbaar een keer in sy nek gesteek. Shamiera Lawrence, Aziza se kind, sê toe sy haar oom se lyk sien, was hy nie vol bloed nie. “By sy toon se rand het die bloed gesit, maar sy voete was skoon. Dit het gelyk asof hy eers gewas is voordat hy by die hospitaal gelos is,” vertel Shamiera. Volgens Moegamat se familie was hulle Dinsdagaand by die polisiekantoor in Manen­berg om meer uit te vind. “Die beamptes het ons vertel dat Roeshana haarself aan die polisie oorgegee en ook die moordwapen oorhandig het. “Ons wou weet wat sy in die verklaring gesê het oor wat gebeur het. Toe moet ons hoor geen verklaring is geneem nie en dat Roeshana laat gaan is.” Shamiera sê hulle wou by die cops weet hoe hulle die vrou kon laat gaan as sy haarself oorgegee het. “Toe sê hulle vir ons sy het ordentlik gelyk en sou mos nêrens heen gaan nie.” Die Hendricks-egpaar het blykbaar ’n stormagtige verhouding gehad. Roeshana het Moegamat glo gereeld laat toesluit. Hulle was ook al geskei en het weer getrou. Die egpaar se dogter, Nuraan­, wou egter geen kommentaar oor haar pa se dood of haar ouers se huwelik lewer nie. Lt.kol. Andrè Traut, polisiewoordvoerder, het die moord bevestig. Oor hoekom Roeshana nie in hegtenis geneem is nie, het hy nie kommentaar gelewer nie. Moegamat is gister in­gevolge die Moslemgeloof begrawe.