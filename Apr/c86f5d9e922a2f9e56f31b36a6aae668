TWEE sakemanne van Port Elizabeth is gister aan bedrog van miljoene rande skuldig bevind. Dít is nadat die verdediging van Theunis Crous, ’n voormalige konstruksiemagnaat, en Almero Pienaar, sy voormalige finansiële hoof, gister in die Baaise handelshof hul sake gesluit het sonder om getuienis te lewer. Die twee is daarna ingevolge afdeling 59(1)(a) van die belastingwet skuldig bevind en gevonnis tot ’n boete van R150 000 of drie jaar tronkstraf opgeskort vir vyf jaar. Die klagte kom nadat Crous en Pienaar op 10 Desember 2010 en 31 Januarie 2011 BTW-eise van R3 625 302,89 en R1 838 633,12 vir die boumaatskappy Ho Hup by die Suid-Afrikaanse Inkomstediens (SAID) ingedien het. Die SAID het daarna meer as R3 miljoen uitbetaal aan Ho Hup, wat sedertdien gelikwideer is. In September laas jaar, nadat die staat sy saak teen die twee beskuldigdes gesluit het, het Crous en Pienaar aansoek gedoen om ontslag op die klagte teen hulle. Dié aansoek is van die hand gewys. Crous het al nuusopskrifte gehaal weens sy beweerde buite-egtelike verhouding met die sosiale vlinder Khanyi Mbau.