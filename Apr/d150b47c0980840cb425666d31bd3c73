NIE almal is beïndruk met die Suid-Afrikaanse Raad van Opvoeders (Saro) se planne dat voornemende onderwysers van volgende jaar af eers clearance van die polisie moet kry voordat hulle mag skoolhou nie. Saro het in die week aangekondig dié kriterium gaan van volgende jaar af vir gegradueerde onderwysers geld om die gevalle van die seksuele misbruik van leerders deur onnies hok te slaan. Daar is berig dat 99 gevalle van seksuele wangedrag en verkragting tussen April 2016 en Maart 2017 by Saro aangemeld is. Themba Ndhlovu, ’n woordvoerder van Saro, het gesê hulle hoop dié nuwe maatreëls sal die seksuele uitbuiting van leerders onder beheer bring. Onderwysers wat hulle by Saro registreer, moet tans wel aandui of hulle ’n misdaadrekord het – maar geen bewyse hiervan word vereis nie. Volgens Ndhlovu moet buitelandse onderwysers reeds so ’n clearance kry voordat hulle by Saro geregistreer kan word. Maar nie alle onderwysers is met dié wending beïndruk nie. ’n Onnie van ’n skool op die Kaapse Vlakte sê: “Ek werk onder gevaarlike omstandighede. “In die week is van dié kinders ‘skoolkinders’ en naweke is hulle hitmen. “Nou, wie beskerm my teen hulle­? As ’n munt twee kante het, beteken dit dan nie sulke leerders moet self ook clear­ance van die polisie kry sodat ons as onderwysers kan weet met wie en wat ons in die klaskamer te doen het nie?” Son op Sondag het gepraat met ’n onderwysstudent in haar finale jaar. Sy wou nie haar naam noem nie, maar sy sê dit is reeds bitter swaar om werk te kry. “Soos ek dinge verstaan, is die polisie se clearance iets wat elke jaar hernu moet word. “Wie gaan daarvoor betaal? Onnies of die onderwysdepartement? “En hoekom gaan dit net op ons nuwe onnies van toepassing wees? “Wat van die perverts wat al jare in die onderwys is?” wou sy weet. Jonavon Rustin, sekretaris van die onderwysvakbond Sadou, sê die idee van ’n polisiesertifikaat is niks nuuts in die onderwyssektor nie. “Ons grootste issue is die veiligheid van onderwyspersoneel en leerders. “As jy na ’n distrikskantoor van die onderwysdepartement gaan, sal jy sien daar is genoegsame sekerheid om húlle te beskerm. “Maar onderwysers en leerders is sitting ducks, want daar is nie eens metal detectors nie. “Kyk byvoorbeeld na daardie onderwyser wat in Saldanha deur haar man doodgeskiet is.” Onderwysers met wie Son op Sondag gepraat het en wat uit vrees vir ’n backlash van die onderwys­departement anoniem wou bly, sê veiligheid by skole kan nie net ’n eenrigtingstraat wees nie. “Ja, ongelukkig is daar onder­wysers wat ons almal ’n slegte naam gee deur leerders seksueel te teister, maar wat van ons wat deur leerders geteister en aangerand word? “Wat van ons wat moet platval wanneer die koeëls gedurende skooltyd begin vlieg?” Die Wes-Kaapse onderwys­departement (WKOD) het in 2011 by monde van Donald Grant, die destydse LUR vir onderwys, aangekondig dat draagbare metaalverklikkers by 109 skole beskikbaar gestel sou word om die veiligheid van onderwysers en leerders te verseker. Afgesmeer Son op Sondag het die WKOD hieroor uitgevra. Ons wou ook verneem hoe die departement gaan verseker dat onderwysers beveilig word teen gevaarlike leerders in hul klas. Ons wag nou nog op dié beloofde kommentaar. Saro se Ndlovu het hom ook afgesmeer aan ’n vraag oor hoe hulle gaan maak met die sekspes-onnies wat reeds jare lank in die onderwyssektor werksaam is.