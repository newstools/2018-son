ROYALTY uit Klipfontein. Só is koning Abraham January van die koningshuis Jan Arrie Sondagmiddag op sy inhuldiging in die Kasteel die Goeie Hoop beskryf. Daar was egter geen kroon vir die koning nie. January se inhuldiging kom nadat hy en sy familie 40 jaar ’n moeilike pad moes stap, het die koning in sy eerste toespraak gesê. “Ek bevestig dat ek die Khoi-Korana- en San-gemeenskappe sal dien met behulp van die Here. Ek het gedink ek het nou al genoeg gehuil, maar my trane wil nie ophou nie,” het January emosioneel gesê. ’n Klein groepie, meestal familielede van January, het die geleentheid bygewoon. Hoofman Cyril Adriaanse het gesê dis ’n geskiedkundige dag vir die Khoisan. “Ons is hier om geskiedenis te maak. Die koning is van Klipfontein (Philippi). Sy familie besit die grond daar. Jy kan net royalty wees as jy grond besit.” January se familie het deur ’n resolusie besluit dat hy as koning aangestel moet word omdat hy die oudste is. Ene eerwaarde Van Schalkwyk het January ingehuldig. Hy het January se verkiesing tot koning met dié van Dawid in die Bybel vergelyk: “Dawid was ’n skaapwagter. Dié koning kom uit Klipfontein. Kan daar iets goeds uit Klipfontein kom?” Hy het January ook aangemoedig om sy koninklike pad saam met die Here te stap. “Die regering het misluk. As u God in die heerskappy plaas, sal u suksesvol wees.” January se adviseur, Ulrich Esbach, is ook by die geleentheid aangestel en in sy amp bevestig. Ook hy het die inhuldiging as ’n geskiedkundige oomblik beskryf. “By ander koninklikes gaan dit oor geld, maar nie by ons nie,” het Esbach gesê. Die koning het elkeen by die geleentheid vir hul bystand bedank en gesê: “Ek hoop julle sal my ondersteun in al my swakhede. Julle is sterker as ek.” Belinda Petersen, ’n administrateur van die koningshuis in die Wes-Kaap, is ter elfder ure van die program geskrap. Petersen het ook nie die geleentheid bygewoon nie. Son verneem dat haar afwesigheid by die spoggeleentheid ook daartoe gelei het dat die koning sonder ’n kroon ingehuldig is.