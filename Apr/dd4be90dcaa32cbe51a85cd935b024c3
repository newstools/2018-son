ONDANKBAARHEID is die duiwel se nuwe oorkussing. Só voel lidmate van die Koninkryk Evangelie Sendingkerk in Belhar oor die storm wat in die gemeenskap losgebreek het oor geskenkpakkies wat die kerk aan minderbevoorregte kinders oorhandig het. Past. Ernest Adams, die kerk­leier, sê hy het knap voor die Paasnaweek die gemeenskap om die Hoërskool Perseverance, waar hulle kerk hou, genader om hom die name van kinders te gee wat hulle met die geskenke kon bless. “Ons het die geskenke van ’n ander organisasie gekry wat dié geskenke op hul beurt uit die buiteland ontvang het. “Ons het toe besluit om nie net aan ons kinderkerk se kindertjies geskenke te gee nie, maar om ook die omliggende gemeenskap se kindertjies te bederf.” Maar toe bars die dollarbom ... Leona Marais, een van die ouers, sê haar tienjarige kind het die Paasmaandag diep ongelukkig van die geskenke-uitdelery af terug­gekom. “My kind sê haar geskenkboks was al oopgemaak toe sy dit kry. En toe kry sy ’n koevert met ’n briefie in en in dié briefie was ’n Amerikaanse $100-noot. ’n Kerksuster kom toe om gehardloop en vat die geld by haar en haal die note uit die ander kinders se koeverte. “Dis mos nie fair nie. Ons kinders het baie af gevoel en ek voel ons kinders se armoedige omstandig­hede is gebruik om geld van oorsee te pimp.” Haar broerskind, Junelle Marais, sê sy moes haar kind troos omdat sy geld óók afgevat is. “Ek is na die pastoor (Adams) toe en hy sê toe hy gaan later vir my ’n odd bring. Ek wag nou nog.” Sally Arries van die kerk sê die ouers sit die pot heeltemal mis. “Daar was geen note in daai koeverte nie. Ons sou dit mos gesien het. “Ek kan nie verstaan hoekom mense só moet wees nie. Die geskenke was skaars uitgedeel, toe daag ’n klomp dronk vroue op wat sê ons is ’n klomp skelms. “Ek doen al jare lank liefdadigheidswerk in gemeenskappe en daar is selfs mense wat die goed wat ons aan hulle gee, vir tik gaan verkwansel. Ons wil goed doen vir die kinders, maar dan tree hul ouers só op.” Roslyn Swartz beaam Arries se sentiment. “Ek het verlede jaar kerk toe geloop en gesien hoe sit die kinders in die son en doen niks. “Ek het toe voorgestel dat ons hierdie kinders by ons projekte betrek. “Dit is ons past. Adams se visie om hierdie kinders te help vorentoe beweeg, maar dan is dít die dankie wat ons kry. “Dit gaan ons egter nie onderkry nie. Ons laat nie net kinders in ’n lyn staan vir kos nie. Ons stap ’n pad saam met hulle en help hulle selfs om naskoolse opleiding te kry. Ons sal net voortgaan daarmee.” Son op Sondag het een van die Amerikaanse skenkers, die Katolieke Skool Assumption van Hibbing, Minnesota, opgespoor. Die skoolhoof, Gabe Johnson, het gesê hy weet van die pakkies wat hulle gestuur het, maar weet nie van enige dollars daarby nie. “Almal is spesifiek gevra om nié geld by die geskenke te sit nie. “Die enigste geld wat betrokke was, is die fooie wat ons vir customs moes betaal,” het Johnson gesê.