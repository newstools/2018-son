HOEWEL die vermiste Ironman-deelnemer vandag reeds vyf dae soek is, bly sy familie hoopvol dat iemand hom lewend gaan vind. David Rene Roger Bellet-Brissaud (48) van Gaboen het Donderdag net spoorloos verdwyn nadat hy laataand by die Paxton Hotel in Humerail uitgestap het. Sy vrou, Lydie, sy familie en die polisie krap steeds kop oor die raaiselagtige omstandighede rondom die atleet se verdwyning. Sy broer, Gael Bellet-Brissaud, en suster, Vanessa Perret, het gister in die Baai aangekom om Lydie te onderskraag. Die polisie se ondersoek het tot dusver geen nuwe of konkrete leidrade opge­lewer nie. Al wat die polisie het om mee te werk, is Lydie se verklaring en beeldmate­riaal van Bellet-Brissaud wat by die voordeur van die Paxton Hotel uitstap. Intussen het die familie gesê ’n beloning van R12 000 word uitgeloof vir inligting wat tot Bellet-Brissaud se opsporing kan lei. Volgens Lydie het sy en haar man Donderdag om 15:00 by die hotel aan­gekom. Hulle het in hul hotel­kamer gaan ontspan. Om en by 19:00 het hulle saam met vriende in ’n restaurant by die Boardwalk gekuier. Rondom 21:15 was hulle terug by hul hotel. “Hy (Bellet-Brissaud) is kamer toe, want hy was baie moeg. “Ek het nog ’n rukkie saam met ons vriende ge­kuier. Toe ek 23:00 in die kamer kom, was hy reeds in die bed. “Hy het gevra waar ek was en ek het geantwoord by ons vriende.” Lydie sê sy het aan die slaap geraak. Toe sy 01:20 wakker word, was haar man nie in die kamer nie. “Ek het by die ontvangs gaan vra, maar hulle het hom nie gesien nie. Ek het toe aangeneem hy het dalk vars lug gaan skep.” Nadat ’n hele ruk verloop het, het Lydie Anthony Salas (ook in hul groep) gaan wakker maak. Hulle het na haar man begin soek. Die polisie is om 03:33 ingeroep toe die soektog na Bellet-Brissaud nog niks opgelewer het nie. “Ek is bang en het die afgelope paar dae byna niks geslaap nie. Ek kan nie verstaan wat met hom gebeur het nie. Dit is onwerklik,” sê Lydie. Gael sê hoewel sy broer nou al dae lank vermis word, hoop en bid hulle vir ’n gunstige uitkoms. “Ons is rasend van kommer,” sê Gael. “Dalk het hy verdwaal of is hy deurmekaar, of miskien het hy seergekry. “Ons pleit by die mense in die Vriendelike Stad om met inligting na vore te kom.” Bellet-Brissaud het ten tyde van sy verdwyning blou jeans, tekkies en ’n swart trui met die woord “adidas” op die linkermou aangehad. Hy het ook ’n swart hangertjie en armband, sy Garmin-horlosie en sy voorskrifbril gedra. Bellet-Brissaud het nie sy trouring aangehad nie en ook nie sy beursie en selfoon saam met hom geneem toe hy by die hotel weg is nie. Hangende Niemand wat aan die beskrywing van Bellet-Brissaud voldoen, is by een van die lykhuise of hospitale in die Baai opgespoor nie. Enigiemand met inligting kan die ondersoekbeampte, AO Eric Matthews, bel by 083 380 3714. Bellet-Brissaud se familie bly vir eers in Suid-Afrika hangende die ondersoek.