DIE ding gaan dié lang­naweek in Clanwilliam ruk. Pak jou tasse en vat die lang pad na dié dorpie aan die voet van die Cederberg vir die Oh Dam-musiekfees. Net soos die gewilde Jazz on the Rocks by Tietiesbaai, en Mosselbaai se Mos Jazz, kan feesgangers ook by die Oh Dam-fees kom uitkamp. Van die Kaap se grootste kunstenaars gaan jou voete op dié fees laat jeuk. Vanmiddag sal Salome en Uncle Cal die fees met ’n bang afskop. Môre sal Winston Siljeur, Jarrad Ricketts, Heart & Soul en DJ Rory feesgangers vermaak. Saterdag kom Signature SA, Fancy Galada en Emo Adams aan die beurt. Sondag sal Karin Kortjé, Jeodhouse en Miles Entertainment feesgangers laat dans. Die Oh Dam-fees word aangebied deur die Cederberg-munisipaliteit in samewerking met Camissa Solu­tions. Die hekke word reeds vanmiddag 14:00 oopgemaak. Die plotte vir kampeerders kos van R3 600 tot R4 200. ’n Naweekpas vir volwassenes kos R200. Kinders tussen die ouderdom van 12 en 18 betaal R100.