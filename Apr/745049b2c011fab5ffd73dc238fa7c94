GOUDA. – Sy was al die jare ’n top-presteerder op skool, maar nou sukkel­ sy om te vorder. Die 15-jarige leerder, wat anoniem wil bly uit vrees vir viktimisering, en haar ouers sê dis oor wit leerders voorgetrek word. Die leerder van die Hoërskool Tulbagh beweer die onder­wysers doen meer moeite vir wit leerders. Sy sê haar skoolwerk ly nou daaronder. Sy sê: “Ek is baie emosioneel; ek sukkel om te eet en te slaap, want ek doen my bes om hoë punte te kry. “Ek kan agterkom hulle trek die wit kinders voor, en ons bruin leerders moet dit maar verdra. “ ’n Wit seun wat erken het dat hy nie ál sy werk vir ’n toets ingehandig het nie, het ’n kode 7 vir die toets gekry, terwyl ek ’n kode 3 gekry het. “En ek het baie hard vir dié toets gewerk.” Die leerder sonder veral een onnie uit met wie sy baie probleme het. Sy het sy naam aan Son genoem. Die kind was later so emosioneel en in trane dat haar ma namens haar gepraat het. Die ma vertel: “My dogter het gr. 7 by Bakerville Primêr in Gouda klaar­gemaak. “Sy het baie goed presteer en was selfs die hoofmeisie daar. “Sy was laas jaar onder die top-vyf-presteerders in gr. 8 en het tweede geëindig. Sy is so agter haar boeke, ek moet haar smeek om te rus. “Ander kinders kla ook oor die skool. Ek het al drie keer met die skoolhoof oor my dogter gepraat. “Hy het net gesê kinders wat van ander skole kom, presteer nie noodwendig dieselfde nie. “Ek kry die indruk dat hy eintlik te kenne wil gee dat anderskleurige leerders ’n swakker standaard van onderrig­ by hul skole kry. “Ek is moeg gesukkel met die skoolhoof. Sy sekretaresse wil eers die hele storie hoor wanneer ’n mens hom bel, maar sy dra nie ’n mens se boodskappe oor aan hom nie.” Son het die skoolhoof, André­ van der Merwe, om kommentaar genader. Ál wat Van der Merwe gesê het, was dat hy die kwessie sal opvolg en ’n afspraak met die ouers sal reël. Millicent Merton, ’n woordvoerder vir die Wes-Kaapse onderwys­departement (WKOD), sê die WKOD ondersoek die beweringe.