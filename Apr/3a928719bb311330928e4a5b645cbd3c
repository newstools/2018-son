CHIPPA United moet Bloemfontein Celtic vandag in die D.R. Molemela-stadion klop om vir hom ’n plek onder die top-agt-spanne in die Premier-sokkerliga (PSL) te ver­seker. So sê die span se breier, Vladislav Heric. Die Chilli Boys pak Celtic nadat hulle meer as ’n week gelede ’n voorsprong van 1-0 op Ajax Cape Town in die 89ste minuut in die Nelson Mandelabaai-stadion weggegooi het. Die uitslag het Chippa ná 27 wedstryde met 34 punte­ in die sewende plek gelaat. Celtic vaar egter nie sleg nie. Ook hy het in sy vorige wedstryd gelykop (1-1) gespeel. Dit was teen Free State Stars. Relegasie-uitspeelsone Hoewel Celtic daarna dieselfde aantal punte as Chippa gehad het, is hy agtste op die puntelys weens Chippa se gunstiger doeleverskil. Heric voel daarom dat net ’n oorwinning sy span vandag van ’n top-agt-plek sal verseker. Hy sê: “As ons Ajax geklop het, sou ons reeds na aan top-agt gewees het.” Nóg ’n rede hoekom Heric desperaat is vir ’n oorwinning, is omdat Chippa ook steeds in die relegasie-uitspeelsone eindig. Hy sê: “Platinum Stars, wat onderaan die puntelys is, kan ons nie meer inhaal nie, maar Ajax, wat 15de is, kan. “Ook, as ons wen, is ons nie uitgelewer aan die uitslae van ander wedstryde nie.”