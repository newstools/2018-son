’N OOS-LONDENSE sakeman se bates is dié week gekonfiskeer nadat hy aan ’n undercover speurder dwelms verkoop het. Tsepo Ndwalaza, woordvoerder van die Nasionale Vervolgings­gesag (NVG), sê die batebeslagleggingseenheid in Oos-Londen het op Simphiwe Qwememe (49) se bates toegeslaan. Dit was nadat die Bhisho-hooggeregshof dié aksie toegestaan het. Die bates is met geld gekoop wat Qwememe vermoedelik uit die verkope van Mandrax gemaak het. Hy het glo drie keer afsonderlik Mandrax verkoop aan lede van die eenheid teen georganiseerde misdaad, wat verbonde is aan die direktoraat vir prioriteitsmisdaadondersoeke (DPCI). “By elke geleentheid het die lid duisend Mandrax-pille van Qwememe self gekoop. Hy het, ingevolge die bewyse, sy huis in die Berlin-area gebruik om die Mandrax te stoor en ook as die aflaaipunt vir die undercover lid,” sê Ndwalaza. Qwememe het twee verskillende voertuie gebruik om in aparte voorvalle Mandrax af te lewer. Albei karre is in die NVG-operasie gekonfiskeer oor dit gebruik is vir die verkoop van dwelms. Versteek “Toe Qwememe gearresteer word, het die polisielede sowat R282 615 gevind in sy huis en in die slaghuis wat hy in Mdantsane bestuur. Dis ook gekonfiskeer.” Tydens die arrestasie is sowat 10 000 Mandrax-pille ter waarde van R360 000 gevind wat op sy plaas versteek was. Die batebeslagleggingseenheid het altesaam meer as R3 miljoen se bates afgeneem. “Dit sluit die plaas in, asook twee voertuie wat gebruik is vir die aflewering van Mandrax, kontant en twee BMW’s wat op die eiendom gevind is en wat in Qwememe se suster se naam is. “In aparte gevalle wat verbind is met Qwememe se saak, het die batebeslagleggingseenheid ’n tweede bevel gekry teen die eiendom van ene Libele Soyamba. “Soyomba het ook besigheid gedoen deur tik en Mandrax aan ’n undercover lid te verkoop. In dié saak is sowat R12 300 en ’n Toyota Corolla in die visier. “Dié operasie dui op die gladde interaksie tussen staatseenhede wat misdaad beveg. Dit wys die deursettingsvermoë van die DPCI en beslagleggingseenheid, wat saam seker maak misdaad is nie lonend nie,” sê Ndwalaza.