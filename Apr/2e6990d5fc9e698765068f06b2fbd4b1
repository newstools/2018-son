DIE sokkerspan FN Rangers het die naweek ’n tree nader aan vanjaar se Derde­ Liga-titel gegee. Die span van Arreshaat “Saatjie” Daniels, afrigter, het Saterdag op die Hickory-sportveld in Silvertown die karakter van ’n kam­pioenspan getoon. Rangers moes diep delf om die gedugte Hanover Park met 3-2 te klop. Shane Jacobs, Danny Molapo en Thabiet Baartman het die net vir FN Rangers laat raas. Shahied Maloy en Nazeer Benjamin het Hanover Park se doele aangeteken. Rangers gee tans die pas aan met 52 punte ná 23 wedstryde. Greenwood Athletic beklee die tweede plek met 47 punte ná 24 wedstryde. Silver Spurs het op sy beurt ’n gulde kans verbrou om Greenwood verby te steek toe hy met 1-2 teen Goal 50 United in die hek geduik het. Ondanks die nederlaag hou Spurs se beter doeleverskil hulle in die derde plek. Spurs spog met 46 punte ná 25 wedstryde. Junction Rovers, wat met ’n gelykop uitslag teen Rebels tevrede moes wees, het ook 46 punte, maar het twee wedstryde minder (23) gespeel. Bluegum United het oorwinnings oor Goal 50 United (3-0) en Citizens FC (1-0) behaal.