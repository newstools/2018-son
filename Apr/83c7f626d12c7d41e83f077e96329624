AIDEN Markram het Sater­dag die eerste Suid-Afrikaanse speler geword wat met sy buiging in Engelse graafskap­krieket twee keer vir ’n nulletjie uitgehaal is. Dít is ’n rekord wat dié Suid-Afrikaanse aanvangs­kolwer beslis nié wil hê nie. Dit was ’n absolute nagmerrie van ’n tuiswedstryd vir Markram wat vir Chester-le-Street in Durham teen Kent gespeel het. Die Nieu-Seelander Matt Henry het hom in die eerste beurt been voor paaltjie betrap en hom in die tweede beurt op middel­baan laat uitvang. AB de Villiers het in die Indiese Premierliga (IPL) in Delhi vir die Royal Challengers Bangalore (RCB) geskitter teen die Delhi Daredevils. De Villiers was die held in RCB se sege met 6 paaltjies toe hy 90 on­oorwonne lopies van net 30 aflewerings gemoker het. De Villiers het tien viere en vyf sesse in ’n asemrowende vertoning ingeryg. De Villiers sê: “Dit was maar net een van daardie kere dat ek die bal van meet af aan baie goed gesien het. “Dit het my ekstra tyd gebied om myself behoorlik te posisioneer om my houe te speel.”