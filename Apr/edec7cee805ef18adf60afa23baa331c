DIE gospel-ster Margo Mbuzeli van Worcester sê sy is baie opgewonde oor haar eerste konsert. Sy is hard besig om voor te berei vir die konsert wat in haar tuisdorp gaan plaasvind. “Ek is ook maar op my senuwees, maar met die hulp van Bo is ek tot alles in staat deur die Here wat my die krag gee. “Ek was vuur en vlam besig met die dinge van die Here, maar toe raak ek swanger. “Ek was baie teleurgesteld in myself, maar die Here het my krag gegee. “Vandag is ek geseënd met ’n pragtige dogter en sy is my alles. Daarvoor is ek baie dankbaar teenoor die Here.” Margo sê sy het geleer alles werk ten goede mee vir diegene wat die Here lief het – selfs al lyk dinge hoe donker. Vandag loop Margo oor van vreugde, want dis alles net deur die genade van die Here en die ondersteuning van haar ouers, Margeret en Samuel Mbuzeli. Sy sê: “Dikwels is ons geneig om teen die slegte kant vas te kyk, maar dan skep ons moed en alles kom reg.” Die gospel-entertainers wat Margo begeester, is Konjalo, Dumisani, Tasha Cobbs en Israel Hughton. Sy voeg by: “Ek wil die jeug bemoedig om aan God se beloftes vas te hou. Hy is ’n waar­maker van sy Woord.” Die Back to the Basics-konsert vind op 28 April in die Worcester Klein Teater plaas. Die show begin 18:00 en die toegangsgeld is R40 per persoon. Die gaskunstenaars wat sal optree, is Lluwatlyn Karelse, Chantell Vraagom, Leilani Steyn, Gregory Noble, Terence Fortuin, Joe van der Berg, Cordiel Nathan, Carmen Davids, Barenice Wildskut en die seremoniemeester is JV. Vir meer info, bel Margo gerus by 060 881 9754.