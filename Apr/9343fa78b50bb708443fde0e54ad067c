CHAD le Clos is op koers om sy eerste goue medalje in die swembad op die Statebondspele te wen. Dit kom nadat hy gister met die vinnigste tyd vir die eindstryd van die 50m-vlinderslag vir mans op die Gold Coast in Australië gekwalifiseer het. Le Clos het die 50 m in 23.53 sek. afgeblits, terwyl sy landgenoot Ryan Coetzee (23.79) die tweede vinnigste was. Die heersende wêreldkampioen en groot gunsteling om met die louere in die 50 m-borrsslag weg te stap, Ben Proud van Engeland is egter in die uitdunne gediskwalifiseer. Proud se tyd was 22.84. Dit sou ’n nuwe Statebondspele-rekord gewees het. Beamptes het egter beslis dat hy te vroeg weggespring het. Le Clos was uiteraard teleurgesteld omdat hy sou verkies het om teen die Engelsman te swem. Hy het aan AFP gesê: “Niemand wil dít sien nie. “Hy is duidelik die beste 50-vlinderslag-swemmer in die wêreld.” “Ek sal eerder tweede kom ná iemand wat verdien om te wen,” het hy bygevoeg. “Maar of hy daar is of nie, ek gaan steeds swem om te wen.” Le Clos gaan vandag 11:37 in die eindstryd in aksie wees. Dit behoort Suid-Afrika se tweede medalje op die Spele te wees. Coetzee het ook ’n goeie kans om op die podium te eindig. Al die swem-aksie van die Spele word op SS11 uitgesaai.