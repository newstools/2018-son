LUIDENS ’n verslag van die onafhanklike polisie-ondersoekdirektoraat (Opod) pleeg Wes-Kaapse polisiebeamptes die meeste misdaad onder bloues in die land. Dié verslag vir die ses maande vanaf September 2017 tot Maart vanjaar wys daar is in dié periode 2 970 sake teen polisiebeamptes landwyd aangemeld – waarvan 685 in die Wes-Kaap is. Son berig gereeld oor cops wat mense aanrand en self by misdaad betrokke is. In vandag se koerant is daar juis ’n storie oor ’n cop wat gearresteer is vir moord. Mense gaan rapporteer die voorvalle, maar wat word van die sake? ’n Mens hoor weinig van cops wat skuldig bevind word en boet vir hul dade. Altesaam 685 sake oor 6 maande is skrikwekkend. Dis genoeg om meer as 15 selle in Polls­moor te vul. Dis hoog tyd dat Opod die vuil manne en vroue in blou spoedig voor die hof bring sodat die gewone burger weer vertroue kan kry in die mense wat ons moet beskerm.