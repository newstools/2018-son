DAAR is glo nog niks gedoen aan Uitenhage se Sentraal-rugbyveld nie en die Progress-klubrugbyspan het steeds geen veld om op te speel nie. Laas jaar het die Nelson Mandelabaai-munisipaliteit dié rugbyveld gesluit omdat dit onveilig is vir toeskouers ingevolge die Wet op Veiligheid by Sport- en Ontspanningsbyeenkomste, maar hulle het beklemtoon dis net tydelik. Mthubanzi Mniki, munisipale woordvoerder, het gesê die Metro beplan om in Maart ’n revamp te doen. Volgens Melvyn Frans, oud-Progress-speler en -aanhanger, is daar egter net hopies grond op die rugbyveld gegooi. Intussen blyk dit dat bosslapers die stadion soms as slaapplek of vuurmaakplek gebruik het. Die stadion se dakke is erg beskadig en die sementsitplekke val uitmekaar. Mniki sê: “Ons het dié week ’n vergadering met die Progress-rugbyklub gehou. Ons het ooreengekom dat die pitch in Februarie en Maart gerehabiliteer sal word. “Betonwerk op sommige plekke van die stadium asook dele van die dak sal vervang word. “Daar sal ook loodgieterswerk gedoen word.” Hy voeg by albei stadions is deel van die voorgestelde distriksplan. Mniki sê: “Dié projek, wat deel kan wees van ’n drie-tot-vyf-jaar-plan, is goedgekeur en sal in­gesluit word by die prestasieplan vir beboude omgewing.” In dié stadium maak die Progress-span gebruik van ander klubrugbyspanne se velde om op te oefen en wedstryde te speel. “Daar is net mooi niks gedoen aan die stadion self nie. “Ons het planne gemaak om verlede week ’n game teen die Raiders van Johannesburg te speel, maar ons moes dit alles kanselleer omdat die stadion steeds ’n gevaar vir toeskouers inhou. “Ons het vleise en alles gekoop en kon dit nie terugvat nie. Al daai geld is nou in die water.” Die toeskouers is ontevrede oor hulle heeltyd na ander rugbyvelde wat verder geleë is, moet gaan. Kosie Basson, president van die Progress-rugbyklub, sê: “Die finansiële implikasies vir ons klub en ons ondersteuners was erg. “Sowat 80% van ons klubrugbyspelers is werkloos of studente. “Ons het geen permanente of groot borgskappe nie en maak staat op die inkomste wat by die hek gegenereer word tydens ons tuiswedstryde.” Basson meen dit is uiters swak van die munisipaliteit en dis goor dienslewering van sy kant af. “Hulle het leë beloftes gemaak en dis disappointing nadat hulle hulself commit het,” voeg hy by. By die Uitenhage-rugbyveld oorkant die pad het daar ook niks verander nie. Dié stadion lyk selfs meer beroerd as die Sentraal-rugyveld s’n. Die kamers binne die stadion is bemors met menslike afval, kimbies, boumateriaal en klere. “Die munisipaliteit bly steeds verbind tot ons verpligting en ooreenkoms ten opsigte van die verbeteringe aan die Uitenhage Sentraal-rugbyveld. Ons direktoraat van Sport, Ontspanning, Kuns en Kultuur (SRAC) het voorheen met die rugbyklub vergader en daar is geldige redes waarom ons nie vroeër met die beplande werk kon begin nie. “Tog is dit belangrik om te benadruk dat die munisipaliteit reeds nagenoeg R50 000 aan die onderhoud van die veldoppervlak bestee het. “Intussen moes ons ook wag totdat die munisipale raad die wysigingsbegroting goedkeur. Nadat dié begroting alreeds einde verlede jaar vir die eerste keer in ’n raadsvergadering ter tafel gelê is, kon ons dit eers op Donderdag, 29 Maart goedkeur. “Die Verskaffingskettingsbestuur-prosesse, wat die spesifikasies van tenders en die aanstelling van diensverskaffers behels, moet nou gevolg word. Sodra dit in plek is, sal ons ’n beter idee hê wanneer die verbeterings klaar gaan wees,” sê Kupido Baron, ook ’n munisipale woordvoerder.