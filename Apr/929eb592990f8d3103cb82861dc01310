DIE UDM het sy Oos-Kaapse leier en raadslid in die Nelson Mandelabaai-metro, Mongameli Bobani, oor die vingers getik en ’n finale waarskuwing aan hom gegee om sy gedrag te verander. In ’n brief aan Bobani wat op Twitter geplaas is, skryf die UDM se sekretaris-generaal, Bongani Msomi, dat hulle kennis neem van die brief waarin hy vir sy gedrag by die raadsvergadering op 29 Maart om verskoning vra. Hulle het ook kennis geneem van die verskoning aan Deidre Carter, ’n Cope-LP, oor hoe hy haar by die raadsvergadering behandel het. Die party se nasionale bestuurskomitee (NOMC) het die brief, Bobani se verslag aan die party oor die gebeure en sy gedrag bespreek. “Hierdie saak is baie belangrik, aangesien die UDM-president jou gebel het tydens die vergadering om jou te waarsku om sagter te praat en nie jou emosies die oorhand te laat kry nie. “Wat die dag gebeur het, selfs as dit aangehits of georkestreer is, is nie die manier waarop die UDM-verteenwoordigers hulle gedra nie. “Ons kan nie bekostig om ooit weer hierdie verleentheid te herhaal nie!” Msomi moedig Bobani aan om ’n nuwe manier van kommunikasie met raadslede, die media en die publiek aan te neem. “Die NOMC het besluit dat u voortaan gereeld met my kantoor, sowel as die Oos-Kaapse provinsiale uitvoerende komitee moet konsulteer, veral in kritieke omstandighede of in krisisse. “Die doel van hierdie konsultasie is dat ons saamstem oor watter strategieë die UDM moet gebruik om sy agenda te bevorder, ingevolge die brief wat die president op 1 September 2016 aan u geskryf het, maar ook om ad hoc-situasies te hanteer.” Bobani moet ook alle dokumente van die raad, soos notas, agendas en notules (of enige belangrike of relevante dokumente) met Msomi deel sodra dit aan hom beskikbaar gestel word. Dis sodat hy van die besigheid van die metro-raad ingelig kan wees. “Dit is die laaste geleentheid wat jy kry om jou gedrag en modus operandi te verander, waarna die UDM jou outomaties sal herroep en dissiplinêre maatreëls sal instel. “Daar is beslis beter maniere om jou ontevredenheid met enige raadsproses te kenne te gee, veral as jy nie saamstem tydens die debat nie en/of om die UDM se standpunt te stel. “Voortaan, as jy wil deelneem aan die debat, steek jou hand op en moenie skree wanneer jy jou saak stel nie.” Uittart Msomi het ook Athol Trollip en Jonathan Lawack se gedrag betreur. “Daar is ook ’n saak van ‘twee verkeerde optredes maak nie sake reg nie’. “In soverre raadslede Trollip en Lawack nie soos perfekte here opgetree het nie, was dit nie vir jou nodig om daarvoor te swig en hulle te probeer uittart nie.”