GEORGE. – Die EFF gaan alle rassiste in George­ uitrook. So het Mgcini Tshwaku, die EFF se nasionale organiseerder, gistermiddag by die George Provinsiale Hospitaal gesê. Hy het gepraat tydens die oorhandiging van ’n griefskrif aan die bestuur van George-hospitaal. “Daar is geen plek vir rassiste in Suid-Afrika nie. “Ons gaan vir julle kom,” het hy gewaarsku. “Daar sal geen rassiste in George wees nie. Ons gaan vir julle kom. Dit is ons land, dit is die land van ons voorvaders en ons mense.” Die EFF gaan niemand seermaak nie, maar volgens Tshwaku wil hulle net hul grond terughê. Tshwaku se uitlatings het gekom nadat honderde EFF-ondersteuners na die hospitaal opgeruk het. Diswayne Maarman, streekkoördineerder van die EFF in die Suid-Kaap, het gesê die EFF het 2018 verklaar tot die jaar van openbare gesondheid. Die doel van die optog is om mense bewus te maak van openbare gesondheid. Dit is deel van die EFF se verkiesingsveldtog vir aanstaande jaar. Volgens hom is die EFF se steun besig om te groei in George. Daar was gister ’n sterk polisie-teenwoordigheid. Mense wat voor die hospitaal­ gewag het, is reeds voor 12:00 gevra om binne die hospitaal se perseel te wag. In ’n parkeerterrein naby die hospitaal het ’n klomp besorgde inwoners van George­ en omliggende dorpe­ die situasie dopgehou. Hulle het gesê hulle is daar om te keer dat ’n “tweede Hermanus” plaasvind. Bernard Joseph, ’n EFF-lid van die Wes-Kaapse parlement­, het gesê daar is ongelukkigheid oor gesondheidsorg in George se munisipale gebied.