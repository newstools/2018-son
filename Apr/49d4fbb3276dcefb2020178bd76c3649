DIS ’n klap in die gesig van alle Khoisan. Só beskryf Eibib Koopman die behandeling wat sy Khoisan-refleksieprogram (KRP) van die Witzenberg-munisipaliteit gekry het. Koopman vertel die KRP was veronderstel om oor die Paas­naweek ’n program op die Bella Vista-sportterrein te hou waar duisende mense verwag is. Maar toe kom hulle die Donderdag te staan voor ’n toe hek... “Hierdie saamtrek is wyd en suid verkondig en die mense het van so ver soos die Noord-Kaap en Gauteng gekom om die verrigtinge by te woon. “Ek het al in Januarie die venue bespreek en ons het meer as 3 000 mense verwag. “Maar Donderdag toe ons daar kom, toe is die hekke gesluit en toe moes die mense maar omdraai.” Volgens Koopman is dit nie die eerste keer dat die Witzenberg-munisipaliteit hom ’n dirty trek nie. “Die munisipaliteit hou dik dat ons ’n gebeurlikheidsertifikaat moet hê vir die event, maar ons hou al sedert 2011 dié byeenkomste en daar was nog geen voorvalle waar die bloed gevloei het nie. “Hierdie behandeling wat ons van die Witzenberg-munisipaliteit ontvang het... Ons as Eerste Nasie word nie eens op ons eie grond toegelaat nie en dis ’n bewys dat ons moet kyk na selfbeskikking.” Koopman sê hy beplan nou ’n landwye optog om hul ongelukkigheid uit te spreek met die behandeling wat hulle ontvang het. David Nasson, die Witzenbergse munisipale bestuurder, vertel egter ’n ander storie. Volgens Nasson het hulle agteroor gebuig om Koopman tegemoet te kom. “Mnr. Koopman het op 19 Januarie by ons besprekingskantoor aangedoen om die Bella Vista-sportgronde vir ’n Khoisan-funksie te bespreek. “Die koste vir die bespreking is skriftelik aan hom gegee, sowel as die kontakbesonder­hede van ons bestuurder wat verantwoordelik is vir veiligheidsplanne. “Hy is uitdruklik meegedeel dat die bespreking nie bevestig kan word alvorens die betaling ontvang en die veiligheidsplan goedgekeur is nie.” Nasson sê ’n deposito van R355 was onmiddellik betaalbaar en die uitstaande bedrag van R3 536 moes 14 dae voor die event vereffen word. “Die veiligheidsplan, ’n vereiste ingevolge nasionale wetgewing, is nooit goedgekeur nie. Nog minder is die deposito asook enige van die verhuringsgeld betaal. “Mnr. Koopman het versuim om die munisipaliteit van sy gebeurlikheidsversekering te voorsien. “Die skrywe is persoonlik op 27 Maart aan hom oorhandig in terme waarvan hy versoek is om voor 14:00 op 28 Maart die nodige reëlings te tref ten einde sy bespreking te bevestig. “Mnr. Koopman het in gebreke gebly om dit te doen en daarom is die toekenning van die veld aan die Bella Vista- rugby­kub gemaak.”