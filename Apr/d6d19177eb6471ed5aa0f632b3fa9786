DIE gangster-lewe in die Baai se Northern Areas is duister en rof. Bendes skiet daagliks op mekaar en onskuldige slagoffers beland in die kruisvuur. Gemeenskappe lewe in vrees en tiener-laaities kry ’n gun wanneer hulle hulle by ’n bende aansluit. Baie kinders in die Northerns is skool-dropouts en terwyl hulle op straat rondlê, word hulle blootgestel aan die geweld en dwelms. Justin Oliphant van Awehness Films het ’n dokumentêre video gemaak van die gangster-lewe in die Northerns. Sy “Endangered Species Documentary” is net langer as 26 minute en is op YouTube. Dit fokus op die geweldpleging en dwelmmisbruik van bendelede en hoe dit die kinders van die gebied affekteer. Rico Lottering is ’n hervormde gangster van Helenvale. Deesdae is hy ’n diaken in ’n kerk. In die video vertel Lottering hoe hy betrokke geraak het by bendebedrywighede. “Ek kon nie by die winkel loop nie,” vertel hy. “Ek kon nie meisies gehad het in ’n ander­ straat nie. Aan die einde van die dag het ek ook by gangsterism betrokke geraak. Toe het ek ook maar begin gun gaan skiet.” Baie van sy vriende is dood- geskiet of vermink gelaat. Lottering sê hy sal nooit die dag vergeet toe twee mans met balaklawas ’n groep van sy vriende op ’n straathoek genader het nie. Hy vertel: “Ek het oorkant die pad gestaan toe. Dié outjies bekruip my tjommies wat op die straathoek sit en dobbel. Weggehardloop “Dit was seker van brave-geid – maar ek dink dit was stupid-geid – wat ek na hulle toe gaan en vra: ‘Wie is julle?’ Hulle draai na my toe ... Altwee het gun-ne gehad.” Lottering sê hy herken toe die een ou ook nog as sy neef, maar dit het hom nie gehelp nie. Hy is geskiet toe hy weg­gehardloop het. Hy is in die hospitaal deurgetrek. Lottering sê nou hy wens die kinders wil luister wanneer hy hulle oor dié dinge vertel. Jong kinders word groot met die geweldpleging en ontwikkel bewondering vir die bendelede en wil soos hulle wees. André Dennis van Helenvale, wat ook ’n hervormde bendelid is, is in 1998 uit die tronk vrygelaat. Dennis het in 2000 ’n lid van die Primêre Skool Bayview se beheer­liggaam geword en agt jaar gedien. Hy sê: “Ek kon werklik sien waaroor die lewe gaan. As ek kyk na die kindertjies van Bayview, sien ek baie weeskinders as gevolg van die gangs en dwelm- en alkohol­misbruik in die area. “Dwelms is ’n euwel in die North­erns en kinders van net vyf jaar oud word al verslaaf aan dwelms soos tik.” AO Alwin Labans, ’n polisiewoordvoerder, sê: “In die begin het hulle cheap drugs gebruik en Mandrax en dagga ge-mix, maar nou, met die beskikbaarheid van tik, is dit die groot ding. “As ’n mens kyk na die gedrag van die leerders wat dit gebruik, is hulle meer aggressief. Hulle wil na niemand luister nie en doen net hul eie ding. “Jong meisies verkoop hul lig­game vir tik, en outjies steel hul huise leeg vir dwelmgeld.” In die video sê tikkoppe tik maak hulle aggressief en wakker. Oor sy video sê Oliphant: “Ek was daarvan oortuig dat iemand onse realiteit sonder enige makeup aan moet ontbloot.” Hy sê sy Endangerd Species Centre­ in Gelvandale is genoop om die einde van die maand se sluit weens swak finansies, maar dat hy steeds films sal maak.