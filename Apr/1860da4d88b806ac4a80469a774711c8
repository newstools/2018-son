OM DIE Suidwestelike Distrikte se Premierliga-rugbytitel te behou, sal beslis ’n groot uitdaging wees. Daarvan is Vincent Moos, breier van Progress, deeglik bewus. Kort nadat sy span Evergreens Saterdag op Outeniquapark in George naelskraap met 19-18 uitoorlê het, het Moos gesê: “Ons het besef om kompeterend te wees en te bly, sou ons dit byvoorbeeld nie soos verlede jaar met 23 spelers kon doen nie. “Ná verlede jaar se Gold Cup-veldtog het ons gaan sit en gekyk wat ’n klub soos Valsbaai suksesvol maak. “Hy het baie geld, en dit is iets wat ons ongelukkig nie het nie,” het Moos gesê. “Maar dit hoef ons nie te verhoed om in daai rigting te beplan nie. Met min hulpbronne het ons strukture in plek gesit wat ons in ’n posisie plaas om vanjaar ons Premierliga-veldtog met 35 spelers aan te durf.” Progress, wat ná vier wedstryde onoorwonne is, kom Saterdag in Rosemore teen Silver Stars te staan.