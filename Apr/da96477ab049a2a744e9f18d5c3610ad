IS DIE beste sewesrugbyspan in die wêreld, die Blits­bokke, regtig chok­ers? Couch-Krit wil dit nie hê nie. Dié fantastiese Springbok-sewesrugbyspan is dan die huidige houer van die Wêreld-sewesrugbytitel. Hy was die verdedigende kampioen op die Statebondspele in Gold Coast, Australië. Hy het ook ’n brons­medalje twee jaar gelede op die Olimpiese Spele in Rio de Janeiro verower. Maar ná sy teleur­stellende vertoning Sondag op die Statebondspele blyk dit dat die antwoord ja is. Die afrigter van die Blitsbokke, Neil Powell, het selfs sy beste spelers vir die Statebond­spele laat rus.Dít terwyl die Statebondspele as ’n kleedrepetisie vir die Olimpiese Spele in Tokio in 2020 geag word. Maar as dié ’n kleed­repetisie was, is die Blits­bokke se naaktheid lelik ontbloot as ’n span wat nie op die groot verhoog kan perform nie.Die sak waarin hul medaljes vir die Statebondspele gestoor moes word, was dié keer leeg by hul terugkeer. Dié keer was dit hul beurt om op die agtergrond te staan terwyl die ander sportlui die welverdiende applous vir hul welslae ontvang het. Op die Olimpiese Spele was hulle ook die vroeë gunsteling vir goud, maar Brittanje het hulle in die halfeindronde omgedop.Engeland, die groot kokke­door van die vier Britse lande, het die Blitse Sondag ’n bronsmedalje ontsê.Wat deurslaggewende wedstryde in once-off-toernooie betref, lyk dit asof die Britte die Blitsbokke se grootste kopseer is. Powell het Engeland se oorheersing van die Blitse in groot wed­stryde onlangs as ’n irritasie bestempel.Sondag was dit egter nie net die Bleekbene wat hom sou irriteer nie.Fidji het die eerste uitklophou op medalje-dag geplant deur SA in die halfeindronde uit te skakel. Die legenda­riese Cecil Afrika het as ’n plaasvervanger alles moontlik kom doen om by te dra daartoe dat die span nog tot die eindstryd vorder.Afrika moes dalk die wedstryd in die plek van Justin Geduld begin het.Geduld is ’n talentvolle speler, een wat in die volgende paar jaar die mantel as die Suid-Afrikaanse span se voorste spelskepper by Afrika kan oorneem.Hy is egter bekend daarvoor dat hy soms ’n bietjie tyd nodig het om weer aan die gang te kom in sewes­rugby. Daar was ’n geleentheid om hom na die Hongkong-toernooi van die Wêreld-sewesrugbyreeks te stuur sodat hy sy wedstrydfiksheid so ’n bietjie kon herwin.Die Blitsbok-bestuur het egter daarteen besluit en ’n groep jongelinge na Hongkong gestuur.Dis ’n besluit wat goed uitgewerk het in terme van die suksesvolle verdediging van die Wêreldreeks-titel, wat hulle verlede seisoen verower het. Die realiteit is egter dat die Blitsbokke nog nie ’n doepa kon vind om hul gesukkel in once-off toernooie reg te stel nie.Daar is later vanjaar weer ’n geleentheid om sukses te behaal in ’n once-off: Dis in Junie in die Wêreldbekertoernooi in San Francisco.