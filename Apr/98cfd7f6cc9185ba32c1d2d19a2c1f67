’N COUPLE van Helenvale sit in sak en as nadat hul shack tot op die grond afgebrand en hulle al hul besittings in die verwoestende brand verloor het. ’n Hond wat ten tyde van die brand aan ’n ketting agter die shack vasgemaak was, het ’n vlammedood net-net vrygespring. Rodney Willliams en Desiree Ruiters, sy saamleefmaat, het by Voisen­weg 131 in ’n shack gewoon, maar sit nou sonder herberg. Nie een van hulle weet hoe die brand ontstaan het nie. Intussen gaan hulle solank intrek by hul landlady, ouma Ellen Adams (76). ’n Verslae Williams (57) het gisteroggend aan Son gesê hy en Ruiters (44) het Dinsdagaand by Adams in die hoofhuis gekuier. Hy het vertel om en by 21:45 het hy en Ruiters besluit om terug te gaan na hul shack om te gaan inkruip. Williams het gesê hulle was skaars in hul shack, toe reën die klippe op hul blyplek se dak. Volgens hom het Adams toe aangebied dat hy en Ruiters nog ’n rukkie langer by haar in die hoofhuis kuier. Williams het gesê minute later toe hoor hulle mense buite skree dat die shack besig is om af te brand. Verbouereerd Volgens hom het hy, Ruiters en bure tevergeefs probeer om die brand te blus deur emmers water op die vlamme te gooi. Adams het vertel so in die harwar het sy gedagte gekry van haar hond, Zorro, wat aan ’n ketting agter die brandende shack vas­gemaak is. Volgens haar het Zorro verbouereerd in ’n klein hopie gelê terwyl die doodsvlamme om hom gewoed het. Williams kon hom egter betyds losmaak en bevry. Zorro is ongedeerd. Alberto Jacobs (28), ’n plumber, het gister vertel hy was nog besig om ’n dop te maak toe hy die commo­tion buite hoor. “Ek het my drank net so gelos om te kom help.” Volgens hom het die water baie stadig uit die krane gevloei omdat die waterdruk te laag was. Jacobs het bygevoeg gelukkig het hy geweet waar die waterpypleiding in Adams se yard loop. Dis toe dat hy met sy kale hande in die grond gegrawe het om by die waterpyp uit te kom. Volgens hom het water sterk uit die pyp gevloei nadat hy dit (die pyp) disconnect het. Volgens hom kon hulle toe vinniger en meer water op die vlamme gooi. Die brandweer het kort hierna opgedaag en die res van die vlamme geblus. Volgens Williams en Ruiters het hulle alles in die brand verloor. Williams het gesê: “Ons albei is werkloos. Dit was moeilik om al die besittings bymekaar te maak wat nou uitgebrand het.” Volgens hom doen hy en sy lover maar los joppies, en dan sal mense soms vir hulle huisware gee. “Ek voel baie sleg. Waar gaan ons nou weer aan iets kom?” het hy gewonder. “Werk is skaars. Waar gaan ons geld kry om die plek weer op te bou?” Volgens die couple gaan hulle intussen tydelik by Adams woon.