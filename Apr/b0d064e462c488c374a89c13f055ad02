WORCESTER. – “Die mechanic wil mý computer­ box diens, eerder as my kar s’n!” So kla Maria Fredericks (41) verontwaardig oor die mechanic Cyril Williams. Fredericks sê Williams wil sy vingers in die verkeerde ghries druk. Fredericks sê dis terwyl Wil­liams veronderstel is om die rekenaarboks van haar en haar man, Alfred, se wit Volkswagen Touareg uit te sort. Sy sê hulle wag al amper ’n jaar vir hul ryding en beweer Williams maak intussen seksuele voorstelle wanneer sy hom op haar selfoon vra hoe ver hy is. Fredericks kla: “Hy noem my dan ‘Baby’ wanneer ek hom bel en hy wil weet wanneer ons gaan ontmoet. “Hy wil met my jol, sy gedagtes is vuil. “Hy het ’n foto van sy penis vir my gestuur en wil weet wanneer ons kan seks. “Hy wou hê ek moet kaalfoto’s van my vir hom stuur, maar ek het nie.” Williams wil op Whats­App na bewering ook weet of sy wil seks of vry wanneer hulle mekaar ontmoet. Fredericks sê sy en Alfred het in Julie besluit om die kar te verkoop nadat die rekenaarboks gebreek het. Williams is toe gevra om dit te herstel en dan ’n koper vir die kar te kry. ’n Omgekrapte Alfred sê: “Ons het ooreengekom hy moet die kar vir R100 000 verkoop nadat hy dit reggemaak het. “Hy moes dan vir ons ’n klein bakkie gekoop het. “Nou hou hy ons aan ’n lyntjie met leë beloftes. Elke keer sê hy daar is nog nie ’n koper nie. Hy wil die kar ook nie teruggee nie. “Ons het al gevloek, gesoebat en gehuil – níks help nie.” Fredericks sê ’n huisvriend het Williams aan hulle voorgestel. “Hy het eers na die kar kom kyk en dit ná twee weke kom haal,” vertel sy. “Hy het net sy kontaknommer vir ons gegee, maar geen adres nie. “Williams sê hy woon in Hermanus. Dan seg hy weer die Strand. “So, ons weet nie eens waar hy regtig bly nie. “Hy het die kar se papiere ook kom haal, glo oor hy ’n koper gevind het.” Toe Son Williams bel, het hy vroom gesê hy werk nog aan die kar en dat hy ’n tweedehandse rekenaarboks gevind het oor daar nie geld vir ’n nuwe een is nie. Klop aan Williams erken dat hy ’n foto van ’n penis aan Fredericks gestuur het, maar ontken dat hy seksuele voorstelle gemaak het. Williams beweer: “Dis sý! “Sý klop aan by my! Lees die anner boodskappe oppie anner phone!”  