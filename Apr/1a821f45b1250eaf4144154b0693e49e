DIE gesegde “twee koppe is beter as een” is beslis besig om die grondslag vir Maritzburg United te lê. Dit is omdat die klub se afrigter, Fadlu Davids, besluit het om sy broer, Maahier, as sy assistent aan te stel en saam die pad van sukses aan te pak. Dié Kaapse duo is soos talle jong aspirant-afrigters geforseer om groener weivelde elders in Suid-Afrika op te soek. Om een of ander onverklaarbare rede word daar in die Kaap min vertroue in jong plaaslike afrigters geplaas. Fadlu (36) en Maahier (41) gee jong spelers ’n regverdige kans in hul span. Die jongelinge in sy groep is besig om die breierskorps se geloof in hulle terug te betaal – hulle het die halfeindronde van die Nedbankbeker bereik. Maritzburg kom Sondag teen Mamelodi Sundowns te staan. Dit is die eerste keer in Maritzburg se geskiedenis dat hy die kompetisie se halfeindronde bereik. Dit is baie duidelik dat die ambisieuse Kaapse duo ’n vars en opwindende benadering na die span gebring het. Hulle lê tans beslis die grondslag vir Maritzburg se toekomstige sukses. Maahier is natuurlik beslis g’n vreemdeling wanneer dit by sukses kom nie. Hy het baie plaaslike sukses met Ajax se o. 17- en o. 19-span behaal­.