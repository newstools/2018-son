DIE ou, stukkende paaie in en om Middelburg in die Oos-Kaap is gevaarlik en moet reggemaak word. Só waarsku rdl. Handri Vorster van die plaaslike Inxuba Yethemba-munisipaliteit. “Ek het geskryf aan die provinsiale wetgewer, insluitend die portefeulje vir openbare werke, paaie en vervoer. “Gemeenskapslede in dié munisipale gebied het gedreig om die pad na die N9 toe te maak as dit nie binne 14 dae herstel word nie,” sê Vorster. Beloftes Die provinsiale departement van paaie en vervoer in die Chris Hani-gebied is verantwoordelik vir die seksie van die R398 tussen Middelburg en Richmond, die Loop-/Kerk-/Jubileestraat-seksie van die R56 en die pad tussen die stasie en die N9. Vorster sê ná etlike briewe doen dié departement niks. “Beloftes is gemaak, maar niks het daarvan gekom nie. Die Middelburg-eenheid van die departement van paaie en vervoer kan nie dié padonderhoud alleen hanteer nie omdat hulle materiaal benodig. Dié departement sit ook sonder ’n voertuig omdat dit aan ’n ander eenheid gegee is.”