“SON het regtig groot krag en mag!” Só dink ’n couple van Wesbank nadat hulle ’n hele week gesukkel het dat die council ’n drein voor hul huis moet fix waaruit die stront behoorlik gespuit het. Son het verlede week berig die couple spuit blikkie op blikkie air freshener dolleeg om te veg teen die ondraaglike reuk wat in hul huis gehang het. Volgens Ransher Wil­liams het sy elke dag na die council se kantore gebel, maar geen antwoorde gekry nie. Sy het vertel die telefone het net aanhoudend gelui. Al hul airtime is uitgebel – en dít terwyl die couple weens die stank skaars kon eet. Ransher en haar man, Jonathan, het hulle verlede Maandag tot Son gewend omdat die council oënskynlik nie aan hul pleidooie gehoor gegee het nie. Jonathan het moerig gesê hulle wil die drein ge-fix hê, want anders kan kinders siektes opdoen. Donderdag het Ransher Son gebel en bedank nadat werkers die drein Woensdag kom regmaak het. Hulle het ook verskoning gevra. “Julle is great en het mag om mense se probleme op te los,” het Ransher opgewonde gesê.