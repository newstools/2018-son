BORGTOG van R2 000 is Vrydag in die Baaise landdroshof toegestaan aan ’n voormalige polisiekonstabel wat by die moord op ’n staatsgetuie betrek word. Landdros Sanjani Naidoo het kort voor Kersfees borgtog aan Walter Francis (31), voorheen van die misdaadvoorkomingseenheid by die Humewood-polisiekantoor, geweier. Francis, Shamiel Galant en Wayne­ Wabanie word betrek by die moord op ’n staats­getuie ongeveer 14 maande gelede. Die staat voer aan Francis het sy eie voertuig gebruik om die vermeende moordenaars van Alex Ferreira ’n lift te gee en het hulle afgelaai om die moord te pleeg. Ná die voorval het hy Ferreira se vermeende moordenaars glo weer ’n lift van die moord­toneel af gegee. Ferreira was ’n art. 204-getuie in ’n ander moordsaak waarby Francis, Enzorich Kroates en Clement Kogana na bewering betrokke is. In dié saak word hulle aangekla van die skietdood van Denton Rademeyer op 25 Oktober in die North­erns. Dié verhoor begin op 14 Mei in die Baaise hooggeregshof. Francis was uit op borgtog in dié saak totdat hy op 30 November by die ­Humewood-polisie­stasie in verband met Ferreira se moord in hegtenis geneem is. Adv. Terry Price, wat namens Francis in opdrag van die prokureur Braam Greyling opgetree het, het Francis se nuwe affidavit voorgelees. Dossier Price het gesê AO Neville Gouws, die ondersoekbeampte, het die hof by die vorige borgtog-aansoek mislei en die staat se saak is swak. Hy het gesê dat Francis nie die dossier by die vorige borgtog-aansoek onder oë gehad het nie en dus nie die inhoud kon challenge nie. Price het bygevoeg dat die staat sy saak baseer op ’n enkele getuie wat glo gesê het Francis het die vermeende skieters ’n lift gegee. Verder het die getuie na bewering aan Francis gevra wat hulle gaan doen nadat hy hulle afgelaai het, waarop Francis glo geantwoord het dat hulle ’n “nommer gaan doen”. Price het aangevoer dat dit nie ’n aanduiding is dat Francis kop in een mus met die vermeende skieters was nie. “Die staat se saak is so swak dat die aansoeker ’n saak van malicious arrest kan maak.” In sy aanvullende affidavit, wat Price as ’n patetiese en lui laaste minuut-poging bestempel het, hou Gouws vol die staat se saak is sterk en dat hy nie die hof mislei het nie. Landdros Morné Cannon het Vrydag gesê die saak is swak. “Na my mening is daar geen bewyse dat Francis die geneigdheid het om oortredings te begaan nie. Hy het geen vorige veroordelings nie. Daar is net die hangende moordsaak waarvoor hy binnekort verhoor sal word.” Cannon het bygevoeg dat hy na die getuie, wat in ’n getuiebeskermingsprogram is, se affidavit gekyk het en dat daar geen bewyse is dat Francis saam met die vermeende skieters opgetree het nie. Francis en sy medebeskuldigdes sal Dinsdag in die hooggeregshof verskyn.