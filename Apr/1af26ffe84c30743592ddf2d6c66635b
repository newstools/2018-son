MEER as 300 000 Kapenaars gaan van môre af geen vervoer werk toe en huis toe hê nie. Dis omdat werkers van die MyCiTi- en Golden Arrow-busdienste gister aangekondig het dat hulle beoog om te staak. Dis omdat die werkers se vakbonde en base van dié bus maatskappye nie kan ooreenkom oor ’n loonverhoging vir die werkers nie. En noudat treindienste al meer as ’n jaar lol, beteken dit groot chaos kan op paaie verwag word. Sowat 72 000 pendelaars maak daagliks van MyCiTi gebruik en 230 000 van Golden Arrow. Honderdduisende gebruik Metrorail-treine. ’n Hoogs ontstoke Lydia van Wyk, wat met Golden Arrow van Mitchells Plain na Kaapstad pendel, sê: “Die taxi’s en treine is klaar un­reliable, nou moet ons verder ly.” Hoewel Golden Arrow gister nog onderhandel het met die vakbonde van sy werkers om die staking te probeer vermy, het die vakbonde reeds kennis gegee daarvan dat hulle sal staak. Die staking begin middernag môreaand. Golden Arrow sê hy bly hoopvol dat ’n ooreenkoms steeds bereik sal word. Die Stad Kaapstad se burgemeesterskomiteelid vir vervoer en stedelike ontwikkeling, Brett Herron, sê hulle betreur die ongerief wat die pendelaars sal verduur en die druk op hulle om nou alternatiewe vervoerreëlings te tref. Herron sê: “Die staking sal alle openbare vervoer en padverkeer erg affekteer, aangesien meer as 72 000 pendelaars die MyCiTi-diens op enige gegewe weeksdag gebruik.” Herron het bygevoeg dis nog onduidelik hoe lank die staking sal duur, maar die Stad sal die situasie dophou en pendelaars op die hoogte hou. Verwikkelinge Golden Arrow sê pendelaars se weeklikse en maandelikse clip-kaarte wat geldig is wanneer die staking begin, sal verleng word sodra die diens hervat. Golden Arrow sê ook hy sal pendelaars deur alle kommunikasie­kanale tot hul beskikking op die hoogte hou van enige verwikkelinge. ’n Pendelaar, Denise Swarts van Mitchells Plain, sê werkers moet ordentlik betaal word, dan sal daar nie stakings wees nie. Swarts sê: “Alles is duurder, maar mense word steeds dieselfde betaal – dit werk mos nie so nie. “Ek hoop hulle kom gou tot ’n agreement sodat dié wat die busse gebruik, by die werk kan uitkom.” Sadick Safter sê die staking sal ’n groot impak op pendelaars hê, omdat so baie inwoners busse gebruik. Safter sê: “Ek was in ’n taxi-ongeluk jare gelede en weier om nou in een te klim. “Ek ry nie trein nie omdat dit altyd delayed is.”