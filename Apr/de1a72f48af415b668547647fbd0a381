DIE skote het omtrént geklap en geld het soos konfetti uit die lug gereën toe rowers die Spar-winkel in Gordonsbaaiweg in die Strand Saterdagaand beroof het. Kapt. FC van Wyk, ’n polisiewoordvoerder, sê sewe rowers in ’n VW Amarok met ’n CF-nommerplaat het omstreeks 19:35 by die winkelsentrum opgedaag met ’n R5-aanvalsgeweer en verskeie handwapens. Van Wyk sê die Spar en die drankwinkel Tops is beroof. Die rowers het al die tills leeggemaak en die geld in ’n swart sak gesit. Die polisie en twee security-maakskappye was gou op die toneel en ’n oor-en-weer-skietery het gevolg. Verskeie karre in die parkeerarea is beskadig. ’n Polisielid en een van die rowers is gewond. Die polisie het later twee laaie van ’n till en ’n swart sak met geld op die toneel gevind. Weggehardloop ’n Man wat in die winkel was, sê die rowers het hulle beveel om op die grond te lê. Van die rowers wat weggehardloop het met die geld, het dit in die lug gegooi en mense het gemol om dit op te tel. Die polisie het van die geld teruggevind in Rusthofstraat in die Strand. ’n Man (25) is in hegtenis geneem. Jan Frieslaar, voorsitter van die Strand-polisiëringsforum, sê dis ’n wonderwerk dat niemand noodlottig beseer is nie. Frieslaar het die polisie en security-maatskappye bedank vir hul flinke optrede.