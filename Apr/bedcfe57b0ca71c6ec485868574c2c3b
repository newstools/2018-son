MANNE moet weer hul plek in die samelewing begin inneem. Die UCC Chatty se mannebediening hou môre­, 14 Januarie, ’n konferensie om mans te help om juis dít te doen. Fabian Basson, die sameroeper van die mannebediening, sê wanneer jy om jou kyk, is dit vroue wat in hul huise, kerke en organisasies die voortou neem, terwyl die mans agteroor sit en toekyk. “Dit is baie duidelik dat ons afwesige pa’s het. Ons as mans skuif ook ons gesag na die vrou – nes Adam met Eva in die tuin van Eden gedoen het. Eva, op haar beurt, het die gesag aan die slang, die evil, gegee.” Basson voeg by hy sou wou sien dat alle mans, ongeag hul kerkverband, ná die konferensie saamwerk in belang van die man en dat hulle mekaar sal support. “Ek onthou toe ek ’n kind was en my pa ’n probleem met iemand in die huis gehad het, het hy die ander pa’s in die straat geroep om die kind uit te sort. Deesdae roep die kinders hul vriende om hul pa’s uit te sort.” Hy benadruk enige man vanaf 16 jaar kan die konferensie bywoon. “Die geleentheid is ook nie net tot ons kerk se manne beperk nie. Enigiemand kan dit bywoon.” Die Man-Up-konferensie is verbind aan die kerk se Visie 2020 en die opdrag dat mense moet gaan om dissipels van alle nasies te maak. Dit begin 13:00 by die sportterrein van die Primêre Skool Astra in Lawrence Erasmusrylaan en duur tot 16:00. Die sprekers is eerw. Adam Berkatt van die UCC Chatty-gemeente, eerw. John Gertze van die Metodistekerk, past. Russel Viljoen van die Eben­ezer North-gemeente en Brian­ “Chopper” Davids van korrektiewe dienste. Raymond Mateza en Neil Armstrong van die Truth Squad tree op.