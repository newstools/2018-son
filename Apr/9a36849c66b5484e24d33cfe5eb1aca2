OM TE sê dat daar nóú meer wit verteenwoordigheid op SA Rugby se bestuur is, is ’n rassistiese stelling. Só het Mark Alexander, president van die nasionale rugbybeheerliggaam, hom uitgelaat nadat hy vir ’n termyn van vier jaar herkies is. Alexander en sy adjunk, Francois Davids, het albei hul onderskeie poste met ’n oorweldigende meerderheid op die algemene jaarvergadering (AJV) behou. Die vergadering het Vrydag by die Southern Sun-hotel in Nuweland plaasgevind. Alexander het skerp teruggekap toe hy gepols is oor die samestelling van sy bestuur. Daar heers kommer omdat geen etniese swart persoon hom vir enige van die poste verkiesbaar gestel het nie. “As jy sê swart – wat beteken kleurling in die Suid-Afrikaanse konteks? Julle moet versigtig wees om sensasioneel te wil wees eerder as om na die feite te kyk. “Ons lewe in ’n demokrasie en die lede is deur ’n demokratiese proses gekies,” het Alexander gesê. Vivian Lottering van die Valke is sy pos as lid van die uitvoerende raad kwyt en is deur Lindsay Mould van die Vrystaat op die uitvoerende bestuur vervang, terwyl Boet Fick plek maak vir die Mpumalanga-rugbyunie se Hein Mentz. Ilhaam Groenewald, Monde Tabata en Louis von Zeuner het ook hul plekke as onafhanklike lede op die bestuur behou. Groenewald is die enigste vrouelid. Nadat hy verkies is, het Alexander in sy openingsrede gesê hy sal hom beywer om die unie se geld­sake reg te stel nadat die unie in 2017 se boekjaar ’n verlies gely het. “Ongelukkig word ons beoordeel deur hoe goed of swak die Springbokspan vertoon. “Ek glo ons is op die regte koers met Rassie Erasmus aan die stuur van sake by die Springbokke en dat ons die vrugte binnekort sal kan pluk,” het die grootbaas gesê. President: Mark Alexander Adjunkpresident: Francois Davids Addisionele lede: Pat Kuhn, Tobie Titus, Hein Mentz, Lindsay Mould, Ilhaam Groenewald (onafhanklike verteenwoordiger), Monde Tabata (onafhanklike verteenwoordiger), Louis von Zeuner (onafhanklike verteenwoordiger).