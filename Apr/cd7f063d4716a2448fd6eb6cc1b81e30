“DIS nogal diep hier binne.” Dít was Ruben Moses (32) se laaste woorde voordat hy Sondagmiddag in die dam by die Consol-sandmyn in Manenberg onder die water verdwyn het. Moses, die pa van twee minderjarige kinders en ’n ongebore baba, het Sondag saam met sy negejarige seun, Cohden, en sy suster se kind gaan visvang. Sy broer David het vertel: “Die dam was sy chill spot. Hy het gereeld hier kom visvang.” Volgens David het hy gehoor sy broer het op ’n wit foam board tot in die middel van die dam ge-paddle. Die stuk bord het onder hom uitgegly. ’n Ooggetuie het vertel Moses het gou weer opgekom en gesê: “Jô, dis nogal diep hier onder.” Hy het toe weer onder die water verdwyn. Moses se meisie en die ma van sy drie kinders, Shireen Magerman, sê sy het al ’n menigte kere saam met Moses by die dam gaan afkoel. “Hy het nooit geswem nie. Ek was geskok toe mense vir my sê hy het verdrink terwyl hy geswem het. “Hy was die hele naweek so happy. Hy het uitgesien na die baba se koms,” het Magerman gesê. Moses se liggaam is gistermiddag uitgehaal.