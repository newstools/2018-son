JOU kennis en vaardig­hede is jou belangrikste bates. Gee jouself dus ’n hupstoot deur ’n leierskapswerksessie te doen, beter kommunikasievaardighede te leer of wat nog. Kyk na jou gesondheid, want só kan jy in die toekoms aansienlik bespaar op mediese koste en selfs vir goedkoper lewensdekking in aanmerking kom. Hier by die halfjaarmerk is dit tyd om jou kontantvloei te monitor. Bekyk jou state en ontleed jou besteding in kategorieë. Kyk waarvoor jy begroot het en wat jy toe uiteindelik bestee het. Laat jou geld ’n slag vir jóú werk, nie andersom nie! Oorweeg wat jy reeds het en besluit hoe jy jou bates wil toewys: Soek jy bestendige effektetrusts of spekulatiewe aandele? Of lê jou geld nog onbenut in ’n lae­opbrengs-rekening? Kyk na die keuses wat jy binne jou bestaande portefeulje het om in jou behoeftes te voorsien eerder as om polisse te kanselleer. Ruk daardie vakansie-inkopieveldtogte in die bek nog voordat hulle begin. Koop specials vooruit. Dit kan jou honderde rande bespaar. Dis ook nie nodig om presente vir álmal oor Kerstyd te koop nie. Die enigste verlies wat ’n mens ly, is ’n paar sokkies en snuisterye wat jy in elk geval nie nodig het nie. Boonop sal almal rondom jou ook spaar. Dit is ook tyd om jou mediesefondsbydraes in oënskou te neem: Watter soort voordele en dekking het jy waarskynlik nodig? Daar is dikwels ’n versoeking om jou voordeeldekking heelwat te verminder, maar dan besef jy lateraan jy moet skielik baie meer koste uit jou eie sak bybring. – libertyfinan­cials.co.za