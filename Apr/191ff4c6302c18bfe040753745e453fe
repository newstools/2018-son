METRORAIL sal sy treindiens vandag na die beste van sy vermoë bied. Dié belofte is gister deur die passasierspooragentskap (Prasa) gemaak. Riana Scott, woordvoerder van Metrorail, het gesê teen gistermiddag was daar nog geen aanduiding dat enige Prasa-werknemer aan die vakverbond Saftu se staking gaan deelneem nie. Dié belofte kom nadat pendelaars gisteroggend reeds ure lank langs die noordelike en die berugte sentrale lyn gestrand was. Dit was glo weens ’n kragonderbreking by die Bellville-stasie se sinjale. In ’n radio-onderhoud gisteroggend het Scott eers gesê diens op dié twee lyne is opgeskort, maar dit kort daarna in ’n mediaverklaring teruggetrek. Intussen het talle pendelaars hul frustrasie in die sosiale media gedeel. Sommige het afgesak oor hoe hulle al langer as ’n uur wag op ’n trein terwyl ander gekla het oor daar geen kommunikasie op stasies was nie. Justine Robyn het gesê sy wag al van 05:50 op die Muldersvlei-stasie. ’n Ander pendelaar het van 05:00 op die Strand-stasie gesit en wag. Nog een sê die 05:05-trein van Eersterivier het eers 07:50 vertrek. Die 06:00-trein vanaf Brackenfell het ook eers amper twee uur later vertrek. Bevestig George Cupido, wat van 06:30 op die Pentech-stasie gesit het, het ook langer as twee uur gewag op ’n trein. Hy bevestig dat geen aankondigings gedoen is nie. Richard Walker, streek­bestuurder, het aan Son gesê hy is tans in Johannesburg, maar by sy terugkeer sal hy dringend met sy bestuur vergader om te kyk na oplossings om die diens te stabiliseer. Tegnici het gistermiddag nog gespook om probleme op die noordelike en sentrale lyn te herstel. Scott het gesê die tegniese span het volstoom gewerk en sy was optimisties dat permanente of minstens tydelike herstelwerk voor spitstyd gistermiddag voltooi sou wees. “Metrorail vra om verskoning vir die vertragings en die gebrek aan aankondigings,” het sy bygevoeg.