EEN van die Baaise voorslag-staatsaanklaers – wat gemoeid was met die vervolging van gangsters in bendeverwante-sake – het dié beroep vir eers vaarwel toegeroep. Adv. André Canary (41), wat die afgelope 16 jaar in diens was van die nasionale vervolgingsgesag (NVG), is een van vier toegewyde staatsaanklaers wat hulle die afgelope twee jaar voltyds toegespits het op bendeverwante sake in die Baaise howe. Hy het einde Februarie amptelik sy kenmerkende swart staatsaanklaer-toga opgehang. Canary se senior, adv. Indra Goberdan, adjunk-direkteur van die NVG in Port Elizabeth, sê in ’n eksklusiewe onderhoud met Son die vier staatsaanklaers wat geïdentifiseer is om met bendeverwante sake te werk, se lewe het baie verander sedert hulle met dié sake begin werk het. Daarom kon hulle nie meer in sekere areas rondbeweeg nie of na sekere malls gaan waar hulle weet moontlike bende-aktiwiteite kan plaasvind. Volgens Goberdan moes dié aanklaers se tye wat hulle byvoorbeeld malls besoek, ook verander. “Die vier aanklaers se lewe is baie geraak deur die werk wat hulle doen.” Goberdan sê van tyd tot tyd word dié aanklaers gedreig en is daar van die aanklaers wat onder protection is. “Met André wat ons nou verlaat, het ek gedink dit is nodig vir ons om die publiek te laat weet hy verlaat nou die nasionale vervolgingsgesag en is nie meer ’n staatsaanklaer nie.” Goberdan sê as Canary se lewe dalk bedreig word, sal dié dreigement hopelik nie uitgevoer word nie, want hy deal nie meer met bendeverwante sake nie. Volgens haar sal Canary nou in staat wees om vryelik in malls rond te beweeg en dinge te doen wat hy voorheen nie kon doen nie. Goberdan het Canary bedank vir sy bydrae die afgelope jare. ’n Opgewonde Canary sê aan Son dat hy hom nou op ’n voltydse basis gaan toespits op digitale bemarking­, wat hy vroeër net in sy vrye tyd kon doen. Canary het gesê hy gaan nie privaat praktiseer­ nie – dalk in die toekoms, maar nie nou nie. Volgens Canary oorweeg hy dit ook om verder te gaan studeer, nie in law nie, maar dalk in die korporatiewe wêreld wat die law-kwalifikasie komplementeer. Hy het ook onderneem om altyd beskikbaar te wees om raad te gee aan ander regslui. Volgens hom gaan hy nou baie meer tyd hê vir sy familie en homself.