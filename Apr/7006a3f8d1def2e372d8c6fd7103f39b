AALIYAH “Angel” Tee se vermeende killers is gister afgemaak as leuenaars wat hul getuienis opgemaak het soos die saak voortgeduur het. Nealon Redhouse (19) en Deon “Kwas” Harmse (24), albei van Bethelsdorp, staan tereg op klagte van die verontagsaming van die Suid-Afrikaanse Polisiedienswet, moord, twee klagte van poging tot moord, poging tot huisbraak met die doel om moord te pleeg, huisbraak met die doel om moord te pleeg en die onwettige besit van ’n vuurwapen en ammunisie. Hulle het skuld ontken op die klagte teen hulle. Verweef Redhouse en Harmse het Aaliyah (12) na bewering op 7 Junie 2016 in haar ouerhuis in Barberryweg in uitbreiding 31 doodgeskiet en haar pa, Edmund, gewond. Hy is sedertdien verlam. Adv. Mujaahid Sanden, die staatsaanklaer, het in sy slotbetoog gesê die drie aspekte van die saak waaraan hy aandag sal gee, is identiteit, alibi en geloofwaardigheid. Hy het bygevoeg die drie aspekte is verweef. Sanden het gesê mnr. en mev. Tee was die twee hoofgetuies. Volgens hom stem almal saam dat Angel se ouers­, Candice en Edmund, Redhouse geken het omdat hulle bure was en hy daar grootgeword het. Dit is ook bekend dat Harmse gereeld by Red­house gekuier het. Die egpaar Tee het getuig hulle het hom in 2016 nog net sowat een jaar geken. “Dit dui op geloofwaardigheid. Daar was niks wat mnr. en mev. Tee gekeer het om die feite te oordryf dat hulle beskuldigde 2 (Harmse) goed geken het nie.” Sanden het daarna gefokus op die beskuldigdes se weergawe oor gerugte wat in die woonbuurt versprei is waarin geïmpliseer is hulle wou die Tees leed aandoen. “Die gerugte, soos ek dit verstaan, is dat dit die Spotbouer-bende was wat die Tees geteiken het. Die Spotbouers bestaan nie net uit beskuldigde 1 en 2 nie. “Of die gerugte waar was of nie, dit kom steeds neer op identiteit. “Waarom sal die Tees beskuldigde 1 teiken?” Oor die teenstrydighede in Edmund se twee verklarings het Sanden gesê die staat kan nie getuies tot verklarings verbind nie. “Die verklarings is ’n voorloper vir die staatsaanklaer om te bepaal of daar ’n prima facie-saak is.” Candice, weer, was bang. Haar man was gewond en haar dogter dood. Sy was bang sy sterf ook. “Gegewe die situasie van die aand en dat hulle teikens was omdat hulle moontlike getuies van die moord op Staal Berry was, het sy nie ’n verklaring afgelê nie omdat sy vir haar lewe gevrees het. “Dit is ’n ewigdurende situasie in die noordelike gebiede,” het Sanden gesê. “Die verhoor neem dit tot die uiterste omdat mense wat moontlike getuies is deur bendes geteiken word.” Voorafgaande kennis en uitkenning het nie by een geleentheid gebeur nie, het Sanden gesê. “Wat mnr. Tee betref, het hy die beskuldigdes buite gesien, by die agterdeur en toe hulle die huis verlaat. Hy het voorgegee hy is dood omdat hy nie homself kon verdedig nie. “Mev. Tee het aan ons gesê sy het hulle by die agterdeur gesien en dat sy in die bad­kamer vas in hul gesigte gekyk het toe die noodlottige skote geskiet is.” Sanden het gesê die Tees was goeie getuies, veral as ’n mens in ag neem watter trauma hulle ervaar het. “They went to hell and back. Hulle het die ergste moontlike trauma deurgemaak: om in die veiligheid van jou huis aangeval te word.” Volgens Sanden se betoog het Edmund die beskuldigdes sonder enige twyfel in ’n uitkenningsparade geïdentifiseer terwyl hy in die hospitaal was. Die staat het aangevoer Redhouse en Harmse het nie met die hof oop kaarte gespeel nie. “Hulle was swak getuies. Hulle was ont­wykend en het hul getuienis opgemaak namate die saak aangegaan het. Beskuldigde 2 was ’n vergesogte leuenaar. Hy het dié week vir die eerste keer getuig oor die honde by sy suster se huis. “Hy wou voorgee die honde sou hom die hele nag aan sy suster se huis bind.” Beskuldigde 1 het twee weergawes van waar hy daardie aand was, is gehoor. Daarenteen het die hof gehoor die staatsgetuies was goed. “Die getuienis is so oorweldigend dat die beskuldigdes se getuienis en alibi’s nie enige diepte het nie.” Regter Mandela Makaula het die saak tot 19 Junie uitgestel vir uitspraak.