Liewe Antie Mona My stiefseun is 20 en gebruik dwelms. Hy is onbeskof met almal en wil nie was nie. Hy het al by ons plek ingebreek en items vir dwelms gesteel. Ek het al baie met hom gepraat oor die gebruik van dwelms, maar hy luister net vir daardie oomblik. Hy hardloop ook weg met mense se geld wanneer hulle hom winkel toe stuur. Antie, ek is nou keelvol en op die punt om iets leliks aan te vang. –via WhatsApp Ongelukkig het dwelms nie net ’n impak op die gebruiker nie; dis veels te dikwels die familie wat daaronder ly. Vir hom is dit makliker om van julle te steel, want julle gaan mos nie ’n saak teen hom maak nie. Maar eendag gaan hy nog sy rieme styfloop en steel van iemand wat nie hierdie gedrag gaan entertain nie. Praat, soos jy nou al agtergekom het, help nie. Dis tyd vir optrede. Dit sal baie help as hy kan erken hy het ’n dwelmprobleem en dat hy hulp daarvoor wil hê. Dan kan julle die proses aan die gang kry om hom by ’n rehab ingeboek te kry. Hierdie fasiliteite is sout-en­peper­duur en die waglys by staats­gesubsidieerde instellings ellelank. Maar wie weet, hopelik is hy gou geholpe. Dit gaan egter net van homself afhang of hy regtig gehelp wil word en of hy hom net altyd aan jul swaar­verdiende eiendom wil help.