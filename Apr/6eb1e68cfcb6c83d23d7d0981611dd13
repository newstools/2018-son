’N VOLSKAALSE bende­oorlog het in die Strand uitgebreek. Twee mans is Dinsdag­oggend dood en twee ander is gewond in verskeie skietvoorvalle wat die dorp geruk het. Volgens sers. Noloyiso Rwexana, ’n polisiewoordvoerder, het die eerste skote Maandagaand geklap toe ’n 19-jarige man in Broadlands Park gewond is. Hy word in ’n hospitaal behandel. Twee mans van 18 en 21 jaar is weens die voorval in hegtenis geneem. Son verneem daar is ’n video uit die tronk gestuur waarin gesê word watter nommer in die Strand gaan val. Die plaaslike polisie het die bestaan van die video ontken. Dinsdag omstreeks 02:40 is ’n man (33) in die kop geskiet. Sowat ’n uur later is nóg ’n 33-jarige man in Forbesstraat, Erijaville, in iemand se yard doodgeskiet. Die man is glo eers deur sy aanvallers aangerand en toe geskiet. Niemand is tot dusver in verband met dié voorvalle in hegtenis geneem nie. Dinsdagmiddag is ’n jong man in Finkstraat, Broadlands Park, geskiet. Hy is ernstig gewond en word in die hospitaal behandel. Dinsdag omstreeks 19:45 is ’n man in Boschstraat in die Strand verskeie kere gewond. Hy was besig om mense te help trek. Hy het in sy bakkie gesit toe sy aanvallers op hom losbrand. Die polisie het twee verdagtes in verband met dié voorval gearresteer en soek na ’n derde persoon. Volgens inligting wat aan Son verskaf is, het die slagoffer bande met die onderwêreld. Hy was ook goed bevriend met die voormalige Americans-leier in Macassar wat in Januarie in Libertystraat, Strand, doodgeskiet is. ’n Gemeenskapsleier van Erijaville sê hul woongebied ken nie dié tipe geweld nie. Die leier sê ’n smokkelhuis in die area veroorsaak die geweld. Die persoon meen ook die mense wat so skiet en smokkel, is inkommers. Jan Frieslaar, voorsitter van die Strand se gemeenskapspolisiëringsforum (GPF), sê hulle is net mooi gatvol van die geweld in die dorp. Daar word vandag 19:00 ’n dringende gemeenskapsvergadering gehou om die pad vorentoe te beplan. Enigiemand met inligting word mooi gevra om lt.kol. Franklin Plaatjies te bel by 082 469 3359. Die polisie sê alle inligting sal as vertroulik bestempel word.