ROMA sal vanaand weer streef na perfeksie wanneer hy Engeland se enigste hoop op Cham­pions Leauge-glorie, Liver­pool, in die eerste been van twee half­eindstryde pak. Liverpool speel gasheer vir die klub van die Italiaanse hoofstad. Roma het in sy vorige wegwedstryd in die Champions League maar bitter sleg tweede gekom teen FC Barcelona: 1-4 in die eerste been. Maar toe kom die Itali­aners met die perfekte ver­toning vorendag en klop die Spanjaarde met 3-0 tuis om danksy die wegwedstryddoel-reël vir die half­eindronde te kwalifiseer. Afstaan Roma se afrigter, Eusebio de Francesco, weet egter dat een ou swaeltjie nie ’n somer maak nie. As sy span vanaand weer ’n gros doele afstaan, gaan hy teen Liverpool baie moeilik met ’n tweede terugveg­poging vorendag kan kom. Daar is egter hope op die spel, want Roma is nog nie verseker van deelname aan die Champions League in die 2018-’19-seisoen nie. Hy is tans vierde op die Serie A-puntelys. (Dis die voorste liga in Italiaanse sokker­.) Dis nadat Inter Milan hom die naweek uit die derde plek ontsetel het. Lazio blaas ook in Roma se nek vir kwalifisering tot die voorste kompetisie in Europese sokker. Die Liverpool-doelskieter Mohamed Salah het aan SkySports.com gesê sy konfrontasie met sy ou klub gaan nie maklik wees nie. Die Egiptiese doelskieter het hom van die Italiaanse klub by die Engelse een aangesluit. Salah het gesê: “Dit gaan baie emosioneel wees. Ek gesels elke dag met spelers daar. Gister het ek met (Francesco) Totti gesels. “Dit sal nie maklik wees vir my nie: Ek is lief vir die klub en die stad, en ek weet hulle voel dieselfde.”