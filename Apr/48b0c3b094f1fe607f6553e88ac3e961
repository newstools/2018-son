DIE polisie in die Baai het drie mans gearresteer en beslag gelê op dagga van R2 miljoen op ’n kleinhoewe in die omgewing van Chelsea. Kapt. Johan Rheeder, ’n polisiewoordvoerder, sê lede van die polisie se K9-eenheid het op ’n wenk gereageer dat dagga gekweek word by drie huise op die eiendom. Verskeie daggaplante is rondom die huise gekry, sowel­ as uitgedroogde en geprosesseerde dagga in die huise. Nog ’n sak vol dagga wat reeds in klein sakkies verpak is en moontlik gereed was om verkoop te word, is gevind. Die drie mans, tussen die ouderdom van 24 en 52, het gister in die Baaise landdroshof verskyn. Dit was die soveelste groot daggadeurbraak wat die polisie in die Baai sover dié jaar gemaak het. In Januarie is ’n 58-jarige vrou gearresteer en aangekla van die handel, besit en kweek van dagga nadat die polisie meer as 1 000 daggabome­ op ’n kleinhoewe in Kragga Kamma gekry het. Dwelmfabriek By verdere ondersoek in ’n karavaan en huis het die polisie afgekom op 300 liter suiwer alkohol, spuitnaalde, droë dagga, dagga-olie en containers. In Maart is twee mense by ’n huis in Lorraine gearresteer nadat die polisie ’n hydroponic­ dwelmfabriek ontdek het. Dagga van R500 000 is gevind. Genl.maj. Thembisile Pate­kile­, bevelvoerder van die Mountweg-polisiegroep, sê die voorkoms van die dwelms in gemeenskappe is ’n bron van kommer en die polisie sal nie rus totdat die dwelmhandelaars gearresteer word nie.