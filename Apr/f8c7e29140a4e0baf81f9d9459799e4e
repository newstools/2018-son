MINDER as ’n uur nadat ’n man van Malabar in die Baaise noordelike gebiede vermoor is, is sy twee vermeende killers – vermoedelik bendelede – gearresteer. Die twee verdagtes, wat deur die Baaise blitspatrollie vasgetrek is, verskyn vandag in die plaaslike landdroshof. Volgens kol. Priscilla Naidu, ’n polisiewoordvoerder, is die twee verdagtes binne ’n uur ná die moord vasgetrek. Klippe “Daar word beweer dat Gregory Koert (30) Woensdag omstreeks 14:30 van die verdagtes weggehardloop het. “Hy is verskeie kere gesteek en toe geskiet.” Daarna is sy lyk glo met klippe gegooi. “Sy lyk is in Burnessstraat, Malabar, Uitbreiding 6, gevind.” Volgens ’n ooggetuie het die twee verdagtes in ’n maroen VW Polo gespring en weggery. Gestop ’n Beskrywing van die voertuig is dadelik deur polisie­kanale gesirkuleer en dit is toe in Gelvandale gesien. Lede van die blitspatrollie het die voertuig gestop en die twee mans van 20 en 32 jaar oud gearresteer. “Die verdagtes is verbonde aan die Upstand Dogs-bende,” sê Naidu. Hulle word aangehou. Genl. maj. Thembisile Patekile, die bevelvoerder van die Mountweg-cluster, het die polisielede vir hul goeie spanwerk geprys.