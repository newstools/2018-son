DIE pit bull-eienaars wat verantwoordelik was vir Dinsdag se onwettige hondegeveg in Fitchardstraat­, Helenvale, word deur ’n kriminele­ klag in die gesig gestaar. Dierebeskermingsorganisasies en gemeenskappe was in rep en roer toe Allister Makomo wrede video’s en foto’s op Facebook ge-post het van twee pit bulls se eienaars wat hulle aanhits om met mekaar te baklei. Die een hond is duidelik aggressief en het die ander een aan die nek beetgehad. Klein kinders, ouers met babas op die heupe en jong mans het nader gestaan om te kyk watter hond wen. Dié video het teen Vrydag meer as 60 000 views gehad. Die eienaar van die een pit bull het glo gesê hy’t met sy hond geloop toe die ander hond uit sy erf ontsnap en sy hond aanval. Die twee honde wat in die fight betrokke was, is intussen na ’n plek van veiligheid geneem. Athol Trollip, die burgemeester van Nelson Mandelabaai, het laat weet dit is danksy ’n gesamentlike operasie deur die Metro se regstoepassers, die Animal Anti-Cruelty League Port Elizabeth (AACL), die Suid-Afrikaanse Polisiediens en die plaaslike gemeenskapspolisiëringsforum. “ ’n Kriminele klag is aanhangig gemaak. Diegene wat daarvoor verantwoordelik is, word gesoek. “Wanneer hulle gevind word, sal hulle die volle mag van die gereg moet trotseer.” Kapt. Johan Rheeder, ’n polisiewoordvoerder, bevestig dat ’n saak Donderdagaand aanhangig gemaak is deur ’n dierebeskermingsorganisasie in terme van die Wet op Dierebeskerming, wet 71 van 1962. “ ’n Deeglike ondersoek sal volg om te bevestig of daar geld betrokke was, wie die event gereël het en wie die eienaars is van die honde. “As honde baklei­, kan ’n mens nie net die eienaars toesluit nie, maar konkrete bewyse van onwettig­e dog fighting moet gevind word. “Ons is op soek na getuies wat vir ons die name kan gee van die eienaars. “Hulle word gevra om die Gelvandale-polisiestasie te skakel.” Rheeder sê arrestasies kan in die toekoms volg. Onwettige hondegevegte is ’n groot ding in die Northerns omdat die eienaars wie se honde wen, geld daaruit maak. Teen druktyd het die Animal Anti-Cruelty League nog geen kommentaar oor die voorval of die aanklagte gelewer nie.