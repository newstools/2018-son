TERWYL die klippe om hulle reën, petrolbomme ontplof en die vlamme om hulle woed, het angsbevange mense in die gemeenskapsaal in Colchester vir hul lewe gevrees. Die inwoners was Donderdagaand in Colchester om die DA se openbare vergadering rakende die geïntegreerde ontwikkelingsplan (GOP) vir die boekjaar 2018-’19 by te woon, toe alle hel losgebars het. Vreesbevange mense was in die saal vasgekeer terwyl lede van die metropolisie die woedende skare buite onder beheer probeer kry het. Hulle is twee uur later in ’n wolk van traangas deur die riot-polisie na veiligheid begelei. Vrees Altesaam 13 voertuie, insluitend privaat en munisipale motors, het skade van derduisende rande opgedoen. Die speaker van die Nelson Mandelabaai-metro, Jonathan Lawack, het gesê almal se grootste vrees was dat die saal met al die mense daarbinne in vlamme sou opgaan. Lawack het die vergadering met ’n gebed geopen en was aan die woord toe “ ’n besope jong man met ’n EFF-baret op sy kop” na vore gekom het. “Hy het my beskree en vreeslik te kere gegaan. Die man het my beveel om te gaan sit en gesê hy wil nie na my gemors luister nie.” ’n Leser wat daar was, het ook gesê ’n man met ’n EFF-baret het Lawack met ’n aggressiewe stemtoon en dreigende handgebare in die rede geval. Volgens haar het ’n groepie mense hom aangehits. Die hel was los toe die sekuriteit vir hom gesê het om te bedaar. Die vrou, wat nie haar naam genoem wil hê nie, sê die man het geskel en aangegaan oor onder meer land claims en behuising. “Die groepie het uitbeweeg. Hulle moes dit beplan het, want binne sekondes het dit oral begin brand en dit was chaos. “Iemand in die skare het geskree dat ons met fancy motors daar opgedaag het. Ons motors is met klippe bestook en klippe het orals rondgevlieg,” het die vrou gesê. Die metropolisie het diegene in die saal veilig en kalm probeer hou. “Selfs van die trestle-tafels is as shields teen die aanslag ingespan,” het nog ’n ooggetuie gesê. In die saal het sommige histeriese mense kaste oopgemaak om daarin te skuil. Lawack is bly almal is ongedeerd. “Dit was nie ’n protes nie, eerder ’n fyn beplande aanval. Mense het met petrolbomme daar aangekom. “Byna al ons GOP-vergaderings word ontwrig. Wat moet nog gebeur voordat die waansin stop?” wou Lawack weet. Die riot-polisie het traangas gegooi en ’n diversion geskep sodat mense in die saal by die agterdeur kon uitglip.