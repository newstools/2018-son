MILJOENE werknemers sal baat vind by die nuwe nasionale minimum loon van R20 per uur. So het Mildred Oliphant, die minister van arbeid, Maandag in Pretoria gesê. Volgens ministeriële sektorale bepalings word 4,5 miljoen werknemers tans in Suid-Afrika onderbetaal. Oliphant het gesê: “Onmiddellik nadat die nasionale minimum loon geïmplementeer word, sal 6,6 miljoen werkers daarby baat.” Die wetsontwerp vir die nasionale minimum loon is tans voor die parlement. Daarin word voorgestel dat werkgewers hul werknemers ’n minimum loon van R20 per uur betaal en dat dit jaarliks aangepas moet word. Die minimum loon vir huiswerkers sal aanvanklik R15 per uur wees en dié vir plaaswerkers R18 per uur. Dít sal binne twee jaar ná implementering aangepas word tot die vlak van die nuwe nasionale minimum loon. Oliphant het gesê werk­gewers in die algemeen onder­steun die nuwe nasionale minimum loon. Sy het gesê werkgewers het beloof om geen werknemer af te betaal weens dit nie. Dié positiewe terugvoer wat haar ministerie gekry het, het Oliphant gesê, is wat die Nasionale Ekonomiese, Ontwikkelings- en Arbeidsraad (NEOAR) verkry het. In gevalle sal werknemers vrygestel word van verpligtinge onder die nasionale mini­mum loon. Bekostig Oliphant het gesê werk­gewers wat aansoek wil doen om vrystelling daarvan, sal dit eers met hul werknemers moet bespreek. Werkgewers wat tans aansoek doen om vrystelling van die nasionale minimum loon, moet eers aan hul werk­nemers sê hulle kan dit nie bekostig om hulle daar­volgens te betaal nie. Oliphant het gesê wanneer ’n werkgewer aansoek doen om vrystelling van die nasionale minimum loon, moet die aansoeker uiteensit hoe die werknemers betaal sal word. As albei partye ooreenkom oor vrystelling, moet die werknemers ’n petisie teken. Dis om te bevestig dat hulle ooreengekom het dat hulle die nasionale minimum loon vir ’n sekere periode nie sal ontvang nie. Vrygestelde werkgewers moet met twee jaar se finan­siële rekords kan bewys dat hulle nie die nasionale minimum loon kan bekostig nie. Werkgewers kan ook net een keer vrygestel word daarvan. Hulle mag dus nie weer aansoek doen nie.