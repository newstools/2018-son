DIE Protea-krieketster Aiden­ Markram is met die intrapslag in Engeland bestook met vrae oor Australië se onlangse balpeutery. Die Engelse graafskaps-klub Durham het Markram gister as sy nuutste aanwins aan die media bekend gestel. Daar was egter nie veel vrae oor die 23-jarige aanvangs­kolwer se verwagtinge vir sy graafskap­seisoen nie. Markram is meestal uit­gevra oor Suid-Afrika se onlangse toetsreeks teen Australië. Volgens Markram was die Proteas stomgeslaan toe Australië se balpeutery in die derde toets in Kaapstad aan die lig kom. Australië se kaptein in daardie stadium, Steve Smith, en die aanvangs­kolwers David Warner en Cameron Bancroft is almal geskors oor hul rol in die skandaal. “Ons was baie geskok. Dit was in ’n kritieke stadium van die toets en ons kon nie glo wat gebeur het nie.” Markram was met twee honderdtalle een van die groot uitblinkers in die reeks. Hy glo die integriteit en sportmangees van krieket het behoue gebly ondanks dié reeks, wat gewemel het van omstrede voorvalle. “Op die veld verloop sake uiters mededingend. Dit is dan wanneer dit moeilik raak om binne die gees van die spel te bly. “As dinge skeefloop, kry jy gou ’n verskoning en die redes daarvoor. “Ek sal altyd die gees van die spel beskerm en aanmoedig. Krieket is mos die gentleman’s game,” het Markram gesê.