DIE Primêre Skool Luna in Bizana in die Oos-Kaap moet genoem word na klein Lumka­ Mkhethwa (5), wat in Maart vanjaar by dié skool in ’n puttoilet geval en gesterf het. Dít is die voorstel van Mandla Makupula, die LUR vir onderwys in die Oos-Kaap. Verlede week is daar ’n biddiens gehou by die skool en dit is bygewoon deur Makupula, lede van die gemeenskap en Mkhethwa se ouers. Op 12 Maart vanjaar het dié gr. R-leerder vermis geraak. Hy is die volgende dag dood gevind in die skool se puttoilet. Volgens Makupula was dié dag ’n bedrywige een by die Primêre Skool Luna omdat die skoolbeheerliggaam-verkiesing plaasgevind het. Volgens hom was daar net een onderwyser wat moes kyk na twee gr. R-klasse. “Niemand weet vir seker wat gebeur het nie, maar van die verslag wat ek ontvang het, het die twee gr. R-onderwysers hul klasse laat saamsmelt sodat hulle kon beurte maak om die klasse dop te hou en deel te neem aan die beheerliggaam-verkiesing. Saamgesmelt “Ek vermoed die meisie het by die klaskamer uitgeglip terwyl die een onderwyser die ander een gaan roep het. “Albei onderwysers sê hulle het nie gesien hoe die leerder die klaskamer verlaat nie.” Na dié tragiese gebeure is iemand nou aangestel om te verhinder dat so iets weer plaasvind. Iemand sal saam met die gr. R-leerders badkamer toe gaan en hul veiligheid op die skoolperseel verseker. Volgens die departement van onderwys is vier mobiele toilette verskaf aan die skool deur EnviroLoo terwyl permanente toilette by die skool opgerig word.