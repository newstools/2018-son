CHRISSY Teigen is mos ’n regte grapgat. Ek lees op HuffPost.com sy het nie die kans laat glip om die sogenaamde “Royal Baby Watch” ’n bietjie uit te haal nie. Die media het mos selfs buite die St. Mary-hospitaal gekamp waar die hertogin van Cam­bridge gekraam het. Katherine het Maandag die lewe geskenk aan haar en prins William se derde koninklike bloedjie, ’n seun. Die Kensington-paleis het ’n moerse aankondiging van die nuus op Twitter gemaak. En Chrissy Teigen, John Legend se modelvrou, het nie op haar laat wag nie. Sy het die aankondiging van die paleis ge-retweet en geskryf: “Julle, dis tyd vir Vagina Watch 2018 (hoe vreemd gaan dít wees?).” Ek het ook gedink dis ’n bietjie weird, maar nou ja, die kindjie het mos blou bloed en vandaar die groot ophef.