DIT was gister ’n emosionele vaarwel aan die vermoorde konst. Ncedo Theophylus Katoyi. Sy roudiens is gister in Khayelitsha gehou. Son het laas week berig oor die moord op Katoyi (39). Dié polisieman en pa van drie kinders is verlede Maandagaand in Site C doodgeskiet toe hy en ’n kollega gereageer het op ’n klag van aanranding in dié area. Sy roudiens is gister in die Salvation Church in Makhaza gehou nadat ’n kransleggingsdiens vroeër by die Khayelitsha-polisiestasie gehou is. Die nasionale polisie­minister, sowel as die Wes-Kaapse minister van gemeenskapsveiligheid, Dan Plato, en die provinsiale polisiekommissaris, lt.genl. Khombinkosi Jula, het die diens bygewoon. Jula sê woorde kan Katoyi se kollegas nie troos nie, want die polisie is daar om die gemeenskap te beskerm. Hy sê: “Dit was só moeilik vir ons om die familie van Katoyi in die gesig te gaan kyk. “Hulle het antwoorde by ons gesoek. Jul gebede het ons die krag gegee om hulle te face.” Hy het almal bedank wat die diens gister bygewoon het. “Dis deur almal se support dat ons kan voortgaan,” sê Jula. “My gebede is dat ons mekaar nie weer onder sulke omstandighede hoef te ontmoet nie.” Volgens Jula is dit sy wens dat sy lede in die SAPD sal aftree en nie dat hul lewe kortgeknip word nie. Die stasiekommissaris van die Khayelitsha-polisiestasie, brig. Mkhuseli Nkwint­shi, sê hy is baie hartseer oor wat gebeur het. Hy sê Katoyi het die SAPD in 2007 ge-join en sy dood het as ’n skok vir hom gekom. “Dié is een van die skofte waar ek altyd twee vênne gehad het wat ’n toneel bygewoon het,” het Nkwintshi gesê. “Toe ek gehoor het een van my lede is geskiet, het ek gedink dalk was hy af ... “Maar toe ek gehoor het hy was een van die lede wat op die oproep gereageer het, was ek geskok, want dit was een van die skofte waar die lede baie united was. “Hulle sou nie tonele bywoon waar hulle nie mekaar vergesel nie. “Dit wys maar net dis waar dat God vir ons ’n grens gee wat ons nie kan oorsteek nie ...”