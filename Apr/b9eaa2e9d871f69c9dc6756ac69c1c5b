DIE pa wat sy dogter van sy shack se dak afgegooi het, word dalk nou net van kindermishandeling pleks van poging tot moord aangekla. Dít het gister in die New Brighton-landdroshof aan die lig gekom toe Mthobeki Mkathali (38) die eerste keer ná die voorval in die hof verskyn het. Mkathali is verlede week in die Joe Slovo-plakkerskamp in hegtenis geneem vir poging tot moord nadat hy sy dogtertjie (1) ten aanskoue van ’n gillende skare van sy shack se dak afgegooi het. Hy het sy kind op die dak van hul shack as gyselaar aangehou om te keer dat hul shacks, soos die ander in die gebied, afgebreek word. Konst. Luyolo Nojulumba van die Baaise metropolisie het die kind gevang. Hy is intussen vir sy heldedaad vereer. Foto’s van die voorval het oral in die sosiale media opslae gemaak. Gebruikers reageer in die algemeen met afgryse daarop. By Mkathali se verskyning het Nontshumayelo Balicawa, staatsaanklaer, die hof meegedeel hy word aangekla van kinder­mishandeling. Balicawa het egter­ gesê hangende ’n ondersoek kan die aanklag weer na poging tot moord verander word. Balicawa het landdros Shivan Maharaj versoek om die saak uit te stel vir ’n formele aansoek om borgtog. Sy het egter aangedui dat die staat onder meer weens die aard van die misdryf ’n aansoek om borgtog sal teenstaan. Mkathali se regsverteenwoordiger, Mxolisi Moolman, van die Regshulpraad, het kapsie gemaak daarteen dat sy kliënt in aanhouding moet bly. Moolman meen daar is geen rede hoekom Mkathali in aanhouding moet bly bloot omdat die staat meer tyd nodig het om sy ondersoekwerk te doen nie. Hy het ook genoem dat Mkathali aangekla word van ’n skedule 1-misdryf en daarom geregtig is op borgtog. Balicawa het gesê die staat staan borgtog teen ook omdat die beskuldigde nie ’n vaste adres het nie, soos die hof vereis. Moolman het teruggekap: “Daar is geen rede hoekom hy sal wil vlug nie. As die polisie wil, kan hulle hom mos weer in hegtenis gaan neem.” Balicawa het in reaksie daarop gesê die beskuldigde se shack was sy adres, maar dit is intussen afgebreek. “Hoe moet ons weet waarheen hy gaan as hy vrygelaat word?” wou sy weet. “Waar kry ’n mens hom sonder ’n adres?” Maharaj het ingestem om die saak tot 23 April uit te stel vir ondersoek. Die beskuldigde se babadogter is intussen­ in die sorg van maatskaplike werkers­ geplaas. Dié moet nou ’n verslag opstel vir die hof. Nojulumba het by navraag gesê dit was effe vreemd om die beskuldigde die eerste keer ná die drama in die gesig te kyk. Hy het gesê: “Ek is net bly daar was ’n geluk­kige einde vir die meisietjie. “Die reg moet nou sy beloop neem.” Zakhele Mbhele, DA-woordvoerder oor polisie, het ook die hofverrigting bygewoon. Buite die hof het ’n handjie­vol inwoners van die Joe Slovo-plakkerskamp uit samehorigheid met die beskuldigde betoog.