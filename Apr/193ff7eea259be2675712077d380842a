MEER as 4 000 werkers van die Shoprite-groep se departemente wat met vars kos werk, word verder opgelei. Dis deel van die groep se jongste opleidingsprogram en gee mense wat in onder meer die bakkery, delika­tesse en vis-afdeling werk ’n beter aanduiding van die rigtings waarin hulle kan spesialiseer. Die kern van die program is assistent-sjefs wat werk aan hul NQF2-kwalifikasie. Die vier maande lange program word in samewerking met die Inter­national Hotel School aangebied. Die studente leer skills wat wissel van telefoon-etiket tot hoe om met messe te werk en souse te berei. Die eerste groep deel­nemers – 157 personeellede, van wie die meeste vroue is – word tans in die verskillende kosdepartemente touwys gemaak. Moga Pillay, ’n woordvoerder van die Shop­rite-groep se afdeling vir opleiding, sê almal dink weer oor hul resepte en tegnieke terwyl hulle nuwe goed aanleer. “Ons is seker daarvan dat die span wat nuwe skills aanleer ’n bydrae tot die ekonomie sal lewer. “As Suid-Afrika se grootste werkgewer in die privaat sektor gaan dit oor meer as om net beter produkte en dienste aan ons klante te lewer. “Ons wil ons mense help om geleenthede te kry, hul loopbaan help bevorder en hulle die suksesleer help klim – binne en buite ons besigheid,” sê Pillay. Lucretia Mathedimosa, wat in beheer is van die deli by Checkers Hyper Montana in Pretoria, is een van die werknemers wat deelneem aan die program. Sy glo die kursus waarmee sy besig is, sal haar loopbaan rigting gee en vir haar deure oopmaak. “Danksy die opleiding leer ek waardevolle vaardighede aan. Ek sal dit gebruik om te groei en dit toepas by die winkel waar ek werk. “Ek kan nie wag om te sien wat die klante van my nuwe ‘homemade’ mayonnaise dink nie.”