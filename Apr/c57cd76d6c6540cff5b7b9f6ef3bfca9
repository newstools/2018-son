“HE must die.” Dié koue woorde is ge­uiter net voordat ’n jong man in die fleur van sy lewe vir sy kar vermoor is. Chad Baron is op 8 Junie 2015 vermoor en vandeesweek het die drie beskuldigdes se verhoor in die Mitchells Plain-streekhof voortgegaan. Die 26-jarige Baron van Strandfontein is die aand van die voorval naby sy huis geskaak toe hy van ’n partytjie teruggekeer het huis toe. Hy is sowat 17 keer gesteek, met bakstene aangerand en vir dood agtergelaat by ’n verlate gebou naby die Strandfontein beach. Baron was ’n maand in ’n koma voordat hy in die hospitaal beswyk het. Die drie beskuldigdes Ricardo­ Jackson (29), ­Remario­ Jeneke (24) en Warren Chellan (22) het Woensdag kalm in die hof voorgekom en het heeltyd reguit na die landdros gestaar. Jackson word aangekla van die moord op Baron, Jeneke van huisbraak en Chellan van voertuigdiefstal en roof. Jackson het reeds ’n bekentenis afgelê en Woensdag het Christopher Kwetane, die staatsaanklaer, in sy slotbetoë daaruit gelees. Volgens die confession was al drie die aangeklaagdes saam met Baron in sy kar. Kwetane het verder gegaan: “Chellan het gesê die driver moet doodgaan. In sy woorde: ‘He must die, want ek wil die kar hê.’ “Nadat hulle dwelms gekoop het, het hulle na ’n sekere gebou in Strandfontein gery. “Die slagoffer is daar uit die kar gevat en na die gebou geneem. Jackson en Jeneke het toe die slagoffer aangerand. Hulle is toe weg, met Chellan agter die stuurwiel. “Hulle het toe getuie nommer twee genader om die kar te verkoop.” Kwetane het ook uit die staatsgetuies se verklarings gelees. Volgens hom was die eerste getuie ’n vriend van die drie beskuldigdes. “Volgens haar was sy in die geselskap van die drie beskuldigdes toe hulle oor geldprobleme gepraat het. “Hulle het toe met die plan vorendag gekom om iemand­ te beroof. Volgens haar het Jeneke Chad (Baron) se naam genoem. “Maar haar vriende wou nie hê sy moes van hul planne weet nie. “Die dag van die voorval het haar vriende haar agtergelaat en hulle is weg met Chad in sy Opel Corsa.” Volgens Kwetane het die tweede getuie gesê die drie beskuldigdes het hom gevra om die Opel Corsa namens hulle te verkoop. “Die getuie het toe ingestem omdat hy ook van die geld kon benefit. “Die ou wat die kar gekoop het, het toe die kar aan iemand anders verkoop,” het Kwetane verduidelik. Die verdediging het reeds gevra dat die drie beskuldigdes vrygespreek word. Kwetane het die hof gevra om daarteen te besluit. Baron se pa, Arnold, het buite die hof gesê sy enigste wens is dat die saak moet klaarmaak. “Ons wil ook peace hê. Dis nie lekker om elke keer in hul gesigte vas te kyk nie. “Al wat nou moet gebeur, is dat die wet sy gang moet gaan. Hulle moet swaar gestraf word.” Die saak is tot 18 Mei uitgestel vir uitspraak.