DIE laaste keer dat hulle hul dogter gesien het, was voordat sy sak en pak saam met haar boy­friend Punjab in Pakistan toe is. Al sou Shinaaz Jacobs (19) van Gerald Smith in Uitenhage oorspronklik net twee maande daar gekuier het, lyk dit vir haar ouers of sy nou trapped is daar. Dis nou drie maande later en hulle het geen idee of sy ooit gaan terugkom nie. James en Desireé Hill, Jacobs se ouers, is dood van bekommernis omdat hul kind alleen in die vreemde moet cope. Om alles te kroon, was Jacobs in die middel van haar onderwysstudie, en nou is dit ook daarmee heen. “Sy het eers met haar boy­friend, Warqas Khan, se broer uitgegaan. Awais Khan besit ’n selfoonwinkel in Uitenhage. Toe hulle uitmekaar is, het sy met Warqas begin uitgaan,” sê James. Sonder haar ouers se medewete het sy reëlings getref vir haar visum en paspoort. Op 9 Januarie vanjaar was Jacobs se sakke gepak en het sy en Warqas die land verlaat. Haar duties is nou glo om op haar knieë te gaan en die vloere te skrop. Blokkeer Haar ouers vertel in die video’s wat Jacobs vir hulle gestuur het, lyk sy nie gelukkig nie. “In die een video lyk haar oë rooi gehuil. Sy praat asof sy orraait is daar, maar ek ken my kind. Iets is nie pluis nie. Ek weet sy wil huis toe kom. Ek gaan nie rus voordat dit gebeur nie,” sê James. Al die familielede se selfoonnommers is glo intussen op WhatsApp geblokkeer en hulle kan nie deurkom na Jacobs nie. Hulle probeer haar bel, maar die foon lui net, of Warqas sê na bewering sy is nie daar nie. Hy skree dan glo op hulle. Jacobs se ouers was geskok toe hulle ’n paar weke gelede ’n foto kry van hul kind wat haar eie arm só erg gesny het dat die bloed loop. Hulle het dit as ’n waarskuwing beskou en onmiddellik na die polisie en binnelandse sake gegaan. Ongelukkig het dié vir hulle gesê hulle kan nie help nie. Awais wil na bewering ook nie budge nie en hy sê glo hy soek R5 000 by die ouers voordat hul dogter kan terug­kom. James was daardie dag so kwaad, hy het Awais te lyf gegaan. “Ek het hom met my sak geslaan. In die sak was ’n mes. Dit het in sy nek ingesteek. “Hy het ’n interdik teen my gekry, maar ek het vir hulle gesê ek is nie klaar met hulle nie,” sê James. Kort ná die voorval het die ouers ’n voicenote van Jacobs gekry waarin sy smeek hulle moet nooit weer so iets doen nie, anders gaan sy hulle nooit weer sien nie. “My kind is nie gelukkig nie. Ons wil haar net by die huis hê sodat sy ons kan vertel wat regtig daar gebeur het,” sê Desireé. Jacobs se selfoon was af toe Son haar probeer bel het. Toe Son haar ander nommer bel, het ’n man geantwoord en gesê: “Wrong number.” Awais sê hy het niks met sy broer-hulle se sake te doen nie en hy weet nie wanneer hulle terugkom Suid-Afrika toe nie. Hy sê hy het nie kontak met Jacobs nie. “Die hof sal besluit wat tussen my en daai mense (die Hills) gaan gebeur.”