DIE Stad Kaapstad staan uit die water en die onwettige besetters is op hul eie. Die pleidooi van inwoners van Scottsdene is dat hulle huise wil hê en dat hulle die grond moet kry wat aan hulle belowe is. Die prokureurs van Calgro M3, die ontwikkelaars, vergader glo vandag met die prokureur van die Oostenberg-ontwikkelingsforum, wat namens die inwoners optree. Peter Syster, sekretaris van dié forum, sê hulle hoop om ’n ooreenkoms met die nasionale departement van menslike nedersettings te bereik. Syster sê menslike nedersettings hoop om ’n intervensie met Calgro M3 te doen. Hy sê: “Ons prokureur sal met Calgro se prokureurs vergader sodat ons kan sien wat ons vir dié mense kan uitwerk. “Hulle het gesê hulle weier om hier weg te gaan, want die grond behoort aan hulle. “Daar is aan hulle gesê die grond gaan aan hulle gegee word sodat daar huise vir hulle gebou kan word. “Die mense soek die flêtse en niks anders nie. Daar moet aan hul demands voldoen word!” Volgens Syster het hulle bewyse van goedgekeurde planne wat aandui waar Hop-huise gebou gaan word, maar nou behoort die grond ewe skielik aan Calgro M3. Minnie Afrika, wat ’n aanval gekry het toe daar tydens die uitsetting op die in­woners geskiet is, sê hoewel sy nou siek is, sal sy “buite slaap totdat die flêtse aan ons oorhandig word”. Sy sê: “Ek offer my gesondheid op deur hier te sit, want huise moet ons kry. “Ek is moeg daarvan om in ’n plakkerskamp te bly sonder krag en water.” Wikus Lategan van Calgro M3 het aan Son gesê daar was ’n versoek om ’n ver­gadering met hulle te hou, maar hulle het dit van die hand gewys. Lategan sê: “Ons gaan met die subkontrakteurs ver­gader, want weens die issue met die community liaison officer staan die werk nou stil. “Ons laaste ondersoek na ongerymdhede het niks opgelewer nie. Ons sal dus nou nóg ’n ondersoek doen. “Ek sal vandag met haar (die gemeenskapskakel­beampte) vergader.” Rdl. Grant Twigg het aan Son gesê hy en die raad het geen deel aan die geskil tussen die inwoners en ontwikkelaars nie. Twigg het bygevoeg hulle is ook nie by die hofsaak betrokke nie.