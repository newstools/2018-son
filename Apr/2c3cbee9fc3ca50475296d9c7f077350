HEIDELBERG. – ’n Groep kinders, vermoedelik van 8 tot 14 jaar oud, word verbind met ’n inbraak by die Sekondêre Skool Kairos. Die inbraak is ontdek toe die egpaar wat die snoepwinkel by die skool bedryf, van die N2 af opgelet het die deur van die wendyhuis by die plaaslike krieketklub is oop. Hulle het ondersoek ingestel en ’n paar jong seuns op die skoolperseel in die wendyhuis gekry. Die polisie is ontbied. Hulle is deur die seuns meegedeel dat ’n ander groepie seuns oor die dak geklim het om by die snoepie uit te kom. Ontsteld Volgens Joe Mali, die eienaar, is goedere ter waarde van ongeveer R2 000 gebuit. Koeldrank, chips en nog ander lekkernye is gesteel. “Hulle het die yskas leeg gestroop,” het Mali duidelik ontsteld gesê. Volgens die polisie is daar nog nie duidelikheid oor presies hoeveel seuns by die inbraak betrokke was nie, maar hulle sou alle leidrade opgevolg het wat hulle by die ander seuns gekry het. Een van die kwaaddoeners het sy bynaam op die binnemuur van die snoepie geskryf.