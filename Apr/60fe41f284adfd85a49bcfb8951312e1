MENSE wat voorspel dat die Springbok-afrigter, Rassie Erasmus, vanjaar ’n span gelaai met talentvolle swart spelers sal kies, sit die pot lelik mis. Die nuwe Bok-breier het bevestig hy is ’n voorstander van transformasie, maar dat hy nie in elke wedstryd die vasgestelde teiken van 45% swart verteenwoordiging in ’n Springbokspan moet bereik nie. Die Springbokke moet volgens hul memorandum van verstandhouding met die Suid-Afrikaanse regering teen volgende jaar ’n Bokspan met 50% swart verteenwoordiging na die WB-toernooi stuur. Erasmus het gister by die Kaapstadse lughawe aan die media gesê dat dit nie in elke liewe wedstryd vanjaar moontlik gaan wees om 45% swart verteenwoordiging op die veld te stoot nie. Die mikpunt vir hom is om teen die einde van die seisoen 45% swart verteenwoordiging te kan bereik. Erasmus sê: “Ek gaan nie doekies omdraai oor transformasie nie. Die teiken is 45% vanjaar. Dis nie 45% in elke game nie. Dit word eers aan die einde van die seisoen gemeet. “As ons dit nie aan die einde van die seisoen bereik nie, het ek nie een van my vertoningsklousules geslaag nie. Ek sal dan in die moeilikheid wees. Dit is wat dit is en ons sal net eenvoudig ron­dom dit móét werk. Dis so eenvoudig soos dit.” Erasmus het na Trevor Nyakane en Siya Kolisi verwys as spelers wat hom beïndruk het. Hy is ook opgewonde oor vleuels soos Aphiwe Dyanti, Madosh Tambe en S’bu Nkosi. Die voormalige Bok-losvoorspeler het Damian Willemse, losskakel van die Stormers, as “indrukwekkend” beskryf. “Ek is in die algemeen baie opgewonde oor die talent tot ons beskikking, maar ek sal graag dié spelers voortaan in meer druksituasies wil sien.” Erasmus sê spelers soos Dillyn Leyds en Makazole Mapimpi is nie na die Bok-oefenkampe genooi nie omdat hulle nie tans op peil is nie.