ROBERTSON. – “Julle is die fabriek van hoop.” Só het Albert Fritz, Wes-Kaapse minister van maatskaplike ontwikkeling, gister gesê toe hy sowat 33 jong kandidate toegespreek het. Die kandidate is gekies om ’n program in entrepreneurskap te volg. Fritz en die dorp se mayor, Henry Jansen, het gister die expo in die Callie de Wet-saal geopen. Jansen het die kandidate alle voorspoed toegewens vir die week. Volgens Fritz is die program spesiaal ontwikkel om jong mense aan te moedig om in hulself te glo en hulself te ontwikkel om hul eie besig-hede te begin. Sy departement het dit ook vir die kandidate moontlik gemaak om in die week onderrig van hoë gehalte te ont-vang. Toespraak Die kandidate sal veral touwys gemaak word oor hoe om leiers te word en goeie besigheidsbestuursbeginsels toe te pas. Die span het aandagtig na Fritz se toespraak geluister, veral toe hy oor sy lewe as jong man uitgewei het. “Ek het in ’n gebied grootgeword waar die gun-skote geklap het,” het Fritz gesê. Fritz het ook vertel dat van sy vriende suksesvol was, terwyl ander in die tronk beland het. Volgens hom is hy trots om vandag minister te wees. Hy het die jongspan aangemoedig om in hul drome te glo en eendag sukses te bereik. Die kandidate het aan Son gesê hulle sien uit na die program en is dankbaar teenoor die departement wat dit moontlik gemaak het.