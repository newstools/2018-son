DIE krieketspan Unit­ed Brothers het sy beste seisoen nóg op ’n hoë noot afgesluit. Brothers het Saterdag die laaste wedstryd van die seisoen in Nelson Mandelabaai se Premierliga gewen. Hulle het die Oostelike Provinsie se kampioenspan, die Madibaz, in die Dan Qeqe-stadion in Port Elizabeth met 85 lopies geklop. Al het United Broth­ers nie die liga gewen nie, het die span twee groot mylpale bereik. Dit is die beste wat Unit­ed Brothers nóg in die Premier­liga gevaar het, want hulle eindig tweede op die puntelys. Die ander mylpaal is dat die Brothers geen wedstryde op hul tuisveld verloor het nie. Die Madibaz was moontlik nie gemotiveerd vir die wedstryd nie. Hulle het die vorige naweek reeds die liga-titel verseker met hul sege­ oor Uiten­hage. Die Madibaz het dus ook die meeste van hul uitsoekspelers ’n ruskans gegee met die oog op die komende wedstryd teen Grens se kampioen, Fort Hare, om die Warriors se klubkampioen te bepaal. Nogtans neem dit niks weg van ’n baie goeie oorwinning vir United Broth­ers nie. United Brothers het 186 lopies aangeteken en daarna die studente vir 101 uitgehaal. Die kolwer Tsepo Ndwandwa (78 lopies) het behoorlik ingeklim. Onder United Brothers se boulers was Akhona Kula (5/31) en Laduma Tshaka (3/36) die groot uitblinkers. Die beknopte telkaart is: United Brothers 186 (T. Ndwandwa 78, M. Silwane 20; J. Duminy 4/48, J. Banks 3/12). Madibaz 101 (S. Callaghan 22, N. Isaacs 13; A. Kula 5/31, L. Tshaka 3/36). United Brothers wen met 85 lopies.