DIE polisie in Addo is op soek na drie verdagtes ná ’n huisrooftog wat Saterdagaand op ’n plaas buite Addo gebeur het. Kapt. Gerda Swart, ’n woordvoerder van die polisie, sê ’n 63-jarige man het na buite gegaan om sy perde kos te gee. Terwyl hy sy sekerheidshek oopgemaak het, het drie onbekende mans hom oorval. Die verdagtes het die slagoffer met ’n byl aangeval en die sleutels van die kluis geëis. Daarna het hulle drie vuurwapens en elektroniese toerusting gesteel, waarna hulle die slagoffer in sy Isuzu-bakkie ge-force en na ’n buurplaas gery het. Vuurwapens Hulle het die slagoffer, wat na die bure se plaashuis omgesien het terwyl hulle weg is, gedwing om die huis oop te sluit, waarna hulle die huis ge-ransack het. Die drie verdagtes het daar die kluis, waarin vuurwapens was, geneem en na ’n huis, vermoedelik in Motherwell, gery. Daar het hulle die slagoffer vasgebind en hom oornag in ’n kamer aangehou. Sondag is die slagoffer se kredietkaarte by ’n winkelsentrum in die Baai gebruik. Sy aanvallers het hom later vasgebind en in sy bakkie by ’n garage gelos. Die slagoffer het uiteindelik daarin geslaag om na sy plaas terug te ry en die polisie te ontbied. Hy is erg getraumatiseer en ontvang behandeling in ’n hospitaal.