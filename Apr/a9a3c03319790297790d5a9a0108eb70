BLOEDSPATSELS op ’n grasperk was stil getuienis dat 67 werkers van County Fair gisteroggend vroeg in ’n on­geluk betrokke was. Dis net ’n wonderwerk dat niemand in dié groot ongeluk sy lewe verloor het nie. Die bus wat hulle na hul werkplek in Klipheuwel, Malmes­bury, vervoer het, het op sy sy beland toe ’n bakkie daarteen vasgery het. Toe Son die toneel­ op die R101 in Bloekombos besoek het, was daar nog vars bloed op die grond en was inslepers nog besig om die bus op sy wiele te probeer kry. Een van die insleepmanne meen dis ’n wonderwerk dat niemand in die ongeluk omgekom het nie. ’n Voetbesering is die ernstigste geval. Warren Cupido van ResQmed het bevestig dat lede van mediese nood­dienste en gewapende­reaksie-eenhede talle slagoffers op die toneel behandel het. Cupido sê: “Die pasiënte is in ’n stabiele toestand. “Verskeie mediese nooddienste is ingespan om die groot getal slag­offers na hospi­tale te vervoer.” ’n Woordvoerder van die nooddiens ER24, Russel Meiring, sê 32 slagoffers is beseer toe die bus omgeslaan het. Meiring sê toe hul lede op die toneel opdaag, was lede van die metro se nood­dienste en Life Healthcare reeds op die toneel besig om die slagoffers te behandel. Meiring sê dit was ’n groot bus wat dwars in die pad op sy regtersy gelê het. Hy het die toneel soos volg beskryf: “Van die passasiers het half verward op die toneel rondgeloop en van hulle het langs die pad gesit. “Die mediese personeel het bevind dat 32 slagoffers ligte tot matige beserings opgedoen het. “Gelukkig is geen passasier ernstig beseer of dood nie. “Die paramedics het die beseerdes behandel en hulle daarna na verskeie staats- en privaat hospitale gestuur.” Meiring het gesê die besonderhede van die ongeluk is nog nie bekend nie. Hy het bygevoeg dat lede van wets­toepassingseenhede reeds op die toneel was om ondersoek in te stel. Marlize Keyter, ’n woordvoerder van Astral Foods, waar die meeste van die passasiers werk, het gesê: “Die Benjamin’s-bus wat ons perso­neel vervoer het en ’n wit LDV het teen mekaar gebots. “Die bus het op sy sy beland toe die drywer probeer het om die botsing te vermy.” Dankbaar Keyter sê Astral Foods se grootste bekommernis is die welstand van hul personeel en dié se families. Sy sê: “Van die 67 passasiers is 35 na hospitale in die omgewing geneem. “Ons is net dankbaar dat ons kan sê nie een van die passasiers is dood of ernstig beseer in die ongeluk nie. “Die relevante owerhede sal die ongeluk ondersoek en Astral sal sy samewerking daarmee bied.” Keyter het gesê die maatskappy sal ál die passasiers – beseerdes en ander – wat dit nodig het, ondersteuning bied. “Die veiligheid van ons personeel is baie belangrik vir ons. Astral sal voortgaan om die veiligste vorm van vervoer vir sy personeel te ver­seker.” Benjamin’s kon nie kommentaar lewer nie oor hulle eers laat gistermiddag met County Fair vergader het oor die ongeluk.