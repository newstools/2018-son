DIE voorgestelde watertariefverhogings van die Stad Kaapstad sal die armes desperater maak en bendes die geleentheid gee om die kwesbares uit te buit. Só meen verskeie organisasies in Elsiesrivier nadat die council sy begroting vir 2018-’19 verlede maand voorgelê het. As dit goedgekeur word, sal water- en sanitasie-tariewe met 26% styg. Die woordvoerder van Inspire­ Elsies, Steve Ross, sê die gemeenskap het Sondag by die Rapha-kerk vergader om die pad vorentoe te bespreek. Hulle het ook aan inwoners verduidelik hoe die nuwe tariewe hul sakke sal ruk. Ross meen die verhogings is onregverdig omdat gewone mense nou gestraf word omdat hulle maar net aan die Stad gehoor gegee het om water te bespaar. Ross sê: “Ons word nou gestraf omdat ons die regte ding gedoen het deur water te bespaar. “Die Stad wil nou die geld wat hy verloor het sommer van die inwoners terugeis. “Die vraag is wat sal gebeur as die waterverbruik volgende jaar nog meer verminder? “Want mense het nou adapt en kan met min water klaarkom. “Die Stad moet redelik wees. As jy water­tariewe opstoot, doen dit binne die inflasieraamwerk.” Volgens Ross sal mense minder geld in hul sakke hê en armes in gebiede soos Elsiesrivier­ desperaat maak en hulp van gangsters aanvaar. Hy sê sommige van die huishoudinge is van maatskaplike toelaes afhanklik en dit is min geld. Ross het gesê: “Die bendes is reeds betrokke by die community­, maar dit gee hulle die gap om verder mense uit te buit. “Die bendes support die gemeenskap en verwag iets in return vanaf die inwoners.” Die Stad sê in ’n verklaring sy begroting is gebaseer op “belangrike beleidsbesluite en prioriteite” en dit spesifiseer hoe die council geld aan basiese dienste spandeer. “Die begroting wys ons doen alles moontlik om ons kwesbare inwoners te help met net onder R3 miljoen in bate- en tarief-verligting wat voorgestel is om net hulle by te staan. “Die grootste deel van die begroting­ word aan die kwesbaarste areas gespandeer.”