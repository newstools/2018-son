TERWYL damvlakke in die meeste dele van die land aansienlik styg, duur Nelson Mandelabaai se waterprobleme voort. Luidens ’n verslag oor watervlakke wat vandeesweek deur die departement van water en sanitasie­ gepubliseer is, het die Oos-Kaap net ’n styging van 0,1% ge- toon. Die provinsie se watervlakke is tans 66,7%. “Dit is ’n duidelike teken dat die provinsie deur ’n ernstige droogte in die gesig gestaar word. “Damvlakke kan selfs verdere afnames toon weens die verandering in seisoene,” sê ’n departementele woordvoerder, Sputnik Ratau. Volgens Ratau daal die vlak van die Algoa-watersisteem, wat die Nelson Mandelabaai se damme van water voorsien, elke week. Dit het dié week weer van 25,1% tot 24,7% gedaal. Groot damme wat deel vorm van die watersisteem, sukkel om meer water in te kry. “Die departement wil ’n versoek aan die inwoners van Nelson Mandelabaai en die Sarah Baartman-munisipaliteit rig om water spaarsamig te gebruik.” Daar sal dringend meer reën moet val om damme soos die Impofu (38,5%) en Kougadam (10,9%) op te vul. Die Swartkopsdam is tans 50,7% vol en die Loerie-dam is op 100,3%. Damvlakke in die Amathole-waterstelsel, wat die damme in die Buffalostad-munisipale gebied dien, het die week van 88,8% tot 90,4% gestyg. Klipplaat het gestyg tot 70,3%, ’n reuse-verbetering teenoor die 58,1% dieselfde tyd verlede jaar. Die Gubu-dam is op 100,8% en die Laing-dam op 100,4%. Die Rooikrantz-dam is steeds op 100,8%. “Waterverbruikers word daaraan herinner dat die Oos-Kaap weens die erge watertekort tot nasionale rampgebied verklaar is. “As mense minder water gebruik, gaan dit ’n groot bydrae lewer om te voorkom dat die water opdroog,” sê Ratau.