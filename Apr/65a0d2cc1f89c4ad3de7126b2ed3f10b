HASHIM Amla gee Kyle Abbott slapelose nagte, al is hulle in dieselfde krieketspan. Abbott het baie sleg gevoel omdat hy die naweek in Southampton vir die uithardloop van sy voormalige Protea-spanmaat verantwoordelik was. Hulle het in Engeland se Graafskapsliga vir Hampshire teen Worces­tershire gespeel in ’n wedstryd wat deur reën ge­teister is. “Ek het min geslaap nadat ek die wêreld se beste kolwer uitgehardloop het. “Ek sal alles probeer om met my boulwerk daarvoor te vergoed,” het Abbott gesê. Hy het dit gedoen: Hy het drie paaltjies in die eerste beurt met vier in die tweede beurt opgevolg. Die voormalige Protea-naatbouler is as ’n Kolpakspeler ’n groot staatmaker vir Hampshire. In Hamp­shire se tweede beurt het hy met 51 lopies met die kolf sy kant gebring, maar die misverstand met Amla het sy gedagtes oorheers. Amla het in die eerste beurt 36 lopies aange­teken en in die tweede beurt baie beter vertoon voordat hy, weer vir 36 lopies, uitgehardloop is. Met Abbott aan die spits het Hampshire gister met 196 lopies gewen.