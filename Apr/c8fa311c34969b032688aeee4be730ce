DIE gemeenskap van Missionvale in die Baai se noordelike gebiede het weer opgestaan teen die geweld wat glo daar deur die Gullys-bende veroorsaak word. Maar dié keer het die polisie hulle vergesel om met een van die vermeende skollies se pa te gaan praat. Omstreeks 10:00 het die groep lede van die Gullys reggestaan buite hul hangout, maar vir ’n ruk het niemand opgedaag nie. Die inwoners van Mis­sionvale is ontevrede oor die Gullys glo verantwoordelik is vir die skietery en roof op onskuldige mense. Die Gullys-lede sê hulle weet nie van die man wat oor die naweek met ’n baksteen aangerand en vroeër dié week in die hospitaal oorlede is nie. Die ouens ontken ook dat hulle iets te doen het met ’n 18-jarige seun van Mis­sionvale wat Sondag in die wang geskiet is. “Ons is bang vir niks. Hulle kan maar tyres brand, maar ons hardloop nie weg nie,” het een van die Gullys gesê. Die lede van die gemeenskap het intussen by sy kantoor met Luyolo Nombola, raadslid van wyk 31, vergader oor die probleme wat hulle met die Gullys ondervind. Nombola het die polisie gebel en gevra om die gemeenskapslede vir hul eie veiligheid na die beweerde skolliehuis toe te begelei. Daar is besluit ’n groot gemeenskapsvergadering sal binnekort gehou word oor ál die kwessies wat uitgewys is. Terwyl die groep vergader het, het sommige Gullys-lede langs die Ou Uitenhage-pad tyres gebrand. Dit het egter nie te lank geduur nie. Daarna het die gemeenskap in dieselfde pad ook tyres gebrand terwyl hulle gewag het dat die polisie moet opdaag. Hulle was aanvanklik ontevrede oor die polisie van die Algoapark-stasie is, want hulle voel niks word deur dié bloues gedoen om die bendes te stop nie. Hulle het egter ooreengekom om saam met die polisie na die skolliehuis toe te gaan. Daar het een van die bendelede se pa, wat nie met Son wou praat nie, kalm geluister na die gemeenskapslede se griewe oor sy seun en dié se maats. Hy het ingestem om met sy seun te praat oor sy beweerde aksies, waarvan hy sê hy nie bewus is nie. Die polisie het ook die pa aangesê om hulle vandag 10:00 by die polisiestasie te ontmoet om die kwessies verder te bespreek en hy het daartoe ingestem. Cynthia Prins, wie se skoonseun vermoedelik deur die Gullys geskiet is, het self met die pa gepraat en gepleit dat hy iets aan sy seun se gedrag doen. “Ons wil nie hê ons kinders moet seerkry nie. “Ons soek net vrede,” het sy aan die pa gesê. Anna Nguta sê Arthur Nguta, haar kleinseun, is op 10 Maart binne-in sy eie jaart doodgeskiet. Sy kla: “By die Algoapark-polisiestasie verdwyn die dockets en niks kom van die moordsake nie. Ons is gatvol daarvoor.” Die gemeenskap het daarna stadig na hul huise toe verdaag.