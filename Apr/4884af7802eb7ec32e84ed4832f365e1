MINDER skole is gedurende die Paasvakansie gevandaliseer. Só sê Jessica Shelver, ’n woordvoerder van die Wes-Kaapse departement van onderwys. Volgens Shelver het hulle veiligheidsmaatreëls by skole wat gereeld in die visier kom, voor die vakansie opgeskerp. “In dieselfde tyd verlede jaar is sewe skole gevandaliseer. “Vanjaar was daar net vier voorvalle, waarvan twee by dieselfde skool was. “Die skade aan die skole is ook aangedui as min. “Enigiets minder as R100 000 word as ’n klein voorval gelys. Die skade vir al vier voorvalle is nie meer as R20 000 nie. Gesteel “Dit is die laagste bedrag in vier jaar.” Twee van die skole wat ge­vandaliseer is, is in die Boland en die ander skool in Kaapstad se suidelike voorstede. Koperpype en elektriese kabels is van die items wat by die skole gesteel is. Shelver het die skoolgemeenskap in die suidelike voorstede geprys vir sy vinnige optrede. “Die mense wat langs die skool woon, het die polisie gebel toe hulle geluide op die skoolterrein hoor. “Die inbrekers kon nie met baie wegkom nie. “Dit is hoekom dit so belangrik is dat die publiek eienaarskap van hul skole neem. “Skole is ’n gemeenskapsbate. Almal moet help om dit veilig te hou,” het Shelver gesê.