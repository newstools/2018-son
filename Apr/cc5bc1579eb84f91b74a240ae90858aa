ARNO Lamoer, voor­malige Wes-Kaapse polisiehoof, en sy drie medebeskuldigdes moet nog wag om uit te vind of hulle vir hul dade in die tjoekie moet sit of in huisarres sal wees. Die vier het weer gister in die Kaapse hooggeregshof op tien aanklagte van korrupsie verskyn. In hul vorige hofsaak is hulle onskuldig bevind op 99 ander klagte van onder meer rampokkery, geldwassery en aanklagte wat verband hou met die oortreding van die Wet op die Voorkoming van Geor­ganiseerde Misdaad (Poca-wet). Sowat twee maande gelede het Saleem Dawjee, eienaar van Towbars Cape en Towbars King, saam met Lamoer, brig. Darius van der Ross en Kolin Govender oop kaarte met die gereg gespeel oor hul korrupte verhouding. Dit het uitgekom dat Dawjee dié drie met geld en geskenke ge-bless het. Gister het die hof byna ’n halwe dag agter geslote deure voortgegaan. Daar is erg gegis oor dié verrigtinge in camera. Daar is gewonder of Dawjee se finansiële omstandighede bespreek is en of nóg groot name betrokke is. Toe die hofverrigtinge ná die middagete hervat is, het Matthews Sesoko, hoof­ondersoekbeampte van die onafhanklike polisie-ondersoekdirektoraat (Opod), by die getuiebank ingeskuif. Volgens Sesoko is altesaam 569 korrupsiesake van 2012 tot 2017 aangeteken. In die finansiële jaar 2016-2017 is 160 sake aangemeld. Daarvan is net 13 deur Opod deurgevoer. Adv. Billy Downer, staatsaanklaer, wou toe by Sesoko weet of die syfers die sake insluit wat by polisiestasies geopen is. Sesoko het daarop “nee” geantwoord. Dis ook aan die hof bekend gemaak dat die Wes-Kaap se statistieke die laagste in die land is. Seseko het verduidelik: “Die aantal gevalle wat deur Opod ontvang word, hang af van die bevolking van die provinsie.” Volgens Sesoko het alle sake van korrupsie ’n ver­hoging van 33% gewys. Voordat die hof vir die dag verdaag is, wou Dawjee se lawyer, William King, by Se­soko weet of hy ’n ligte of ’n swaar vonnis vir die beskuldigdes sal gee. Spore Volgens King dui die statistieke aan daar kan geen rede vir ’n swaar vonnis wees nie. Regter Rosheni Allie het King onmiddellik in sy spore gestop. Volgens Allie is die getuie nie na die getuiebank geroep om daardie besluit te neem nie omdat die hof sulke beslissings maak. Die regter het bygevoeg: “Die hof se wens is nie om inligting uit sy duim te suig om ’n voorkeur in die saak te kry nie.” Kolin se vrou, brig. Sharon Govender, het saam met haar man en die ander beskuldigdes hof geloop. Sy het deurgaans onskuldig gepleit. Regter Allie het haar vrygespreek op alle aanklagte. Die saak is tot vandag uitgestel sodat meer getuienis gelewer kan word.