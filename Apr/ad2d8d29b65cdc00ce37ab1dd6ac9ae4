’N KLEIN vegter soos min. Skaars twee maande nadat die negejarige Caleb Marinus van Uitbreiding 15 in Belhar ’n operasie ondergaan het om kankergewasse uit sy tenger lyfie te verwyder, is hy weer sy ou woelige self. Son op Sondag het in Februarie berig oor die dapper Caleb en sy stryd met die seldsame paraganglioma-kanker. Sover as wat die medici se kennis strek, is Caleb die jongste lyer aan dié kanker in die land. Sy soort kanker word gekenmerk deur gewasse wat in die senuweefsel in die byniere en naby sekere bloedvate en senuwees vorm. Daar is tans geen geneesmiddel vir dié soort kanker nie. En asof dít nie erg genoeg is nie, het Caleb ook net twee hartkleppe – waarvan een lek. Caleb se mammie, Rene, sê die medici het op 26 Februarie in die Tygerberg-hospitaal probeer om kankergewasse by sy niere en are rondom die hart te verwyder. Die operasie het vyf en ’n half uur lank geduur, vertel Rene. Sy sê ’n skok het tydens dié operasie op die snydokters gewag. “Hulle het ontdek dat nóg kankergewasse om die reeds bestaande kankergewasse gevorm het – wat selfs nog aggressiewer was. “Dit kon egter suksesvol ver­wyder word, maar daar is aanbeveel dat Caleb vir eers nie rond moet speel nie. “Maar dié kind van my het ’n wil van sy eie en wil net mooi niks verstaan dat hy nie so woelig moet wees nie.” Caleb het dié week die eerste keer weer skool toe gegaan. Hieroor sê hy: “Dit was baie lekker om weer my maatjies te sien en my skoolwerk te doen. “Ek wil so graag rugby speel, maar gaan maar vir die dokters luister.” Rene, ’n enkelma, het haar werk gelos om voltyds na die sieklike Caleb om te sien. “Caleb was skaars uit die teater, toe vra hy ’n nurse om hom op te lig, want hy wil op die bed staan, en nie lê nie. “Ek was voor die operasie veral bang oor die sterkte van Caleb se hart, maar die dokters het vir my gesê Caleb se veggees is groter as sy kondisie.” Rene sê sy wag nou angstig op die uitslae van toetse wat vir ontleding na ’n Amerikaanse labora- torium gestuur is. Weens Caleb se mediese toestand gaan dit maar broekskeur met die gesinnetjie. ’n Samaritaan het intussen ’n masjientjie wat bloeddruk meet, aan Rene geskenk, maar lesers wat bydraes wil maak, kan gerus Son se kantore kontak.