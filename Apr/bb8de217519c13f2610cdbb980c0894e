DYSSELSDORP. – Die bloed het strepe oor sy liggaam gestroom. Dít was die lot van Charlsie Wagenaar (27) nadat ’n drafsessie uitgeloop het op ’n ontmoeting met die “Wilde Weste-polisie” van sy dorp. Wagenaar vertel van sy pynlike ervaring: “Alles het begin daar by die T-aansluiting na De Rust. “Ek het gedraf en toe kom stop ’n polisiewa langs my. “ ’n Cop het by die venster uitgehang en gevra of ek moeilikheid soek. Ek sak toe af: ‘Nee, ek draf net.’ “Hy’t nie gehou van my antwoord nie. Hy klim toe uit en slaan my met die knuppel. “Ek draf toe maar aan. Toe gebruik hy die vên se deur om my plat te ry.” Caroline Wagenaar, ’n familielid van Charlsie, sê hoogs ontsteld nie eens diere word so wreed behandel nie. Volgens Wagenaar was hy amper bokveld toe. “Hy pluk toe sy gun uit en ek sien hoe cock hy die gun. “Toe dag ek, vandag word ek ’n statistiek. Gelukkig het sy partner hom gepaai om my uit te los. “Hulle tel my toe op en neem my selle toe.” Daar het die aanranding glo verder gegaan. “Ek ken hulle. Ek het ’n saak van aanranding teen hulle gemaak.” Son se navraag by die SAPD oor die voorval is ná etlike dae nog nie beantwoord nie.