Die telling in vanjaar se Superrugby-kragmetings tussen Suid-Afrikaanse en Nieu-Seelandse spanne lees nou 3-5 in die guns van die Kiwi’s nadat die Sharks nie Vrydag kon vasbyt om die Hurricanes in Napier te klop nie. Die All Black-senter Ngani Laumape se verdoelde drie met speeltyd verstreke het die ‘Canes gehelp om die Durbaniete met 38-37 op McLean Park te klop. Ná 40 minute spel het dit egter met die telling op 27-19 gelyk asof die besoekende Sharks ’n tweede oorsese sege oor ’n Kiwi-span gaan vier. Robert du Preez (afrigter) se Sharks het net soos in die sege met 63-40 oor die Auckland Blues met fisieke kraglopies deur hul reusagtige voorspelers die ‘Canes vir byna ’n driekwart van die wedstryd op die agtervoet geplaas. Du Preez se seuns Jean-Luc (flank) en Robert jr. (losskakel) was weereens die hoof-dirigente waarom die Sharks se fantastiese vertoning op die aanval gedraai het. Maar soos menigte goed afgerigte Kiwi-span het die ‘Canes – sonder hul gevaarlike losskakel Beauden Barrett – kalm gebly en toegeslaan toe dit regtig saak maak. Die nederlaag sal beslis hartversekerend vir die Durbaniete wees. Hulle afrigter, Du Preez, en sy mede-bestuurslede weet egter nou dat hierdie groep uiteindelik by ’n resep ingekoop het wat van hulle ’n strerk aanspraakmaker vir ’n plek in later vanjaar se uitspeelrondes sal maak. Du Preez het aan die begin onder hewige kritici deurgeloop oor die besluit om Curwin Bosch as heelagter in te span nadat hy verlede seisoen sy deugde op losskakel getoon het. Bosch lyk asof hy sy nuwe taak in die laaste vesting begin omarm en het ook ’n skitterende vertoning gelewer met sy taktiese skopwerk en die wyse waarop hy op die aanval by die agterlyn aansluit. Sy breekslag in die tweede helfte het ook op een van die Sharks se vier drieë uitgeloop. PUNTEMAKERS: Hurricanes 38(19): Drieë: Jordie Barrett, Ngani Laumape (2), Vince Aso. Doelskoppe: Ihaia West (3). Strafdoele: West (4).       Sharks 37(27): Drieë: Lukhanyo Am (2), Louis Schreuder, Tyler Paul. Doelskoppe: Robert du Preez (4). Strafdoele: Du Preez (3)