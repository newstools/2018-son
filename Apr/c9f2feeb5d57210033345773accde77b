CHIPPA United kan Saterdag in die Sisa Dukashe-stadion sy ou bure Ajax Cape Town van die promosie/relegasiewedstryd red as hy SuperSport United kan klop. Chippa is self nog nie veilig van relegasie nie nadat hy Dinsdagaand in die Dr. Molemela-stadion teen Bloem­fontein Celtic met 0-0 gelykop gespeel het. Dié uitslag los Chippa met 35 ligapunte in die sewende plek. Ongelukkig vir die Chilli Boys kan SuperSport, wat nou in die 15de plek is, hulle steeds inhaal – dit is nou ás SuperSport ál sy teen­standers ore aansit. SuperSport het na die 15de plek geval nadat Ajax Baroka Dinsdagaand in die Athlone-stadion met 1-0 geklop het om sy kans op oorlewing lewend te hou. Ongelukkig vir Ajax het SuperSport drie wedstryde oor, terwyl die Kaapse span net twee wedstryde het om sy seisoen te red. Om dié rede sal ’n oorwinning vir Chippa oor SuperSport die Urban Warriors dalk net ’n kans gee. Chippa se rekord teen Super­Sport is egter nie te indrukwekkend nie, maar sy rekord in die Sisa Dukashe-stadion wel. Die twee spanne het ver­lede jaar met 1-1 gelykop gespeel toe hulle mekaar in die Lucas Moripe-stadion aangedurf het. Nadat SuperSport Chippa verlede seisoen in die halfeindstryd van die Nedbank Cup geklop en toe die beker omhoog gehou het, het die span gesukkel om dieselfde vertonings te lewer. Dié seisoen lê SuperSport se probleem egter by doele aanteken en afstaan. Hy het die tweede minste doele aangeteken (20) en is ook een van die spanne wat die meeste doele (27) afgestaan het. Chippa se verdediging het dié seisoen effe verbeter; die Chilli Boys is een van die spanne wat die minste doele (24) afgestaan het. Chippa het ál die voordele van ’n tuiswedstryd in Oos-Londen, wat altyd gepak is met ondersteuners en goeie verdediging. ’n Sege moet in Vladislav Heric en sy span se visier wees.