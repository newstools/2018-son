MOSSELBAAI. – Dié mooi kusdorpie is letterlik in twee verdeel ná twee van die grootste events op sy entertainment-kalender. Sowat twee weke gelede het honderde bikes se dreunende exhaust systems ’n hele naweek lank die dorp se rustigheid versteur. Dit was tydens die gewilde Buffalo Rally. Toe kom Moss Jazz net ’n week later. Daarmee is die dorp se kalmte verruil vir die harde klanke wat deur sound systems die nag in gestuur is. Dit wil voorkom of baie van die aanhangers van die Buffalo Rally wit is, terwyl die jazzfees oor­wegend deur bruin en swart mense ondersteun is. Klagtes op die dorp se Facebook-blad het ontaard in ’n moddergooiery oor kleur. Dawid Kamfer, ’n raadslid van Mosselbaai, sê: “Niemand het gekla oor die Buff se geraas nie. “Nou met die jazzfees klink dit asof die boorlinge die dorp met ’n geraas binne­geval het. “Dit maak ook nie saak of dit ’n geval is van verskil in smaak nie, want ons mense het nie gekla oor Dias­fees (in Februarie), waar ander mense se musieksmake gespeel is, nie. “Come to think of it – het wit mense gekla toe die Diasfees tot laatnag musiek gespeel het?” Een van die inwoners, Nigel Plato, sê: “Hulle het hul Buff gehad, maar toe het niemand oor geraas gekla nie.” Op die Mosselbaai-blad het dit so rof gegaan dat mense volgens Kamfer geblokkeer is en nie verder kommentaar kon lewer nie. Rowena Hendricks, woordvoerder van die Mosselbaai-raad, reageer: “Ons het klagtes oor geraas ontvang. “Die publiek kan gerus wees dat elke klagte volgens meriete gehanteer en ondersoek word.” Hendricks het bygevoeg: “Twee kennisgewings is aan die organiseerders van die jazzfees gestuur nadat hulle ná middernag die klankstelsel getoets het en omdat die klank te hard was. “G’n klagtes is die vorige naweek tydens of ná die Buffalo Rally ontvang nie. “Die munisipaliteit van Mosselbaai vra om verskoning vir enige ongerief en wil die publiek verseker die munisipale bestuur en raad dra slegs die dorp en inwoners se belange op die hart. “Die publiek moet in gedagte hou dat die munisipaliteit alles in sy vermoë doen om belangstelling in ons dorp te wek en werkskepping en ekonomiese groei te bevorder deur beleggers hierheen te lok.”