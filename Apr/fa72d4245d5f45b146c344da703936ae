HULLE wou net hul voetjies in die see natmaak, maar toe ontaard hul middernagtelike uitstappie in ’n kaping wat hul drie kinders sonder ’n pa gelaat het. Dit is die tragiese verhaal van Chantal Isaacs (39) wie se man, Colin (39), Sondagoggend vroeg op Mnandi-strand in Mitchells Plain doodgeskiet is. Chantal en Colin, van Rocklands, en hul twee vriendinne Shihaam en Candice het op die spur of the moment omstreeks 01:00 besluit om ’n draai na Mnandi te ry, vertel Chantal. Die Mnandi-strand is sowat vyf minute van die gesin se huis. “Ek en Shihaam het uit die kar geklim. Ons was nog nie eens reg in die water nie toe ons die skote hoor en die commotion by die kar sien. Can­dice het geskreeu.” Chantal het so vreesbevange geword dat sy die bosse ingehardloop het. “Ek het vir Candice geskreeu om te hardloop, maar ek het onder haar uitgehardloop,” het ’n erg getraumatiseerde Chantal vertel. Sy het gesê Shihaam het ook na haar geroep, maar uit vrees dat Shihaam dalk deur die aanvallers gevang is, het sy Chantal net verder laat hardloop. “Ek wou net by die pad uitkom om vir help te vra, maar ek kon nie uit die bosse kom nie.” Wayne Dyason, die hoof van die Stad Kaapstad se wetstoepassingseenheid, het gesê hulle het twee uur lank na Chantal gesoek. Dyason het gesê Colin is deur sy Citi Golf se venster geskiet. Sy lyk is toe uit die kar getrek. Candice is ook uit die kar getrek en die aanvallers is vort met die kar en haar selfoon. Chantal het gesê haar man is een keer in die arm en een keer in die bors gewond. Sy het gister sy lyk gaan uitken. Sy en Colin was 16 jaar getroud en het drie kinders, Sharron (21), Chanlin (13) en Miche (9). Sy het gesê Miche vertel vir almal haar pa kom later terug. “Maar hul pa gaan nie weer terugkom nie,” het Chantal huilend gesê. Kapt. FC van Wyk, ’n polisiewoordvoerder, het gesê die polisie ondersoek ’n moord en ’n kaping. “Twee verdagtes het met die slagoffer se Volkswagen Citi Golf gevlug. “Niemand is al in hegtenis geneem nie.” Die kar is nog nie terug­gevind nie.