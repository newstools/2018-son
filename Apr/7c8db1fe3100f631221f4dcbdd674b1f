DIE verkoolde lyke van drie mans wat van huisbraak verdink is, is Dinsdag in bosse langs die N2 in die Baai gevind. Konst. Mncedi Mbombo, ’n polisiewoordvoerder, sê nog twee mans is met ernstige brandwonde in dieselfde bosse gevind. Hullen is in die Livingstone-hospitaal opgeneem. ’n Gerug doen die ronde dat lede van die gemeenskap van Wells Estate die reg in eie hande geneem en die vyf mense aan die brand gesteek het omdat die vyf van inbraak by ’n huis in die woonbuurt verdink is. Mbombo sê die polisie se 10111-inbelsentrum het Dinsdag ’n oproep van ’n ge­meenskapslid gekry, maar toe die polisie op die toneel opdaag, was alles stil en rustig. Ná nóg ’n tip-off van ’n inwoner het die polisie rook in nabygeleë bosse gesien, ondersoek ingestel en ’n verkoolde lyk aangetref. Die soektog is voortgesit na nog vier mense wat glo ook deur die gemeenskap geteiken is. Mbombo sê: “Niks is egter in die bosse gevind nie en die polisiehelikopter is ontbied. Omstreeks 14:30 is nog twee verkoolde lyke in die bosse naby die vulstasie vir swaar voertuie en Blouwaterbaai aangetref.” Die ander twee mans (onderskeidelik 26 en 24) is lewend maar erg verbrand in die bosse gekry. “Dit blyk dat buitebande om die drie slagoffers se nek geplaas en aan die brand gesteek is. Die bande het heeltemal uitgebrand.” Aangekeer Mbombo sê dit is nog nie duidelik hoe die twee oorlewendes seergekry het nie. Niemand is nog in verband met die necklacing aangekeer nie en die polisie handhaaf hoë sigbaarheid in die gebied terwyl die ondersoek voortduur.