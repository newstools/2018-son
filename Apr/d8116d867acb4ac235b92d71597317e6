DAVID Raijuli van die Kaap is die nuwe WBF-Afrika-liggewigbokskampioen nadat hy Jonas Segu van Tanzanië Vrydagaand in ’n toernooi van Kalakoda-promosies buite die Paarl met punte geklop het. Raijuli was sterk, vinnig en goed gekondisioneer. Sy oorwinning is ’n groot kompliment vir sy afrigter, Matthew Leisching. Hoewel Segu ’n moeilike teenstander was, het Raijuli deurgaans ’n kortkop voorgebly. Leisching was in sy skik met sy bokser se vertoning. “Ons volgende doelwit is internasionale gevegte. Dis die roete wat ons wil volg. “Ons gaan egter nie oorhaastige besluite neem nie. Vir eers gaan ons ’n kort blaaskans neem voordat ons die eerste tree op die pad boontoe gee.” In ’n juniorweltergewiggeveg het Lukhanyo Kaptein van Port Elizabeth nie die mas opgekom teen Albinius Felisianu van Swakopmund nie. Felisianu (33) het met punte gewen. Dit was sy eerste geveg buite Namibië en hy is boonop sedert 2008 nog nie geklop nie. Lunga Stimela, Nicholas Radley, Johannes Salie en Tian Fick was almal Vrydagaand aan die wenkant.