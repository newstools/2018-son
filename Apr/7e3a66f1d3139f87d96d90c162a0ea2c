SY LIEFDE vir sy kar was die oorsaak van Paddy Schuller se dood. Sy ma, Ursula, het gister emosioneel vertel hoe haar seun reeds drie keer in dié silwergrys Golf 6 gekaap is. “Ek het hom gesoebat om ontslae te raak van die kar... Maar hy was te lief vir daai kar. “Hy was so lief vir sy kar dat hy sy kids se name op die nommerplaat geregistreer het.” Sy sê Paddy is laas in Tafelsig gekaap en het tot sy dood nie ’n identiteits­dokument of rybewys gehad nie. Juis as gevolg van die kaping. Paddy het meestal in Thornton by sy meisie en die ma van sy drie kinders, Marcelle Williams, gebly. Ursula sê: “Ander dae het hy by my huis hier in Mitchells Plain geslaap.” Sy vertel sy het hom twee weke laas gesien. “Maandag het ek ’n gevoel gekry... ’n ma weet mos as iets fout is. “Toe bel ek hom, maar sy foon was net af. Toe bel ek sy oudste (12) en sy het gesê haar pa was ook lank laas by hulle.” Sy ander kinders is tien en vier jaar oud. Ursula sê Paddy was die jongste van haar drie kinders. “Ek was baie erg oor my baby-kind. “Hy was ’n liefdevolle mens en netjies. Hy was ook lief om vir mense lifts te gee. “Dit is op dié manier dat hy drie keer gekaap was.” Sy sê die polisie het aan haar verduidelik haar seun is vermoedelik met iets oor die kop geslaan. Sy is ook nie seker of haar seun moontlik in ’n mislukte kaping vermoor is nie, maar sy vertel hy is wreed vermoor. “Maar God weet beter en Hy weet hoekom dit met my seun moes gebeur het. “As hy tog net vroeër ontslae geraak het van daai kar ...” voeg Ursula huilend by. Williams wou by navraag nie kommentaar lewer nie. Op Facebook het sy egter geskryf: “Daar is niks erger as om te probeer om iemand te red nie, maar jy word weggestoot. “Ek blameer jou nie, maar jy het net opgegee. Ek het baie met jou baklei vir jou. Mag jou siel in vrede rus.” Inwoners van Bonte­heuwel beweer Paddy se kar is die laaste paar weke baie in die gebied gesien. Lt.kol. Andrè Traut, ’n polisiewoordvoerder, sê niemand is in dié stadium al in hegtenis geneem vir Paddy se dood nie.