SUID-AFRIKA sal in volgende jaar se Wêreldbeker­kriekettoernooi in Engeland en Wallis in die openingswedstryd in aksie wees. Die Proteas pak Engeland op 30 Mei 2019 in die Oval. Indië se eerste wedstryd in die toernooi sal ook teen die Proteas wees. Dié wedstryd is op 5 Junie in South­ampton. Die Internasionale Krieketraad (IKR) se komitee van uitvoerende hoofde het die formaat en bepalings vir die toernooi goedgekeur. Die verwagting is dat die raad dit vandag sal bekragtig. Die 2019-toernooi keer terug na die formaat van 1992. Ál tien spanne sal in die ligafase teen mekaar speel en net vier in die uitspeelronde. Wedstryde sal gespeel word op Lord’s, The Oval, Edgbaston, Trent Bridge, Headingley, Old Trafford, Taunton, Bristol, Chester-le-Street, Southampton en Cardiff. Lord’s sal op 14 Julie sy vyfde WB-eindstryd aanbied. Reën kan ’n faktor in die toernooi wees, maar vir die twee halfeindstryde en die eindstryd sal daar ’n reserwedag wees. Die eerste halfeindstryd is vir 9 Julie op Old Trafford bepaal en die tweede vind twee dae later op Edgbaston plaas. Daar sal altesaam 48 wedstryde oor 46 dae gespeel word. Sewe wedstryde sal dag-aand-kragmetings wees. Engeland, Suid-Afrika, Australië, Bangladesj, Indië, Nieu-Seeland, Pakistan, Sri Lanka, Afganistan en die Wes-Indiese Eilande is die deel­nemende spanne.