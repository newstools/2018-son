MENSE mag volgens wet een keer per jaar hul kredietrekord onder oë kry. Baie mense besef nie eens hulle het slegte skuld nie. Dit kan vir hulle baie moeilikheid veroorsaak as hulle krediet nodig het om byvoorbeeld ’n huis of ’n kar te koop. Dit is dus baie belangrik om jou krediet gereeld jaarliks na te gaan en te sien of jy enige skuld het waarvan jy nie weet nie of wat jy dalk nog nie betaal het nie. Slegte skuld bly gewoonlik lank op jou naam, dus moet jou doelwit wees om jou skuldrekord so gou as moontlik skoon te maak. Wanneer mense met slegte skuld nuwe skuld aangaan, betaal hulle gewoonlik baie meer rente omdat hulle as ’n hoë risiko beskou word. Neem jou voor om jou skuld­geskiedenis te ondersoek. Jy kan webtuistes soos mytransunion.co.za, experian.co.za en xds.co.za besoek om te sien of jou kredietrekord skoon is. Jy is geregtig op een gratis kredietrekord elke jaar. Ten spyte hiervan maak net 1% van mense daarvan gebruik. Die goeie nuus is dat 70% van mense wat hul kredietrekord aanvra, dit regkry om van ’n nadelige notering ontslae te raak. As jou naam in die rooi is, werk ’n plan uit sodat jy jou skuld so gou as moontlik kan afbetaal. Volgens Dee Lawler van TransUnion moet jy ’n proses volg om te bevestig dat dit regtig jy is wat die navraag doen. As jy moeg is om elke jaar platsak te wees of jou dood te bekommer oor jou aftrede, is dit nóú die tyd om beheer oor jou geldsake te neem. Lees oor geld (al maak dit aan die begin nie juis sin nie), gaan sien ’n goeie raadgewer en raak ontslae van slegte skuld en onnodige polisse. Só kry jy jou geldsake op koers. – Voelgoed.co.za