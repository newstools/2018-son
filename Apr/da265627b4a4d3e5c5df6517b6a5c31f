GARY Boshoff weet van goeie rugby-dae, sowel as die swaarkry, op of van die veld. Hy was lid van die rugbyspan van die Universiteit van die Wes-Kaapland wat in 1982 die Tygerberg-rugbyunie se Premierliga­titel gewen het. Daarna het hy egter ook die stormagtige 1980’s met dié klub deurgemaak. Met die bevrydingstryd wat voorkeur geniet het en deur studente van die inrigting aangevuur is, het rugby op die kampus maar swaargekry. “Ons moes toe maar van buite kom om te oefen en ons is toe boonop na die Tygerbergse afdeling 2 gerelegeer,” vertel Boshoff. Planne “Dis inderdaad ’n trotse oomblik vir my en talle ander om te sien dat ná 22 jaar van eenwording en vyf jaar in die Varsity Cup die UWK nou in die elite-studentekompetisie meeding,” sê hy. Volgens Boshoff wag daar ’n baie moeilike taak op Chester Wil­liams (hoofafrigter) en sy mede-breiers. “Een van die groot probleme is dat die ander spanne groter voorspelers het en dit is waar dinge kan lol. Maar daar kan planne gemaak word. “Nes Chester ’n driejaar-plan gehad het om op te skuif, so moet daar ’n plan wees. Dit gaan moeilik wees, maar: Voorspoed!” Trots Prof. Tyrone Pretorius, rektor en visekanselier van die UWK, sê: “Ons
 span het die toernooi geëindig soos ons dit in Februarie begin het – 
met vasberadenheid en toewyding. Ons is dus baie trots op dié span. “Chester
 Williams en sy ondersteuningspersoneel het uitstekend gevaar en ek wil 
hulle bedank vir die harde werk. Die sukses van die span is nie net ’n 
groot prestasie vir die UWK nie, maar ook vir die breë 
universiteitsgemeenskap. “Dit was wonderlik om soveel alumni en huidige studente by die eindstryd te hê. “Maar
 nou begin die harde werk eers, want ons speel nou in ’n hoër liga. Die 
Varsity Cup is baie meer mededingend, maar ons is gewoond aan uitdagings
 en om te oorwin. Dit is deel van ons DNA as die UWK.” 