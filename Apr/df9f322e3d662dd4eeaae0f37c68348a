SY VREES dat kinders onder die lendelam lamppaal gaan speel en dan doodgeskok of ernstig beseer gaan word. Daar is ’n los lamppaal in Elkanastraat, Korsten, in die Baaise noordelike gebiede wat enige tyd kan omval – en dis net ’n kwessie van tyd. “My hart gaan uit na die gesin van Helenvale wat hul driejarige kind verloor het toe sy geskok het,” sê Delphine Msingla van Elkanastraat. “Ek wil nie hê dit moet hier ook gebeur nie. “Die kinders speel elke dag hier in die straat.” Volgens Msingla is dié paal al van verlede jaar af so skeef. “Die mense bel en bel die munisipaliteit, maar hy kom fix dit net nie.” Die afgelope naweek is Twané Booysen van Barcelona in Helenvale doodgeskok toe sy ouder gewoonte in haar buurvrou se jaart gespeel het, naby ’n kragpaal. Woedend Riedewaan Braner en Levona Booysen, Twané se ouers, oorweeg nou regstappe teen die Nelson Mandelabaai-munisipaliteit omdat hulle dink dit was nalatig van hom om nie die paal reg te maak nie. Braner sê hy is woedend omdat dié paal nie al vroeër reggemaak is nie. “Ons skrik nog elke dag wakker en dan voel wat gebeur het onwaar. “Ek kan steeds nie glo ek is besig om reëlings te tref vir my kind se begrafnis nie.” Twané se gedenkdiens sal Saterdag 10:00 plaasvind in die Ou Apostoliese Kerk in Reneckeweg. Sy sal te ruste gelê word in die Malabar-begraafplaas. Mthubanzi Mniki, ’n munisipale woordvoerder, het gesê die Metro se afdeling vir elektrisiteit en energie sal ondersoek instel. Dié afdeling sal onder meer moet vasstel hoekom daar nie spoedig aandag gegee is aan die versoek om die kragpaal reg te maak nie. Hy het bygevoeg dat ambagsmanne na Elkanastraat gestuur sal word om ondersoek in te stel en die paal te herstel.