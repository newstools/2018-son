SELFONDERSOEK. Dís wat die Stormers se kaptein, Siya Kolisi, glo sy span sal moet doen nadat hy Saterdagaand deur die Lions in ’n Superrugby-kragmeting op Ellispark in Johannesburg met 52-31 vermorsel is. Die 26-jarige boorling van Zwide in die Oos-Kaap glo sy manne bring tans nie hul kant nie. ’n Teleurgestelde Kolisi het agterna gesê: “Ek dink ons almal moet as individue introspeksie gaan doen. Alles begin by my as kaptein. Ek blameer myself omdat ek weet ek het nie goed genoeg gespeel nie. “Ons kan ook nie elke week sê ons moet sake regstel nie. “Dis tyd dat ons die uitvoering regkry. “Ek is iemand wat graag deur voorbeeld wil lei. Almal moet uiteraard ook na hulself kyk. Ons kan nie bekostig om so aan te gaan nie.” Al is sy span behoorlik kafgedraf, glo Robbie Fleck, afrigter van die Stormers, sy span kan steeds bo-aan die liga-fase van die Suid-Afrikaanse afdeling van die kompetisie eindig. Die Lions het vyf van hul agt wedstryde gewen en is met 25 punte bo-aan die Superrugby-punteleer. Daarteenoor is die Stormers tans maar in ’n powere 11de posisie met 13 punte. Fleck se span kon tot dusver net drie van sy agt wedstryde wen. Sy eweknie van die Lions, Swys de Bruin, moet egter nog vir vier weke op ’n toer in Australasië gaan. Die span van Johannesburg gaan teen die Waratahs, die Reds, die Hurricanes en die Highlanders te staan kom. Al is die Lions vinnig besig om die peil te herwin wat hulle laas jaar tot in die eindstryd gebring het, glo Fleck sy span kan steeds die Lions inhaal. Fleck het Saterdagaand ná sy span se vernederende nederlaag gesê: “Ek glo ons kan hulle (die Lions) nog inhaal. “Hulle het ’n moeilike toer wat nog voorlê, maar die manier hoe hulle vanaand gespeel het, kan hulle uiteraard uitsien na die toer. “Ons is egter nog nie heeltemal uit die prentjie nie. Daar is nog agt wedstryde wat voorlê en ons kan dus nog van die ander spanne inhaal,” verduidelik Fleck. Die Stormers geniet dié naweek ’n loslootjie. Daarna kom hulle op 21 April teen die Sharks op Kingspark in Durban te staan. Die Stormers kon vanjaar nog nie een van hul wedstryde weg van die huis wen nie. As Fleck en sy manne hoop om vanjaar in die uitspeelrondes te speel, sal hulle hul peil aansienlik moet lig en in ál die aspekte van die spel móét verbeter. Die Kaapse franchise is gelaai met talentvolle spelers. Hulle sukkel tans om aan die gang te kom en speel nie tot hul volle potensiaal nie.