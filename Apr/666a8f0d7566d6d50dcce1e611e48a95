DIE Nelson Mandelabaai-munisipaliteit se afdeling vir veiligheid en sekuriteit werk aan ’n plan om die publiek en munisipale amptenare veilig te hou wanneer hulle openbare vergaderings oor die geïntegreerde ontwikkelingsplan (GOP) bywoon. Die manier hoe die vergaderings plaasvind, gaan vandeesweek ook aansienlik verander. Die skedule word aangepas sodat ’n groter aantal munisipale werkers en politieke leiers die vergaderings kan bywoon. Só sê Nqaba Bhanga, burgemeesterskomiteelid vir behuising in die Metro, in reaksie op wat Donderdag in Colchester gebeur het. Die lewe van talle mense wat Donderdag se vergadering bygewoon het, was in gevaar toe amok uitgebreek het. Booswigte Bhanga sê: “Dit is betreurenswaardig dat meer as die helfte van die vergaderings ontwrig is. Dit het gelei tot die vreeslike dade van geweld en misdadigheid.” Hy voeg by strafregtelike aanklagte is by die polisie geopen en dit word ondersoek. Bhanga sê die Metro gaan nou met die polisie saamwerk om seker te maak die booswigte wat vir die chaos verantwoordelik is, word vasgetrek. Hy meen die oorgrote meerderheid van die inwoners wil aan die vergadering deelneem met die doel om positiewe bydraes te lewer. “Dit is die minderheid wat daarop uit is om die openbare proses te vernietig. Diegene wat amok maak, dra dikwels ANC-klere. “Dit is duidelik dat die aanvalle polities gemotiveerd is. Sulke dade gaan nie geduld word nie,” sê hy. Bhanga benadruk die koalisie­regering spits hom steeds daarop toe op interaksie tussen inwoners en die regering te bevorder.