DIT is heel verstaanbaar waarom Chean Roux sy Junior Springbok-span se sege oor Georgië as bevredigend beskryf het. Die Jong Bokkies het Vrydag in Stellenbosch die besoekers met 55-14 oorrompel (rustyd: 36-7). Die Bokkies van Roux, die breier, was nie naby hul beste nie, maar toegegee – dit was hul eerste wedstryd saam as ’n span. Harde werk lê beslis voor as daar in ag geneem word hoe Georgië voorlangs, veral in die tweede helfte, die tuisspan ’n opdraande stryd gegee het. Toe die tuisspan eers aan die gang kom, moes Georgië maar keer, veral laat in die tweede helfte toe die sterk lenige senter Rikus Pretorius gaan druk het. Die Bokkies sit hul voorbereiding dié week vir die Wêreldbekertoernooi aanstaande maand in Frankryk in die Eikestad voort. Die tweede wedstryd teen Georgië is Vrydag in die Danie Craven-stadion. Puntemakers: JUNIOR BOKKE – drieë: Muller Uys, Sihle Njezula (2), Wandisile Simelane, Salmaan Moerat, Rikus Pretorius (2), JC Pretorius; doelskoppe: Lubabalo Dobela (4), Abner­ van Reenen (2); strafdoel: Dobela. GEORGIË – drieë: Arsena Macha­ladze, Beka Mamukash­vili; doelskoppe: Tedo Abzhan­dadze (2).