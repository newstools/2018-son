IS DIE wetsgehoorsame verbruiker die nuwe melkkoei van die samelewing? As ’n mens kyk hoe die consumer om elke liewe draai getap word vir meer en nogmaals meer, kan niemand geblameer word as hy of sy so dink nie. ’n Mens moes dit seker sien aankom het toe ál wat besigheid is, kort ná die aankondiging van die BTW-verhoging, hordes SMS’e na verbruikers uitgestuur het oor hoe hul skuld hierdeur geraak gaan word. En nou blyk dit asof almal in die naam van besigheid die verbruiker aan die kapitaal-kruis wil laat hang. Kyk maar na jou rates en taxes waarmee jou munisipaliteit jou deesdae belas. Ewe skielik, en dalk as ’n nadraai van die voorspelde Dag Zero, dok verbruikers meer op vir water, sanitasie en eersdaags ook elektrisiteit. Munisipaliteite het minder geld gemaak omdat pligsgetroue inwoners water gespaar het. En toe dié einste munisipaliteite minder geld in deur middel van munisipale tariewe, toe moes hierdie dienste skielik duurder gemaak word. So, word ’n verbruiker deur ’n munisipaliteit met hierdie dienste bedien oor die Grondwet dit bepaal? Of is dit oor ’n verbruiker as niks anders nie as ’n geldmaak-scheme deur só ’n munisipaliteit beskou word? Dinge raak egter nie beter nie. Die Metrorail van elektrisiteit, Eskom, is klaar weer besig om by die Nasionale Energiereguleerder (Nersa) vlerk te sleep vir ’n verhoging in sy elektrisiteitstariewe. Dít gaan besighede weer noop om duurder vir hul produkte te charge. En wie gaan die onderspit delf? Die arme, finansieel arm, en reeds ekonomies en vuisvoos geslaande verbruiker. Dan wil ’n mens nie eens gal braak oor hoë brandstofpryse en die daaropvolgende rimpelings wat altyd die verbruiker aan die stert byt nie. En dan moet werkers soos busdrywers hêppie wees met ’n 7%-salarisverhoging ...