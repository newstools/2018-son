GISTER was ’n tragiese dag by ’n farmaseutiese verspreidingsentrum toe ’n yster op ’n kontrakteur se kop geval en hy gesterf het. Die fratsongeluk het gisteroggend by Clicks se streeksverspreidingsentrum in Montague Gardens gebeur waar werkers besig was met opknappingswerk. Verskeie kontrakteurs is tans op die perseel. Dié werker het vir die maatskappy QD Fire Cape gewerk en moes die brandweerpype verwyder. Volgens ’n werknemer wat ook lid was van die groep, het ’n swaar yster die werker teen die kop getref terwyl hy besig was om die pype te verwyder. Die bron vertel: “Ek het net gesien hoe val die yster en tref sy agterkop. “Hoewel hy ’n helmet op sy kop gehad het, het hy nie ’n kans teen daardie groot yster gestaan nie.” Son se bron sê dit was nie die man se skuld nie, die yster het los gekom. Die werknemer sê hulle moes almal verklarings aan die polisie gee. By Son se besoek aan die fabriek was die polisie en die forensiese span op die ongelukstoneel. Son kon ook sien hoe ’n veiligheidsverteenwoordiger die perseel binnegaan. Sake het verder normaalweg voortgegaan. Die werker sê aan Son hulle het g’n keuse gehad nie en moes verder werk. Hy meen: “Jy moet dít doen waarvoor jy gekom het om te doen. Sulke dinge gebeur maar.” Toe Son QD kontak, wou hy nie kommentaar lewer nie “omdat die saak nog ondersoek word”. Susann Caminada, Clicks se woordvoerder, het aan Son gesê die maatskappy is hartseer om te bevestig ’n werker van een van hul kontrakteurs is dood weens ’n besering by hul sentrum. Volgens Caminada was ’n spesialis-kontrakteur besig om hoë rakke los te maak toe ’n ysterpaal die werker tref. “Clicks het reeds die departement van arbeid sowel as die polisie in kennis gestel. “Die departement van arbeid is besig om die voorval te ondersoek en Clicks werk saam met die ondersoek­beamptes.” Caminada sê ’n senior werker van Clicks het ook reeds met die slagoffer se familie in verbinding getree om hul medelye te betoon. Lt.kol. Andrè Traut, Wes-Kaapse polisiewoordvoerder, bevestig ’n geregtelike nadoodse dossier is geopen ná die dood van ’n man (26) in Montague Gardens.