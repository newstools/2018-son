DIE pa wat sy eenjarige dogtertjie van sy shack se dak af gegooi het, is gister op ’n waarskuwing vrygelaat. Dít kom nadat daar gisteroggend ’n petisie aan die New Brighton-landdroshof oorhandig is. Luidens dié petisie moes Mthobeki Mkathali (38) op ’n waarskuwing vrygelaat word omdat hy nie geld het om vir borgtog te betaal nie. Gemeenskapslede was verheug toe hy uit die hof stap. Mkathal kan nou besoeke aan sy dogter reël. Sy is tans in die sorg van ’n maatskap­like werker van Uitenhage. ’n Klag van poging tot moord het die pa vroeër in die gesig gestaar, maar in verlede week se hofverskyning is dié klag verander na kindermishandeling. Mkathali sê hy wou nooit sy baba seermaak nie. Hy sê hy het probeer om die kind aan haar ma, wat op die grond gestaan het, te gee, toe hy sien die dakplate van die shack gaan ingee. Tsepo Ndwalaza, streekswoordvoerder van die nasionale vervolgingsgesag, het ná afloop van gister se hofverrigtinge gesê: “Ons kon aanvanklik nie bewys dat die pa van plan was om die kind skade aan te doen nie. Gyselaar “Daar is tans ’n ondersoek aan die gang sodat ons al die feite het wanneer die pa weer in die hof verskyn,” het Ndwalaza gesê. Die saak is uitgestel tot Dinsdag 29 Mei. Mkathali is vroeër die maand in die Joe Slovo-plakkerskamp in hegtenis geneem vir poging tot moord. Dít was nadat hy sy dogtertjie voor ’n gillende skare van sy shack se dak afgegooi het. Hy het haar na bewering as gyselaar aangehou op die dak om te keer dat hul shacks, soos die ander in die gebied, afgebreek word. Konst. Luyolo Nojulumba, die Baaise metropolisielid wat die baba gevang het, is later vir sy heldedaad vereer.