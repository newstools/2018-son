“EK VREES niks. Ek vrees net my God.” Só het Kaapstad se uitvoerende burgemeester, Patricia de Lille, gister gesê. Dit was voordat haar party, die DA, se koukus in die Stad Kaapstad oor haar lot in dié pos vergader het. Son het laas week berig die koukus van die party se federale uitvoerende raad (FedEx) het aangedui dat hy ’n interne mosie van wantroue teen De Lille sal bring. Die FedEx het dié versoek later goedgekeur en die mosie is Woensdag ná die volle raadsvergadering bepaal. De Lille het voor die vergadering in ’n verklaring gesê sy weet steeds nie op grond waarvan die DA-koukus besluit het dat hy haar nie meer vertrou nie. Sy sê: “Ek het dié maand 25 vergaderings gehou. “Niemand in die gemeenskap met wie ek vergader het, het aangedui dat hulle my nie meer vertrou nie. “Dit laat ’n mens wonder of die raadslede hul gemeenskappe geraadpleeg het voordat hulle gesê het hulle het vertroue in my verloor. Vir baie van hulle gaan dit oor ambisie, wat die beslissende faktor in hul stem sal wees.” De Lille sê die Stad se voorgestelde begroting, wat gister gedurende haar toespraak in die volle raadsvergadering voorgelê is, sal nou dien om van haar ontslae te raak. Sy sê: “Sommige raads­lede het uit­latings gemaak oor die voorgestelde begroting. “Dit ondermyn die wetgewende proses. Dit is nie ‘die burgemeester’ of ‘De Lille’ se begroting nie, soos sommige dit bestempel om sekere doelwitte te bereik. “Ek stel nie die tariewe vas nie. Dit kom van die lyndepartemente, soos water en elektrisiteit, en die burgemeesterskomiteelede ondersteun dit.” Xolani So­tashe, ANC-leier in die Stadsraad, sê De Lille is nou die DA se sondebok nadat die party versuim het om dienste aan Kapenaars te lewer. Herlei Sotashe het bygevoeg: “Al uitweg nou om hul vuil vingers weg te steek, is om vingers na De Lille te wys en die res van die senior DA-raadslede en senior beamptes los te koop.” De Lille het in haar toespraak gesê die voorgestelde verhogings van watertariewe kan verminder word as die onbenutte geld in ander departemente na die waterprogram herlei word. Sy het gesê 80% van alle klagtes handel oor water- en kragtariewe.