RANDELENE Blom is een jaar oud, weeg net 4,8 kg en is geel. Maar dié babatjie van Worcester is ’n klein fight­er, selfs al ly sy aan ’n rare lewersiekte. Haar ouma Sarah Louw sê: “ ’n Maand ná haar geboorte het ons opgelet haar vel en oë is geel. Ons het Worcester-hospitaal toe gegaan, en daar het hulle toetse gedoen om uit te vind wat fout is.” Louw sê ’n maand later het die klein Randelene vir ’n operasie gegaan. “Ons is ingelig dis dalk haar galderm (galbuis) wat haar die geel tone gee. Sy is in vir die operasie, maar dit het nie gewerk nie. Agt maande later is bevestig sy ly aan ’n lewersiekte,” vertel die ouma. Louw sê dit was vir die familie hartverskeurend om dié nuus oor haar kleinkind te hoor. “Dit is nie maklik nie. Sy is so klein en weet nie wat aangaan nie. Ons wil net hê sy moet gesond wees,” sê die ouma. Omdat Randelene so min weeg, kan sy nie vir ’n lewer­operasie goedgekeur word nie. “Sy moet sowat 10 kg weeg voordat sy vir ’n lewer­oorplanting kan gaan. “Dit is glad nie maklik nie. Wanneer sy siek raak, maak dit haar lewer swakker, maar dit is moeilik om haar teen alle kieme te beskerm. Ons doen ons bes,” sê Louw. Die ouma sê ook hulle doen alles in hul vermoë om seker te maak Rande­lene kry die mediese aandag wat sy benodig, maar finansieel gaan dit swaar. Op die oomblik kry sy ’n ongeskiktheidstoelaag van R1 600 per maand, maar dit is nie genoeg om die pasiëntjie te help nie. “Ons vra mense om vir ons te bid en ons in hul gedagtes hou. Ons benodig ook hulp met vervoer en kos wat kan help om Randelene se gewig op te stoot sodat sy so gou moontlik goed­gekeur kan word vir haar operasie,” pleit Louw.