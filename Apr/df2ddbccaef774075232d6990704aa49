’n BAAISE pa is in ’n huisrooftog doodgeskiet. Die voorval het Maandag om 20:00 in Sangxastraat, NU3, Motherwell, plaasgevind. Konst. Mncedi Mbombo, ’n polisiewoordvoerder, sê die oorledene se 17-jarige seun het verduidelik die verdagtes was drie onbekende mans. Hy het van ’n flat in die agterplaas na die huis gegaan en die mans gesien. Twee van die mans het glo die ma en vier kinders van tussen 11 en 22 jaar oud by ’n kamer ingeforseer. Die mans het ’n plasma-TV gevat en die ma en haar kinders aangesê om in die kamer te bly. Die pa het toe met die derde verdagte in ’n ander vertrek gepraat. Die verdagte het geld en ’n bankkaart by die pa geëis toe ’n skoot afgaan. Mbombo sê familielede het hulle tot in die vertrek gehaas en die pa aangetref met ’n koeëlwond in die gesig. Die verdagtes het gevlug met die TV en die oorledene se vuurwapen en bankkaart. ’n Saak van moord en huisroof word ondersoek.