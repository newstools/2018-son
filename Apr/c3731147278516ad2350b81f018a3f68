DIE gospel-sanger Colin Mitchells van Klipheuwel is altyd opgewonde om ’n verskil in sy gemeenskap te maak. Dié onnie van die Hoërskool Wesbank is nou al nege jaar daar betrokke en het ’n passie vir sy werk. Hy is veral opgewonde wanneer hy sien hoe sy leerders vorder en groei in hul opvoeding. Colin probeer lag selfs op die dae dat hy moedeloos voel, want deesdae moet jy hare op jou tande hê om voor ’n klas te staan. “Ek het van kleins af in die huis van die Here grootgeword en altyd saam met my niggies en nefies gesing en dit geweldig geniet.” In 2011 het Colin in die gemeenskapskoor gesing en later sy eie gospelgroep, Colin Mitchells Ministries, gestig. Mitchells voeg by: “Die liefde vir die bediening gaan nie weg nie, want kosbare siele moet gered word.” Dit is vir Colin baie spesiaal om saam met sy nefie aan sy nuwe musiek te werk. Colin werk tans aan twee singles, “Genade” en “Worthy Is the Lamb”, met die bekende Lorenzo Davids van Atlantis as vervaardiger. “Genade” is gebaseer op die skrif in Romeine 6:1 wat lees: “Ons weet tog dat die sondige mens wat ons was, saam met Christus gekruisig is, sodat ons sondige bestaan beëindig kon word. Ons is dus nie langer slawe van die sonde nie.” Sal ons in sonde bly as ons dié genade betoon word? Nee, stellig nie! Gospelsangers wat Colin inspireer, is Kirk Franklin en Yolanda Adams, maar veral ook Suid-Afrikaners soos Wilmot Fredericks en Dumisani, wat ons Afrika-identiteit behou. Sy hoogtepunt in die gospel- musiekbedryf is toe sy groep ’n SABC Crown Gospel-prys gewen het. Colin studeer verder aan ’n B.Com., maar sy gospelmusiek is die naaste aan sy hart. “Ek wil die jeug bemoedig: Hê ’n doel in die lewe en wees toegewyd, want met harde werk kan jul drome waar word.” Verder wei Colin uit: “En as jy geval het, staan dan weer op, want aanhouer wen! “Daar gaan moeilike tye en teleurstelling in die lewe wees, maar hou moed. Jy sal in die stryd oorwin.” Jy kan Colin vandag in die Spirit of Praise-konsert in die Hoërskool Fisantekraal sien. Kaartjies kos R50 en die show begin 17:00. Ander gaskunstenaars is Duwayne Damons, Charlene Oliver, Kurt Coetzee, Resurrection en Girls of Zion. MC Hyron is die seremoniemeester. Kontak Cindy Plaatjies by 084 235 3018 of Randall Baumeister by 079 269 0136.