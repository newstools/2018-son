OOR die Paasnaweek het die bloed weer behoorlik in Mitchells Plain gevloei. In verskillende skietvoorvalle is twee mense afgemaai en verskeie ander gewond. Die mees onlangse voorval het Maandag omstreeks 21:40 in Eastridge gebeur. ’n Onskuldige man is koelbloedig in Sourfig-straat doodgeskiet. Die 24-jarige man was in die pad toe drie onbekende mans op hom losbrand. Hy is op die toneel dood. Saterdagaand is ’n vermeende bendelid in Portland doodgeskiet. Die 31-jarige man is omstreeks 20:45 in Spine Road naby Kays Fast Foods in die bors geskiet en het op die toneel gesterf. In dieselfde voorval is ’n 28-jarige onskuldige man in die linkerbeen gewond. ’n Wit motor het in die pad by ’n groepie mans gestop. Kruisvuur Twee mans het uit die voertuig geklim en verskeie skote op die mans gevuur. Sondag is twee onskuldige meisies van 16 en 14 jaar oud in Tafelsig gewond toe hulle in die bendes se kruisvuur beland het. Een van die meisies is in die linkerhand getref en die ander een in die voet. Volgens Abie Isaacs, voorsitter van die Mitchells Plain- polisiëringsforum, benodig hulle die hulp van die gemeenskap om met inligting na vore te kom om die skul­diges vas te trek. Isaacs sê: “Ons kan nie bevestig of die skietvoorvalle bendeverwant is nie. “Meer polisielede is in die gebied ontplooi.” Michael Jacobs, een van die gemeenskapsleiers, sê: “Die gemeenskap is gatvol van die skietery en beoog om ’n optog te hou.” Volgens lt.kol. André Traut, ’n polisiewoordvoerder, is niemand nog vir die moorde in hegtenis geneem nie.