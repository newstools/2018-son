SUID-AFRIKA het gister op die Statebondspele in Gold Coast in Australië drie goue medaljes in die swembad ver­ower. Cameron van der Burgh het Adam Peaty, die wêreld­rekoudhouer in die 50 m­borsslag, gister ore aangesit en die goue medalje gewen. Die 29-jarige Van der Burgh se wentyd was 26.58 sek. Hy het agterna aan AFP gesê: “Dis regtig baie spesiaal om die 50 m-borsslag drie keer te wen. “Ek en Adam het oor die jare al baie teen mekaar meegeding. “Om bo-op die podium te staan, is beslis een van die groot hoogtepunte van my loopbaan.” Benewens Van der Burgh se prestasie het Chad le Clos sy derde goue medalje in die vlinderslag gewen. Le Clos het in die 100-borsslag met die louere weggestap en sy getal medaljes op ’n Statebondspele na 16 opgeskuif. Tatjana Schoenmaker het ’n driekuns aan Afrika­rekords behaal nadat sy gistermiddag die 100 m-borsslag in 1:06.41 gewen het. Saterdag het sy die 200 m-borsslag met ’n nuwe Afrika-rekord van 2:22.02 gewen. Sy was vierde in die 50 m-borsslag, met ’n rekordtyd van 30.82 sek. Schoenmaker het in die proses al drie rekords van die legendariese Penny Heyns oortref. Intussen kon die 18-jarige Breyton Poole nie vir die hoogspring-eindronde vir mans kwalifiseer nie. Die boorling van die Strand is op ’n omstrede wyse op die hoogte van 2,21 m gediskwalifiseer omdat hy te lank gevat het om een van sy spronge te voltooi. Suid-Afrika het reeds 18 medaljes op hierdie Spele (8 goud, 5 silwer en 5 brons) ingeoes. Caster Semenya het gister die uitdun van die 1 500 m gemaklik gewen. Sy gaan ook aan die 800 m deelneem.