GEORGE. – Opposisiepartye in die stadsraad eis dat die mayor, Melvin Naik, dadelik geskors word hangende ’n ondersoek waarby hy betrek word. Dit volg nadat die Valke Maandagoggend vroeg by die munisipaliteit opgedaag en beslag gelê het op dokumente en elektroniese toerusting. Tydens die Valke se klopjag is die media nie toe­gelaat op die tweede verdieping van die munisipale gebou, waar Naik se kantoor is, of op die derde verdieping, waar Trevor Botha, die munisipale bestuurder, se kantoor is nie. Die klopjag hou verband met onder meer beweerde tenderbedrog. ’n Fluitjieblaser van Mosselbaai het verlede week met opspraakwekkende bewerings na vore gekom. Hy het na bewering R600 000 per maand van die munisipaliteit ontvang vir werk wat hy sou gedoen het. Omdat hy nie in George woon nie, kon hy nie vir ’n spesifieke tender kwalifiseer nie. Hy het glo deur iemand in George vir R100 000 vir hom ’n adres in George “gekoop”. ’n Familielid van ’n senior poli­tikus is na bewering daarby betrokke. Adv. Gert van Niekerk van die Vryheidsfront Plus het Dinsdag gesê die bewerings is vervat in ’n beëdigde verklaring wat die fluitjieblaser verlede week by die polisie afgelê het. Van Niekerk, wat Woensdag deelgeneem het aan ’n munisipale tussenverkiesing in wyk 18 in George, het gesê hy hoop hierdie inligting bereik die kiesers en dat hulle hul misnoeë by die stembus sal toon. Volgens hom behoort Naik geskors te word hangende die ondersoek. “Hy is die kingpin op die skaakbord. “Hy is die gesig van George­. In dié stadium is dit wel bewerings wat gemaak word, maar die eer­bare ding wat hy behoort te doen is om sy kantoor te ontruim totdat die lug ge-clear is. Die DA in George­ ploeter van die een krisis na die ander.” Virgill Gericke van die Plaaslik Besorgde Inwoners (PBI) het bevestig die meeste opposisiepartye staan saam en eis dat Naik geskors word. Dit sluit die PBI, Vryheidsfront Plus, ANC, ACDP, Icosa en AIC in. Volgens Gericke wil hulle inmenging by die ondersoek voorkom. “Ons het reeds in dié verband ’n boodskap aan Jaco Londt van die DA gestuur. Ek sal alles in my vermoë doen om seker te maak dit sal ’n vry en regverdige ondersoek wees. Die betrokkenes wat geïmpliseer word, kan nie ’n dag langer op kantoor wees nie.” Naik was nie vir kommentaar beskikbaar nie. Andricus van der Westhuizen, die aangewese DA-kiesafdelingshoof vir George­, het gesê Anton Bredell, die Wes-Kaapse minister van plaaslike regering en DA-voorsitter in die Wes-Kaap, is in die beste posisie om ’n besluit te neem oor die toekoms van George se burgemeester. Van der Westhuizen het die hoop uitgespreek dat die Valke se ondersoek sonder enige politieke inmenging sy gang sal gaan.