IN HUL honderde het pendelaars wat altyd bus ry maar taxirank toe gestap. Hulle het net gehoop hulle sal betyds by hul job uitkom te midde van die staking van MyCiti en Golden Arrow se busbestuurders. Son het al vroegdag gaan kyk hoe dinge lyk by Mitchells Plain se taxirank, waar lang rye pendelaars aangetref is. Minder geduldiges het omgedraai en huis toe gegaan omdat hulle weet dit gaan ’n groot gesukkel wees om by die werk uit te kom. Die verlammende staking van die busbestuurders omdat hul vakbond en werk­gewer nie oor loonverhogings tot ’n vergelyk kan kom nie, het nou die ekonomie aan die strot beet. Amien Daniels, ’n taxi regulator by die rank in Mitchells Plain, het gesê pendelaars het al sedert 03:30 daar opgedaag en vir die eerste taxi’s van die dag gewag. Hy het gesê: “Van 04:00 af het ons mense begin oplaai sodat hulle betyds by die werk kon uitkom. “Ek is hier om seker te maak leë taxi’s wat terugkom, val weer agter in die lyn in om mense op te laai. Dis sodat dinge nie deur­mekaar raak nie.” Volgens Daniels het hulle geen probleme gehad nie; mense het hul beurt geduldig afgewag. “Ons moet net doen wat ons kan en seker maak ons kry die customers by hul destination.” Daniels voel die bus­staking is veral erg vir werkende mense wat op public transport aangewese is en dink dit gaan hul beursies nog verder knyp. “Mense budget mos vir alles,” het hy gesê. “Baie het nie die ekstra geld om taxi te vat nie en dit sit druk op hulle. Nog erger is dat hulle nie betaal sal word vir die ure wat hulle by die werk misloop as hulle laat aankom nie.” Megan Abrahams (31) werk in die middestad. Sy het gesê dis frustrerend dat so baie mense onder die busstaking deurloop. “Ek meen maar dat die busdienste mos weet daar is derduisende mense wat op hulle rely. Hulle het klaar kaartjies gekoop en nou moet ons weer geld wat ons nie het nie, uithaal om alternatiewe planne te maak,” het sy gesê. Abrahams moes gister 04:30 ’n taxi vat om by die taxi rank in Mitchells Plain uit te kom. Daar het sy in ’n lang ry gestaan om nog ’n taxi te haal. Teen 08:30 was sy steeds nie in ’n taxi nie. “Ek moes my manager by die werk inlig oor die situasie en al verstaan hulle, is dit baie frustrerend vir ons wat hier moet wag. Ons verloor uit op die dag se wages wanneer ons nie werk nie. Ons almal suffer,” het sy bygevoeg. Ongelukkig sal pendelaars wat die Golden Arrow- en MyCiTi-busdiens gebruik, moet vasbyt, want die staking duur voort.