’N BEKENDE vermeende dwelmbaas van die Strand en ’n handlanger verskyn vandag in die Strand-landdroshof op ’n klag van poging tot moord. Die saak hou verband met ’n voorval wat Donderdagaand in die Strand plaasgevind het. Twee jong mans in Sesde Straat in die woonbuurt Rusthof is tydens ’n drive-by shooting gewond. Die twee word in ’n hospitaal behandel. Albei se toestand word as ernstig bestempel. Inwoners het die polisie geloof vir hul flinke optrede. Die Strand het sedert Paasnaweek gebuk gegaan onder bendegeweld toe ’n volskaalse oorlog uitgebreek het. In die beweerde dwelmoorlog is twee mans doodgeskiet en vier gewond. Die vermeende druglord is reeds op R10 000 bail uit die tronk vrygelaat. Hy is vir die besit van vuurwapens gevang. Al het die laer hof in die Strand destyds sy borgtog geweier, het die Kaapstadse hooggeregshof die aansoek heroorweeg en goedgekeur.