VERSKEIE mense is die naweek in bendeverwante voorvalle op die Kaapse Vlakte gewond of dood. In ’n voorval Vrydagaand in Hanover Park is ’n jong man (23) man verskeie kere gewond. Die skietery het by Athburg Walk gebeur. Die man is ’n paar keer in sy bors getref. In nog ’n voorval in Hanover Park is ’n ma (39) van drie minderjarige kinders Saterdagaand in die kop geskiet. Die voorval het in Surran­ Road plaasgevind en die vrou is met ’n ambulans na die hospitaal geneem. Albei is tans in ’n ernstige toestand in die hospitaal. In Lavender Hill is ’n tienerseun (15) Sondagoggend vol lood gepomp. Die voorval het om en by 03:45 in St. Ireneweg gebeur. Die seun is op die toneel dood. In Mitchells Plain is ’n man van 39 jaar Saterdagaand af­gemaai. Die voorval het omstreeks 20:20 in Snapdragonstraat in Lentegeur gebeur. Die man is sewe keer in die bors geskiet en op die toneel dood. Volgens sers. Noloyiso Rwexana, ’n woordvoerder van die polisie, is niemand nog in verband met die voorvalle gearresteer nie. Sondagmiddag is ’n man bekend as Leighton HL in Woodstock doodgesteek. Twee broers word van die moord verdink.