DIT is onseker wanneer die jong Protea-krieketspeler Lungi Ngidi sy buiging in die Indiese Premierliga (IPL) sal maak. Ngidi het die naweek uit Indië in Suid-Afrika aangekom om by sy familie te wees ná sy pa, Jerome, se afsterwe Vrydag in Durban. Die 22-jarige snelbouler is lid van die Chennai Super Kings (CSK) se groep. Hy sal hom later weer by die CSK aansluit. Volgens Ngidi het dinge die afgelope tyd maar sleg vir hom verloop. Ná die slegte nuus van sy pa se dood is hy op die lughawe op pad terug boonop aan ’n strip search onderwerp. Die CSK moet ook vir sowat twee wedstryde sonder die kolwer Suresh Raina (kuitbesering) klaarkom. Suid-Afrika se kaptein, Faf du Plessis, kon ook nog nie vir die CSK speel nie. Hy herstel steeds van ’n vingerbesering, maar is volgens die CSK se afrigter, Stephen Fleming, feitlik gereed om te speel. Die CSK het ook die veelsydige Kedar Jadhav (dyspier) vir die res van dié T20-toernooi verloor. David Willey vervang hom.