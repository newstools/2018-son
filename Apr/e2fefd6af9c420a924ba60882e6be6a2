GOEIE Vrydag het bitter geword vir ’n verliefde jong couple van Manenberg toe die outjie na bewering sy meisie met ’n broodmes doodgesteek het. Zeenit Cupido (20) is Vrydag by haar kêrel, Nabeel Isaacs, se ouerhuis in Manenberg doodgesteek. Volgens ’n ingeligte het die twee in die kombuis stry gekry, waarna Isaacs ’n broodmes uit die laai gehaal en Zeenit in die rug gesteek het. Die mes het haar hart deurboor en sy is op die toneel dood. Zeenit is Saterdag volgens die Moslem­geloof begrawe. Haar mammie, Yuleen Cupido, was gister met Son se besoek steeds erg getraumatiseer. “Nabeel en Zeenit is high school sweethearts. Hy was soos ’n kind in my huis, en sy was ook by hulle soos ’n kind in die huis. “Hulle twee was so erg oor mekaar. Daar het nie ’n dag omgegaan dat die een nie by die ander een uitgekom het nie.” Cupido sê sy weet nie wat Vrydagaand skeefgeloop het nie. Haar dogter was reeds dood toe sy op die toneel aankom. “Ek was geskok, want ek het nooit so iets gesien aankom nie. Daai mense (Isaacs en sy ouers) was lief vir my kind. Hulle het altyd seker gemaak sy kom saans veilig by die huis aan.” Zeenit en Isaacs wou voor Ramadaan trou, vertel Cupido. Isaacs is intussen in hegtenis geneem. Cupido sê ná Zeenit se begrafnis het sy Isaacs gaan besoek. “Daai kind is plat­geslaan. Ek kon nie eens hoor wat hy sê nie, so baie het hy gehuil.” Zeenit was die oudste van drie kinders. “Van al my kinders was sy die neat freak. “Sy het nie uit die huis gegaan as dit nie skoon was en sy haarself nie deur ’n ring kon trek nie,” vertel Cupido. Zeenit se ouma Ida Moor sê sy mis haar skaam, soft-spoken kleinkind. “Ek mis tot haar parfuumreuk.” Lt.kol André Traut, ’n polisiewoordvoerder, het die voorval bevestig. Die jong Isaacs sal na verwagting vandag in die landdroshof in Athlone verskyn.