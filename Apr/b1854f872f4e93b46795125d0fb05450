DIE kwaito-ster Sipho Charles Ndlovu, oftewel Brickz, is Vrydag in die Roodepoort-landdroshof op borgtog vrygelaat. Dit volg nadat hy appèl aangeteken het teen sy skuldigbevinding aan verkragting. In Julie 2017 het die hof hom skuldig bevind aan die verkragting van ’n 16-jarige meisie. Die voorval het in November 2013 by sy huis gebeur. Toe hy skuldig bevind is, is sy borgtog van R50 000 teruggetrek en in Oktober 2017 is hy 15 jaar tronkstraf opgelê. Brickz het later aansoek gedoen om teen sy vonnis te appelleer. Die landdros het hom Vrydag op borgtog van R80 000 vrygelaat. – News24