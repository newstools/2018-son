WORD Kapenaars nou gemelk omdat die Stad Kaapstad weens die waterskaarste nie die gewone water-en-sanitasiegeld van belastingbetalers kon verhaal nie? Dié vraag word gevra nadat die uitvoerende burgemeester van Kaapstad, Patricia de Lille, onlangs haar voorgestelde begroting vir 2019 aangekondig het. En as die Stad sy sin kry, gaan die reeds vuisvoos ratepayers nóg meer moet opdok. In dié voorgestelde begroting word groot tariefverhogings vir water (26,9%), sanitasie (26,9%), elektrisiteit (8,1%) en munisipale dienste (7,2%) voorgestel. Só moerig het ’n leser, Charles Uys, hieroor gevoel dat hy in ’n brief aan Son op Sondag behoorlik hieroor gal braak. (Sien bl. 20.) Kwytgeskeld Uys skryf: “Hierdie planne gaan mense nog verder verarm. “Sy (De Lille) noem wel mense wie se huise minder as R100 000 werd is en diegene wat vir deernis kwalifiseer, sal kwytgeskeld word van hierdie tariewe. Maar my vraag is: Waar kry ’n mens ’n huis van minder as R100 000? “Die burgemeester weet baie goed dié tipe huise is seker 1% van die Wes-Kaapse bevolking. “Dié beoogde begroting moet met alle mag teengestaan word.” Son op Sondag het op die eiendomswebtuiste Property24 gaan loer of daar énige huise teen ’n prys van R100 000 te koop is. In verskeie areas op die Kaapse Vlakte, insluitende Mitchells Plain, Bonteheuwel, Elsiesrivier en andere, was daar... nada! Nie eens ’n halwe huis nie. Janine Myburgh, president van die Kaapse Kamer van Koophandel, sê die Stad se tariewe raak nou so hoog dat baie mense, veral afgetredenes, sal moet afskaal of selfs na ander areas trek. “Een sleutelpunt is die hoë koste van regering. “Die Stad het 27 249 permanente en tydelike werkers, met ’n verdere 2 486 vakante poste. “Die personeel word meer, maar die werklading word kleiner namate rekenaars die administratiewe take oorvat.” Tony Ehrenreich, sekretaris- generaal van Cosatu in die Wes-Kaap, sê die Stad Kaapstad is besig om armes dood te tax. “Mense moet nou opdok vir die wyse waarop die Stad die water­krisis wanbestuur het. “Daar is lankal nie meer ’n Dag Zero nie en eintlik behoort die waterbeperkings heeltemal opgehef te word. “Hierdie is net planne van die Stad om nog ’n miljoen of wat te kanaliseer na iemand soos Tony Leon om kommunikasieprojekte vir hulle te bestuur.” Luthando Tyhalibongo, woordvoerder van die Stad Kaapstad, sê dit is belangrik om in gedagte te hou dat die onderhoudskoste van die Stad se waternetwerk dieselfde bly, selfs al gebruik die inwoners minder water as gewoonlik. “Dit is ook belangrik dat ons in ander waterbronne, soos akwifers, belê, asook in die herwinning van water sodat ons nie so sterk op reënval moet staatmaak nie.”