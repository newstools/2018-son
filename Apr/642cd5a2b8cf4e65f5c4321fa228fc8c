DIE bedrogsaak van R300 000 teen die voorsitter van die Amatola-waterraad is laat vaar. Vuyo Zitumane, nuut aangestelde uitvoerende hoof van Amatola Water, sê hulle is tevrede met die uitkoms van die hofsaak teen Nokulunga Mnqeta, die voorsitter. Dié saak is verlede week afgesluit en alle klagte van bedrog is laat vaar. Dit het Mnqeta se voormalige rol as uitvoerende hoof van die Amathole-distriksmunisipaliteit se ontwikkelingsagentskap, As­pire, betrek. Wanbestuur Mnqeta is in Februarie 2016 deur die minister van water en sanitasie aangestel as die voorsitter. In Mei 2016 is Mnqeta deur die Valke gearresteer oor bewerings dat sy Aspire van R310 000 beroof het om vir haar privaat regskoste te betaal. Dié koste is glo verbind aan die klagte van wanbestuur wat deur die Aspire-raad van daardie tyd teen haar gelê is. “Ons verwelkom die uitkoms, veral in die tyd dat Amatola Water sy pogings verdubbel om belanghebbers se vertroue terug te wen en om betroubare korporatiewe bestuur te behou,” sê Zitumane. “Terwyl die bewerings die voorsitter in haar persoonlike kapasiteit slegmaak, het dit ook ’n impak op Amatola Water se reputasie gehad. “Dit is ’n vertroosting vir die voorsitter en Amatola Water om te weet die saak is afgehandel, soos ons die omdraaiplan navolg.”