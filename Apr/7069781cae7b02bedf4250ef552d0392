JOSÉ Mourinho, bestuurder van Manchester United, sê die Red Devils kan nié nou bekostig om slap te gaan lê nie. Die Red Devils het hul aanslag op ’n tweede posisie in die Premierliga lewend gehou toe hulle die voorloper en aartsvyand, Manchester City, laas week met 3-2 in die Etihad-stadion gestuit het. Mourinho het aan sy spelers voorgehou hy soek niks minder as drie punte wanneer hulle West Bromwich Albion vandag (17:00) op Old Trafford vir ’n liga-wedstryd verwelkom. United sal ook inspirasie wil put uit sy vertoning ver­lede week in die tweede helfte teen die Citizens toe hy eers ’n agterstand van 0-2 moes uitwis om uiteindelik met 3-2 te seëvier. Dit was toe die Fransman Paul Pogba twee blitsdoele aangeteken het om United se terugvegpoging te begin. Volgens Mourinho het hy dit die laaste paar dae aan sy spelers duidelik gemaak hulle moet van dié uitslag aanbeweeg. “Ek het deur die loop van die week vir die spelers gesê hulle moet laas week se uitslag uit hul geheue probeer kry deur hard te werk,” het Mourinho gesê. “Ek het die spelers laat probeer verstaan dit was nie genoeg teen City om die tweede posisie te verseker nie. Ons het die punte nodig om ons tweede posisie te verseker. “Om vierde te eindig, wat ons kwalifikasie vir die Champions ­League­ sal verseker, kort ons vier of vyf punte. Maar om tweede te eindig, kort ons veel meer as dít,” het die Portugees afgesluit. Mourinho het sy United-span gemaan teen die gevaar wat die relegasie-bedreigde Baggies inhou. “Hulle veg om oorlewing in die liga en ruik ’n kans teen ons.” – AP