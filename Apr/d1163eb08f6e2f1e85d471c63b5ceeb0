HULLE eet, slaap en bly tussen die gemors en ontlasting. Die mense doen dit al vir jare, maar voel hulle verdien beter. Die gemeenskap van Phumlani Village is nou gatvol vir hul lot en die klein hokkies waarin hulle vasgedruk word. Sowat 800 inwoners het gisteroggend hul griewe pad toe gevat, paaie versper en bande aan die brand gesteek. Hulle het die geleentheid gebruik om te kla oor die gebrek aan behuising in hul gebied. Hulle voel die Stad Kaapstad gee nie vir hulle om nie en worry min oor wat hul lewens omstandighede is – wat nog te sê om dit te ver­beter. Hulle is ontevrede oor hoe die huise in die New Horizon Development oorhandig is, sê Sidwell Kweda, gemeenskapsleier. “Tydens die konstruksie van die behuisingsontwikkeling is daar aan ons gesê dat mense in Phumlani Village eerste plek sou kry. Maar toe die huise klaar gebou is, het mense van ander gemeenskappe daar ingetrek. “Ons het navraag gedoen, maar ons het nooit positiewe reaksie gekry nie. “Daar is elke keer aan ons gesê dat hulle na die probleem sal kyk,” sê Kweda. Die gemeenskap het voorheen betoog oor dieselfde probleem en daar was verandering. Maar dit was nie wat hulle verwag het nie. “Die strate is toe skoongemaak en dinge is hier en daar reggemaak, maar die topic oor die huise is nooit weer met ons discuss nie.” Kweda sê verder hul stryd gaan oor gelyke geleenthede vir almal. “Ons vra nie vir lavish dinge nie. Ons kan nie vir nog 12 jaar in hokkies bly nie,” sê hy. Om 10:30 was die situasie nog gespanne. Die Stad Kaapstad se hoof van wetstoepassing, Wayne Dyason, het bevestig dat Strandfonteinstraat afgesper is met brandende tyres­. Hy het ook bygevoeg dat geen arrestasies gedoen is nie. ’n Inwoner wat anoniem wil bly, sê sy is ontevrede met die manier waarop die Stad die probleem hanteer. “Hulle maak nie reg met ons nie. Ons verdien beter plekke om in te bly, beter dienste en dít waarop ons geregtig is. Soos huise,” meen sy. Kweda sê as die Stad huise aan net 20% van die gemeenskap gegee het, sou dit wys die Stad gee om en dit sou ’n bietjie verligting bring. “As die Stad net vir ons kan sê wat die planne is vir ons en nie net beloftes maak nie, kan ons beter saamwerk en oplossings vind.”