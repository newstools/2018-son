UITSETTINGS van plaaswerkers in die Suid-Kaap raak ’n groot kopseer vir werkers en plaaslike rade. Werkers wat ná jare van plase gesit word en dan in dorpe kom plak, plaas groter druk op rade ten opsigte van water, sanitasie en elektrisiteit. Die gesin Maya is ook onlangs van ’n plaas gesit. Magdalena Maya vertel: “Ek was ’n casual op die plaas, maar my man het meer as tien jaar daar gewerk. “Ons moes ons houthuisie afbreek en mense huur om dit hier in Valentynskamp te kom opsit.” Plaaswerkers se kinders ly ook daaronder, want hulle word tydens uitsettings uit die skool gehaal en moet soms ook daarna van skool verwissel. Rdl. Werner Meshoa, sê: “Dis inderdaad ’n bron van kommer. Ons moet alle plaasuitsettings ondersoek en teenstaan indien daar enige onwettighede plaasgevind het. “Nou moet die raad vir nog mense dienste verskaf. En onthou, hierdie mense is dan nou tegnies werkloos ook. Dit vererger net.” Werkers moet in baie gevalle vir hul huise betaal of huur, asook vir krag en water wat hulle van plaaseienaars ontvang. Sleep Dawid Kamfer, die Suid-Kaapse vegter teen plaasuitsettings, sê: “Ons sal in gesprek tree met landbouboere. “Maar ons sal ook, soos ons ook reeds bewys en gedoen het, plaaseienaars hof toe sleep as mense onwettig van plase afgesit word. “Ons prokureur, Reagan Brown, het reeds sukses in die hof behaal en sal dit weer doen as dit daarop neerkom.”