CALITZDORP. – Hulle noem hom Kosie die trekkerbouer. Want Kosie Jacobs (38) bou die beste trekkers so na aan die ware Jakob – met draad. Jacobs verduidelik: “Dis maar ’n stokperdjie van my om trekkers uit draad te bou. “Die trekkers het alles wat ’n regte trekker het. “Dit is so groot dat ’n kind van drie tot vier jaar daarop kan sit. Soos klein Llewellyn Antonie, wat nou die trekker bestuur.” Son was aangenaam verras deur Jacobs se kunstigheid en vaardigheid. “Die trekker kan gebruik word om tuin te maak, want dit het sy eie skottelploeg wat daar onder sit. “Hy het sy eie ploeg. “Die dak word van tapyt gemaak, want dit raak warm op die lande. “Daarom soek ek nog net ’n plaas, dan ploeg ons die lande en sleep die sleepwaens vol landbouprodukte,” grap hy. Volgens Jacobs is dit die tweede trekker wat hy gebou het. “Ek vra net R1 000 per trekker omdat dit my sowat ’n maand vat om die hele kontrepsie aanmekaar te slaan. “Draad is duur. En die wiele kos ook ’n paar rand as ek nie tweedehandse pram-wiele kry nie.” Volgens Kosie wil hy by die KKNK gaan uitstal en daarom het hy reeds maande voor die tyd begin bou aan sy “ware Jakob-trekkers”.