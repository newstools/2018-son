GEORGE. – ’n Paar moeilike weke wag op Johan Stander, ’n DA-stadsraadslid. Hy sal op 25 April hoor of die hofsaak teen hom oor die beweerde aanranding van Gert Niehaus, ’n voormalige kollega, voortgaan. Stander se regsverteenwoordiger, Eckert Brand, het die hof gister versoek om die saak uit te gooi. Hy het onder meer aangevoer dat dr. Amor van Zyl, ’n mediese dokter wat vir die staat getuig het, geen van Niehaus se beserings kon bewys nie. Die saak spruit uit ’n voorval in Oktober 2016 op die munisipale parkeerterrein toe Stander en Niehaus, wat in daardie stadium albei DA-lede was in die George-stadsraad, ’n meningsverskil oor ’n parkeerplek gehad het. Na bewering het Stander daarna vir Niehaus gestamp en gevloek. Stander ontken die aanklagte teen hom. Brand het reeds gesê daar was provokasie en dat Niehaus sy kliënt gevloek het deur vir hom te sê “f*kk*f”. Tydens gister se saak het Stander en Niehaus nie oogkontak gemaak nie en ook nie mekaar gegroet nie.