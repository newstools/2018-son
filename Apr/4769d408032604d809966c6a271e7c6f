MUHSIN Ertugral, afrigter van Ajax Cape Town, móét nou van sy tegniese sokker- jargon vergeet en vir Ajax se fans verduidelik hoe hy die beste uit sy spelers gaan kry en hulle van relegasie gaan red in hul oorblywende vyf wedstryde. Dit volg nadat Ajax Dinsdag tot die tweede laaste posisie gesak het toe Amazulu hom in Durban met 2-1 gestuit het. Ajax se fans is nou moeg van ál die Turk se intelligente sokker- praatjies waarvan hy alleen kan sin maak terwyl daar nie punte ingesamel word nie. Ertugral het sedert sy aanstelling in Januarie 6 van 11 liga-wedstryde verloor. Daar is net drie seges en twee gelykop uitslae. Die enigste veertjie in Ertugral se hoed is dat hy sy voormalige klub Orlando Pirates reeds twee keer die seisoen geklop het – in die liga, sowel as ’n Nedbankbekerstryd. Maar die seisoen het oor veel meer te doen as om net een span te klop vir persoonlike glorie. Ajax is tans in só ’n benarde posisie dat hy dit sterk moet oorweeg om meer gebedsessies met sy geestelike mentor, Bruce Nadin, in sy program in te werk. Dis duidelik dat die spelers se moraal ook baie laag is en dat Ertugral nié die vonk kan verskaf om die beste uit sy spelers te kry nie. Ertugral sê Ajax moet homself blameer vir Dinsdag se treurmare. “Ons konsentreer nie genoeg op sekere aspekte van die wedstryd nie. Yannick (Zakri) en Grant Magerman moes albei sukses behaal het. “Ons moes dinge reeds voor rustyd opge-wrap het. Hoeveel keer het ons goalie ’n save gemaak? Dis omdat ons ook nie ons kanse kon benut nie,” het Ertugral afgesluit.