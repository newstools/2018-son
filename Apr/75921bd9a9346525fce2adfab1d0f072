“AS EK kon, sou ek jou plek in die hemel vat. Ek sal doodgaan vir jou.” Só lui ’n hartroerende Facebook-huldeblyk van Nabeel Isaacs van Manenberg. Isaacs (20) het sy meisie, Zeenit Cupido, na bewering op Goeie Vrydag met ’n broodmes doodgelem. Die twee was die afgelope ses jaar ’n paartjie en het albei in 2016 aan die Hoërskool Manenberg gematrikuleer. Cupido (20) is Saterdag volgens die Moslemgeloof begrawe. Isaacs, wat Vrydagaand in hegtenis geneem is, is Dinsdag op borgtog van R1 000 vrygelaat. Kort ná Isaacs se vrylating het hy in ’n Facebook-skrywe hulde gebring aan Cupido. “Baby, ek mis jou ... Ek mis jou liefde so baie en ek kan nie so aangaan nie ... Dit was moeilik om by jou graf te staan en vir jou te sê ek is lief vir jou en ek weet ek gaan nooit weer jou stem hoor nie ... Hoekom kon jy nie net bly nie, want sonder jou is my wêreld niks en nou weet ek nie wat om met myself aan te vang nie.” Isaacs het ook geskryf hy kan nou net na Cupido se foto’s kyk. “Om te dink die foto’s is ’n week gelede geneem.” Met Son se besoek aan Isaacs se ouerhuis wou sy ma, Nazmieyah, geen kommentaar lewer nie, maar sy het gesê haar seun is orraait. Die saak is 5 Junie in die landdroshof. Isaacs se lawyer, Christopher Ryke, sê die saak sal na verwagting gou verloop.