DIE Blitsbokke se waagstuk met ’n onervare span in vanjaar se Wêreldreeks in Hongkong het gister vrugte afgewerp. Dit was toe die Suid-Afrikaners vir die bekerkwarteindronde van die jaar se sewende toernooi gekwalifiseer het. Suid-Afrika het die groepfase van die toernooi onoorwonne afgesluit en sou vandag 05:20 teen Spanje vir ’n plek in die bekerhalfeindronde speel. Kwalifisering vir die halfeindronde sal die Suid-Afrikaners help om weer hul voorsprong in vanjaar se reeks te konsolideer. Die Blitsbokke geniet ’n voorsprong van agt punte oor Fidji op die reeks se algehele puntelys. ’n Tweede of selfs derde plek in Hongkong sal sorg dat die SA span die pasaangeër bly as die Fidjiane die Hongkong-titel sou verower. Die besluit van Neil Powell, Blitsbok-afrigter, en Marius Schoeman, hoof van die Blitsbok-akademie, om ’n B-span Hongkong toe te stuur, is deur verskeie sewes­kenners bevraagteken. Hul sterspelers is volgende naweek in die Statebondspele se sewestoernooi in die Aussie-stad Gold Coast in aksie. Schoeman, die afrigter vir die Hongkong-toernooi, en sy span het oor die laaste twee dae gewys waarom die Blitsbokke se sewes­akademie tans as die wêreld se beste beskou word. Geoormerk Nadat hulle Suid-Korea Vrydag met 45-0 uit die pad gevee het, was die jong Blitsbokke lus vir aantreklike rugby speel deur eers Skotland met 31-17 te klop en toe Engeland met 33-15 te karnuffel. Die Oos-Kapenaar Selvyn Davids het met skeppende spel gewys waarom hy geoormerk word om in die toekoms by die legendariese Cecil Afrika oor te neem. Stedman Gans was ook goed op dreef, terwyl Zain Davids met sy fisieke voorspelerspel teenstanders laat bontstaan het. Die jong Mfundo Ndlovu se dartellopies het ook op belangrike vyfpunters vir die Blitsbokke uitgeloop. Die Spaanse span teen wie hulle vanoggend te staan kom, sal hul taaiste teenstander tot dusver wees. Die Spanjaarde spog met hul sterkste span vir die toernooi. Die Engelse en Skotte het ook spanne bestaande uit akademiespelers vir Hongkong gekies en hul bestes na Australië gestuur. As die Blitsbokke vir vandag se halfeindronde kwalifiseer, sal hulle teen ’n volsterkte Amerikaanse span of teen Nieu-Seeland te staan kom.