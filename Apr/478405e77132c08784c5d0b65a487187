DEON “Kwas” Harmse het gister onder kruisondervraging getuig hy is ’n “glas” in die St. Albans-gevangenis. Harmse (24) en Nealon Redhouse (19) staan onder meer tereg op klagte van die verontagsaming van die Suid-Afrikaanse Polisiedienswet, moord, twee klagte van poging tot moord, huisbraak met die opset om moord te pleeg en die onwettige besit van ’n vuurwapen en ammunisie. Hulle pleit onskuldig op die klagte. Albei mans is van Bethelsdorp. Aaliyah “Angel” Tee (12) is op 7 Junie 2016 in haar ouerhuis in Barberryweg doodgeskiet. Haar pa, Edmund, is gewond. Harmse het onder kruisondervraging deur adv. Mujaahid Sanden getuig hy is ’n lid van die 26’s-bende en dat ’n “glas” ’n bendeleier in die tronk is. Hy het verduidelik dat ’n “draad” met ’n “glas” loop. Die “draad” remind die “glas” van dinge wat hy dalk vergeet het. Harmse het op ’n vraag van Sanden bevestig generals, luitenante en werkers is ondergeskik aan die “glas” en dat die “glas” en generals nie hul hande vuil maak wanneer ander lede gedissiplineer moet word nie. Regter Mandela Makaula het gevra hoe hulle respek verdien, waarop Harmse geantwoord het dit word verdien deur netheid, dissipline en hoe jy ander met respek behandel. Sanden het hom gevra wat die tjappies op sy lyf beteken. Hy het verduidelik die kolletjie onder sy oog het geen betekenis nie. Die R.I.P.-tjappie aan die regterkant van sy nek is vir Dean, sy broer, wat gestremd was en oorlede is. Gemaklik Die tjappie van biddende hande aan die linkerkant van sy nek is ’n prentjie wat hy in die Bybel gesien het, het hy verduidelik. Hofgangers is daarna gevra om die hof te verlaat omdat Harmse nie gemaklik was om die tatoeëermerke op die res van sy lyf te wys terwyl die hof vol was nie. Sanden het Harmse gevra hoe lank hy Redhouse ken. Hy het geantwoord hy het hom eers ontmoet nadat hy in 2015 uit die tronk gekom en die winkel oorkant die Tee-gesin geopen het. Harmse het ook getuig hy ken nie die naam van die Tee-egpaar se seun nie. Daarop het Sanden gesê hulle het by Redhouse se ouerhuis (bure van die Tee-gesin) saam okkapyp gerook. Volgens die moordbeskuldigde se getuienis ken hy nie vir Candice Tee nie, maar hy kan dit nie ontken as sy sê sy weet wie hy is nie. Harmse het ontken hy het op die Tee-gesin se erf en in hul huis die skietwerk gedoen. Sanden het Harmse oor sy gesondheid uitgevra omdat hy by sy laaste hofverskyning te siek was om kruisondervra te word. “U was baie siek. U was eintlik op die randjie van die graf,” het Sanden gesê, wat Harmse bevestig het. “Maak reg met God en praat die waarheid. Stel jou vry van die las wat jy dra,” het Sanden aan hom gesê. “Ek praat die waarheid,” het Harmse geantwoord. Hy kon nie die dag en datum van die moord op Angel aan die hof gee nie. Hy het getuig hy het ’n maand lank voor die voorval by ene Glenda, sy suster, in Barberryweg in Uitbreiding 32 gebly. Harmse het gesê hy het gewoonlik 17:30 by haar huis aangekom, maar moes eers na haar roep om die hek oop te sluit. Sy moes ook die honde vasmaak omdat hulle hom nie ken nie, het hy getuig. Hy sou daarna óf eet en gaan slaap óf dadelik gaan slaap. Op Sanden se vraag waarom iets so belangrik soos die honde nie in sy hoofgetuienis genoem is nie, het hy geantwoord hy het dit aan sy prokureur, James Riley, genoem. Riley het gesê hy wou Glenda as ’n getuie roep, maar sy is uit vrees vir haar lewe te bang om te getuig. Slotbetoë in die saak sal vandag begin.