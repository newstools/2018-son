’N SAKEMAN van die Strand het Paasmaandag 200 kinders se harte bly gemaak toe hy hulle in die Helderberg-­ natuurreservaat bederf het met ’n staptog, vermaak en lekker eetgoed. Volgens Nathan Adonis van die Golden Falcon Tavern in die Strand doen hulle dit al die afgelope vyf jaar. Die kinders is eers vir ’n staptog deur die reservaat geneem, waartydens hulle geleer het oor die bewaring van die natuur. Die meeste kinders kom uit benadeelde gebiede in die Strand. Daar was ook ’n paar kinders van ’n sopkombuis in Macassar wat deel van die groep was. Daarna het hulle aan verskeie speletjies deelgeneem en is toe bederf met lekker koekies en Paaseiers. Adonis het al die mense bedank wat hulle ondersteun het in hul poging om die kinders se harte bly te maak.