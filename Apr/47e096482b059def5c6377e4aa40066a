DIE gemeenskap in die Strand sê hulle leef in vrees weens die bendeoorlog in die gebied. In die mees onlangse voorval is drie mense Sondagaand doodgeskiet en drie gewond. Die drie oorledenes was die 13-jarige Justin Hendricks, Merlin Plaatjies (33) en John Pritchard. Die polisiehoof van die Khayelitsha cluster in Broad­lands Park, genl.maj. Johan Brand, en nog polisielede het Dinsdagaand met die gemeenskap ver­gader. Die mense wou toe weet wat die polisie gaan doen om die probleem stop te sit. Spreker ná spreker het gekla oor die oënskyn­like gebrek aan dienslewering deur die polisie. Van die mense meen daar is te min polisiebeamptes en -voertuie. Hulle wil ook hê daar moet in die woongebied ’n polisiestasie wees. Jan Frieslaar, voorsitter van die Strand-polisiëringsforum, sê dit het tyd geword dat die Suid-Afrikaanse Inkomstediens druglords ondersoek. “Druglords werk nie, maar hulle loop met sakke vol geld. Druglords maak die vuil geld skoon deur huise te koop en hul geld in ander tipe besighede te sit, soos pubs,” het hy gesê. In antwoord op dié vrae het Brand gesê hulle het ná die onlangse skietery ’n spesiale eenheid in die dorp ontplooi. Volgens hom moet die gemeenskap en die polisie saamwerk. Brand het gesê hulle het in Desember twee huise in Broadlands Park deurgesoek en dwelms gekry, maar die gemeenskap het hulle met klippe bestook terwyl hulle besig was. ’n Vrouekaptein is in die voorval beseer en verskeie voertuie is beskadig. Brand het die vergadering ook meegedeel die Wes-Kaap het 2 900 polisie beamptes te min. Hy het gesê dit is ’n saak wat met die polisie se hoofkantoor opgeneem moet word. Son het verneem ná die vergadering het die eenheid wat in die woongebied ontplooi is heelwat welslae gehad toe hulle verskeie drug-huise uitgeskud het. Daar is glo in Broadlands Park en in Erijaville beslag gelê op groot hoeveelhede dwelms.