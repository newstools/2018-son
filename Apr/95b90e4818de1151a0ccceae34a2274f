DIE mammie van ’n tikkopseun wat na bewering deur sy pa vermoor is, het gister vir die eerste keer oopgemaak. Myrtle Abrahams (53) beskryf die moord op haar seun as bittersoet. Haar man, Sedick (62), het gister op ’n klag van moord sy tweede verskyning in die Mitchells Plain-landdroshof gemaak. Sedick het twee maande gelede hul tikverslaafde seun, Clinton (28), doodgelem nadat hy hulle amper 13 jaar weens sy drug habit geterro- riseer het. Son het destyds eksklusief oor die tragedie berig en het ook Ellen Pakkies, wat haar tikkopseun, Abie (20), in 2007 verwurg het, aan Sedick gaan voorstel sodat sy hom kon bemoedig. Hof 4 was gister stampvol met ondersteuners, familielede, inwoners, lede van die media en internasionale studente. Die blou oë van die sagmoedige beskuldigde kerkman was gister met trane gevul voordat die hofsaak begin het. Die hof het gehoor Sedick gaan sy legal aid lawyer verander. Bertha Cottle, ook van legal aid, sal nou die pa verdedig. Volgens die staatsaanklaer wag hulle nog op getuieverklarings, toneel- foto’s, chain-verklarings en ’n post mortem-verslag. Landdros Walter Golding het toe die saak tot 29 Mei uitgestel vir verdere ondersoek. Volgens Jessica (32), Sedick se dogter, sukkel haar pa om saans te slaap. “Hy was orraait, maar hy praat baie oor wat gebeur het. Hy sê ook hy dink baie oor Clinton en soms sit hy en kyk na die plek waar Clinton geslaap het. “Ons weet dis belangrik om hom te support.” Hoewel hofgangers op Pakkies gewag het, het sy nie opgedaag nie. Ant’ Myrtle wou in die hof ook weet waar Pakkies is omdat sy glo gesê het sy sou daar wees. Die mammie beskryf haar pyn as “baie moeilik”. “ Tik is nie ’n maklike saak nie. Al het ek dit nie gebruik nie, het dit my geaffekteer. “Ek moes alles selfs in my fridge wegsteek. Ek moes my ketel, tweeplaat­stofie en koppies saans in my kamer oppas sodat dit nie gesteel kon word nie. “Vir jare het dit so aangegaan. My eie seun het styf bors teen bors voor my gestaan. Hy was stout en onbeskof.” Myrtle het gesê sy mis haar seun. “Sommige tye word ek wakker, dan kyk ek by die venster uit en dink: ‘Wanneer kom my seun?’ Maar my seun sal nooit kom nie. Gelukkiger “Niks wat ek doen, sal hom terugbring nie.” Aqeelah Martin, Myrtle se suster, het vertel sy mis ook haar neef, maar het bygevoeg sy sien sedert die moord ’n groot verandering in haar suster en swaer. “Ek sal nie sê hulle is gelukkiger nie, maar ten minste is daar meer vrede in hul huishouding. “My suster hoef nie meer al haar aardse besittings weg te steek nie. Alles in die huishouding is weer op sy plek, waar dit hoort.” Martin het bygevoeg sy het saam met haar suster na Clinton se graf toe gegaan en het gesê ondersteuning is die main ding in die familie. “Almal het ’n swartskaap in hul familie. “In ons familie was dit Clinton. “Buite was hy ’n engel, maar binne was dit ’n totaal ander saak.” 