CARLOS Santana wil graag een van Brenda “MaBrrr” Fassie se liedjies uitvoer. Gister, op die vooraand van sy konsert Divina­tion vandag in die Cape­ Town Stadium, het Santana (70) ook gesê hy het ’n begeerte om ’n konsert saam met Suid-Afrikaanse en ander Afrika- musikante te hou. “Ek wil graag ’n konserttoer saam met bekende Afrika-musikante doen. Dieselfde soos vroeër jare toe Paul Simon saam met Suid-Afrikaanse musikante opgetree het,” het hy op ’n mediakonferensie in die Mount Nelson-hotel gesê. “Twee dae lange musiektoere met musikante van hier en die res van Afrika. “Op die konsert wil ek graag ’n liedjie van MaBrrr Brenda Fassie uitvoer. “Dis ’n jammerte sy kan dit nie self uitvoer nie. “Sy is legendaries en is nooit werklik genoeg vereer nie. “Maar as ’n huldeblyk aan haar wil ek ’n song van haar perform.” Die Suid-Afrikaanse deel van die legendariese Santana se toer begin vanaand in die Moederstad. Die bekende Suid-Afrikaanse band Mango Groove gaan die konsert open. Kaartjies vir vanaand is nog by Computicket beskikbaar. 