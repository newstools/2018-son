HULLE is ontevrede oor niemand luister as hulle praat nie. Boonop is hul ou huisies in KwaDwesi Extension in die Baai besig om uitmekaar te val en hulle wag nou al jare dat dit ge-fix word. Inwoners van KwaDwesi sê die raadslid van wyk 36 doen niks aan hul klagtes nie en daag nie op vir vergaderings nie. Daarom het hulle gister die R75 afgesper met brandende tyres en groot klippe. Die betogers was baie ontsteld en het niemand toegelaat om verby te ry nie. “Ons is ongelukkig vandag oor die raadslid, Nomonde­ Mhlobiso, nie 09:00 opgedaag het by ons vergadering oor behuising nie,” verduidelik Phumla Wonci, ’n inwoner. Wonci vertel die meeste mense se huise bestaan net uit een badkamer en een slaap­kamer. Sy sê baie mense het al intussen hul plekke opgeknap om beter by hul behoeftes te pas. “Hulle het gesê as ons aanbou, gaan hulle nie ons huise fix nie.” Mhlobiso sou gister glo die gemeenskap ontmoet oor ’n vergadering oor hul behuisingskwessies, maar het nie opgedaag nie. Só sê Siphokhaya Willem, ook ’n inwoner. “Ons mense hier werk nie en ons kry niks dienslewering hier nie. “Elke keer as ons die raadslid na ons meetings­ toe nooi, daag sy nooit op nie. Ons gaan alles brand totdat sy luister. Daar is ook mense wat wag vir huise en nog in shacks bly. Twee mense is al dood weens dié lewensomstandighede.” Bongani Magwala sê namens Mhlobiso: “Die probleem wat die mense het, het te doen met die herstel van hul huise. “Ongelukkig het van die mense reeds aan hul huise begin aanbou en daarom kan die herstelwerk nie noodwendig plaasvind nie.” Mhlobiso het ingestem om met die gemeenskap te praat en het gistermiddag teen 16:00 met hulle ver­gader. Konst. Mncedi Mbombo, ’n polisiewoordvoerder, bevestig die polisie was op die toneel en sê geen arrestasies is uitgevoer nie.