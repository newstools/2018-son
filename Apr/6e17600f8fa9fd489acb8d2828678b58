HONDERDE inwoners van Vrygrond het sedert Maandag hul frustrasie oor huise op onskuldige mense en ’n drankwinkel uitgehaal. Inwoners van Vrygrond, wat tussen Lavender Hill en Muizenberg geleë is, sê hulle soek net grond en sal hul eie huise bou. Hulle het Maandag­oggend begin betoog deur matrasse, tyres en enigiets wat hulle in hul hande kon kry, aan die brand te steek en die M5 te versper. Dit het tot Maandagaand laat aangegaan. Hulle het gesê hulle doen dit om die Stad Kaapstad se aandag te fokus op die omstandighede waarin hulle bly. Uitgebrande items het gisteroggend nog in die strate gelê toe die inwoners weer opgeruk het. Hulle het gesê hulle is gatvol om backyarders te wees en soek hul eie huise. Michael Wittles, ’n inwoner, het gesê hy bly in ’n jaart met vier ander families en hulle moet 50 liter water deel. Moeilik “Ons kry swaar hier en weet nie meer waar om te gaan draai om hulp nie. Ons soek antwoorde en wil weet wanneer ons grond gaan kry om ons eie huise te bou,” het hy gesê. Linamandla Deliwe, ’n lid van Vrygrond se gemeenskapspolisiëringsforum, het gesê terwyl die organisasie nie die onwettige optrede van sommige inwoners condone nie, is dit baie moeilik om hulle te keer. Gedurende die betoging Maandagaand is Pick n Pay Capricorn se drankwinkel geplunder, karre met klippe bestook en ’n kar is heeltemal uitgebrand. Inwoners het ook oor die M5 geloop en die vensters uitgegooi van ’n blok flats in Marina da Gama­ wat aan privaat eienaars behoort. Maar Deliwe het gesê die forum wil graag hê die gemeenskap se issues oor grond, huise en ander probleme moet deur die regte kanale bespreek word. “Ons wil tot ’n resolusie kom en het aan ons raadslid gesê die mense soek antwoorde. Ons het al meer as een keer ’n vergadering met die Stad aangevra,” het Deliwe­ verduidelik. Die inwoners het gister gedurende hul betoging gevra waar die raadslid is en hoekom sy nie die gemeenskap toespreek nie. Gerry Gordon, die raadslid, het toe daar aangekom en gesê sy sal ’n vergadering met die burgemeester, Patricia de Lille, reël. Gordon het De Lille se kantoor geskakel terwyl sy op die toneel was. Ná die oproep het sy gesê De Lille het ingestem om met die leiers te vergader. “Ek weet dat julle vir ’n noble cause veg, maar ek vra dat ons al die onwettige aksies onmiddellik stop.”