’N MAN is gisteroggend gearresteer nadat hy na bewering vier brande op Tafelberg begin het. Volgens die mayco-lid van veiligheid en sekuriteit van die Stad Kaapstad, JP Smith, het ’n klomp mense die man uitgeken. “Hy het hard geskree op die plek waar die brande begin is, en die mense het vermoed dit is hy.” Volgens Smith is petrol en ander goed by hom gekry waarmee vuur gemaak word. ’n Woordvoerder van die polisie, lt.kol. Andrè Traut, het bevestig ’n man in sy 40’s is gearresteer en weens brandstigting aangekla. “Die omstandighede rondom die brand word ondersoek.” Die vure is onderkant die kabelkarstasie begin en twee brandweerwaens, watertenker en twee helikopters het gehelp. – News24