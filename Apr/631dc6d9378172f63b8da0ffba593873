NET een stamp, toe vlieg twee deur die lug. Die een oomblik het hulle nog die pad oorgesteek, die volgende oomblik het ’n bakkie hulle getref. Dié gru-ongeluk het vroeg Maandagaand op die Botfonteinpad in Kraaifontein gebeur. Lecesia Lodewyk (14) van Scottsdene en Washiela Swartz (3) was opgewonde om by hul ouma in Wallacedene te gaan kuier. Washiela is oorspronklik van Malmesbury en sou net vir die week by haar niggie-hulle gekuier het. Lecesia se ma, Wonite Resant­, het aan Son vertel hulle het skaars hul voete van die sypaadjie af gesit toe sy sien haar dogter skiet deur die lug. Wonite, haar sewejarige seun, Lecesia en Washiela het almal hande vasgehou toe die bakkie hulle tref. Wonite het vertel: “Ek het net gesien hoe tref die bakkie hulle en hoe my dogter in die lug opskiet. “Ek het na Washiela gehardloop. Toe sien ek die bakkie het haar aan haar sweater gehaak en gesleep. “Ek het na hulle albei geroep, maar niemand het antwoord gegee nie. “My seuntjie het so groot geskrik dat hy van die toneel af weggehardloop het.” Wonite het gesê toe ’n polisiebeampte by die toneel opdaag, het hy vir haar gesê nie een van die kinders gaan die ongeluk oorleef nie. ’n Steeds getraumatiseerde Wonite het gesê sy het baie seer gevoel toe sy dié woorde hoor. Sy het ook vertel die aand van die ongeluk kon sy niks slaap nie – die verskriklike gebeure het oor en oor in haar gedagtes afgespeel. Volgens Wonite was die kinders baie opgewonde om hul ouma te sien en loop Lecesia nie gewoonlik saam met haar nie. “Ek het geloop en sy het agterna gekom. Ek het haar gevra: ‘Cesia, jy loop mos nie saam met Mammie nie?’ “Sy het toe gesê sy voel lus om saam met my te loop. Ek het opgelet sy hou my so anders dop en het haar gevra hoekom sy my so dophou. Sy het toe gesê sy hou my maar so dop en daar is niks fout nie.” Lecesia se ouma Veronica Resant kon nie haar trane keer toe sy vertel hoe sy gevoel het toe sy die aaklige tyding kry nie. ’n Huilende Veronica het vertel: “Ek het ’n oproep gekry dat Cesia omgestamp is. Ek het ’n skerp pyn in my bors gekry. “Ek wou nie vir my man of vir my neighbour sê wat gebeur het nie. Ek wou net by die pad kom waar sy gestamp is.” Albei kinders se liggame is gister uitgeken. Volgens Wonite beoog hulle om die kinders saam te begrawe. ’n Polisiewoordvoerder, kapt. FC van Wyk, het bevestig die polisie ondersoek ’n saak van strafbare manslag nadat twee meisiekinders doodgery is. Omstanders het gesê die bestuurder is gearresteer, maar die polisie het dit nie bevestig nie.