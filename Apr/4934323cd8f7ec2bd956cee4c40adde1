DIE vermeende kampus­verkragter het gister vlugtig in die Baaise landdroshof verskyn. Landdros Thandeka Mashiyi het die saak vir voorverhoorverrigtinge in die hooggeregshof tot Vrydag 4 Mei uitgestel. Die beskuldigde staan tereg op twee klagte van verkragting, roof en huisbraak. Die verdagte bly in aanhouding. Die verdagte het by ’n vorige hofverskyning laat weet hy is van plan om skuldig te pleit. Hy het egter nog nie gepleit nie. Die verdagte het op 2 Oktober na bewering toegang tot die Nelson Mandela-Universiteit (NMU) se Tweede Laan-kampus in Somerstrand verkry. Volgens die polisie het die verdagte ’n 25-jarige NMU-vrouestudent op die ­kampus na bewering verkrag en haar vriendin met ’n mes gesteek. Die twee studente was in die rekenaar-lab toe die verdagte dit binnegegaan en hulle met ’n skêr gedreig het. Die verdagte het toe glo albei vrouestudente in die lab verkrag. Daarna het hy na bewering ’n rekenaarboks en ’n student se selfoon gesteel. Hy het ook die slag­offers gedwing om die goed wat hy gesteel het, na die kampus se heining te dra. Hy het oor die heining geklim en in die nag verdwyn. Die verdagte is twee dae later in Govan Mbeki-laan, Sentraal, gearresteer en die rekenaarboks en selfoon is in sy besit gevind.