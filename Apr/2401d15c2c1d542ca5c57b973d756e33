DIE omstrede Gupta-broers wat deur SA wetstoepassers gesoek word, is nog missing in action. ’n Straler wat aan dié omstede familie behoort, het die naweek op die Lanseria-lughawe by Johannesburg geland. Rapport berig die Guptas se private Bombardier- straler, ZS-OAK, het Vrydag net ná 22:00 geland. Die vliegtuig is die onderwerp van ’n hofgeding tussen die Guptas en sy Kanadese finansiers. Die hofstryd woed tussen Export Development Canada (EDC), die Kanadese bank wat die geld vir die straler voorgeskiet het, en StoneRiver, ’n Gupta-maatskappy in Ierland. Terugkeer Nie een van die Gupta-broers het egter saamgevlieg vanaf Doebai nie. Net die twee vlieëniers – albei Suid-Afrikaners – was aan boord. Die vliegtuig se terugkeer van Doebai volg nadat die hooggeregshof in Johannesburg vroeër beveel het dat die straler op die laatste op 3 April na Suid-Afrika gebring moet word vir veilige bewaring.