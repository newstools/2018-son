DIE verhoor van twee jong mans wat na bewering op 7 Junie 2016 vir Aaliyah “Angel­”­ Tee (12) in haar ouerhuis in Uitbreiding 31, Bethelsdorp, doodgeskiet het, gaan vandag voort in die Baaise hooggeregshof. Nealon Redhouse (19) en Deon “Kwas” Harmse (24), albei van Bethelsdorp, staan tereg op klagte wat verband hou met die ver­ontagsaming van die Suid-Afrikaanse Polisiedienswet, poging tot huisbraak met die doel om moord te pleeg en huisbraak met die doel om moord te pleeg. Operasie Die res is ’n klag van moord, twee klagte van poging tot moord en die onwettige besit van ’n vuurwapen en ammunisie. Harmse se kruisondervraging was veronderstel om in Februarie in die Baaise hooggeregshof hervat te word, maar hy het sedert sy laaste hofverskyning verlede jaar ’n ope­rasie ondergaan. ’n Mediese toestel is aan die beskuldigde se bolyf gekoppel. Harmse word glo volgende week weer geopereer. Intussen gaan Redhouse en Jezwin­ Peacock (26), wat ten tyde van die moorde bande met die Spotbouer-bende gehad het, Maandag gevonnis word vir ’n ander saak. Hulle is in Maart skuldig bevind op twee klagte van moord, die onwettige besit van ’n vuurwapen en die onwettige besit van ammunisie. Hulle het op 1 November 2015 deur ’n oop venster toegang verkry tot ’n shack op ’n oop veld in Uit­brei­ding 31 in Bethelsdorp. Hulle het die deur oopgemaak en nog verdagtes laat inkom. Die shack was ’n bekende drug-pos. Gershwin Morris (in sy 30’s) en Bramwell Fortuin (in sy 30’s) is kort hierna in exe­cution style doodgeskiet. Hulle was nie gangsters nie; hulle was Rastas wat uit die shack dagga­ verkoop het. Peacock is twee weke ná die misdaad by ’n drug-pos in Kleinskool in hegtenis geneem. Redhouse – toe nog ’n minderjarige – is sowat vier maande later by sy ouerhuis in Barberryweg in Uitbreiding 31 aangekeer.