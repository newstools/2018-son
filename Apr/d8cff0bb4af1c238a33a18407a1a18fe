DIE ondersteuners van die Royal Challengers Bangalore (RCB) se krieketspan het beslis nie tyd vir grappies nie. Hulle het woedend gereageer toe die Engelse speler Ben Duckett die RCB-span, wat aan die Indiese Premierliga (IPL) deelneem, ’n grap genoem het. Die geesdriftiges, meestal van Indië, het Duckett behoorlik die kop gewas en hom venynig op sosiale media aangeval. Duckett was verstom deur die ondersteuners se reaksie en het gesê hulle het hom verkeerd verstaan. Verrassend Volgens Duckett het hy só na die RCB verwys juis omdat hulle ’n besonder gedugte span is. “Met kolwers soos Brendon McCullum, Quinton de Kock, Virat Kohli en AB de Villiers daar is die span amper te goed om waar te wees. Dit is wat ek bedoel het.” Duckett se uitlating is ook nie op ’n goeie tyd gemaak nie, want die RCB het Sondag effens verrassend met vier paaltjies teen die Kolkata Knight Riders (KKR) verloor. Die storm oor sy uitlating is ook nie goeie nuus vir Duckett nie. Hy wil juis wegbly van omstrede kwessies nadat hy in die verlede in die moeilikheid by Engeland se base was oor sy swak dissipline weg van die veld. De Villiers het 44 lopies van net 23 balle teen die KKR aangeteken en die RCB-ondersteuners beter vertonings belowe. Die RCB word gekritiseer omdat baie voel die span is met sterkolwers gelaai, maar die boulwerk is dun. Die Protea voel egter die span is goed gebalanseerd. “Ons het hope vaardighede en afwisseling in ons boulaanval. Daniel Vettori (afrigter) is optimisties oor wat die span kan uitrig.”