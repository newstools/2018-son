DRIE Oos-Kaapse munisipaliteite het droogtehulpgeld by die nasionale regering gekry. Meer as R1 miljard is op 28 Maart oorgedra ten bate van onder meer die Amathole- en Sarah Baartman-distriksmunisipaliteit en die Nelson Mandelabaai-munisipaliteit. Woensdag het die provinsiale droogtetaakspan in Bhisho vergader. Verteenwoordigers van alle droë munisipaliteite was daar, asook lede van die provin­siale tesourie, die departemente van water en sani­tasie en plaaslike ontwikkeling, die kantoor van die premier en Agrarian Reform. Fikile Xasa, Oos-Kaapse LUR vir samewerkende rege­ring en tradisionele sake­, het gesê die geld sal hoofsaaklik gebruik word om moontlike ondergrondse waterbronne te identifiseer en boorgate te sink.