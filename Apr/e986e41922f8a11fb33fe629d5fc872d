HY SIT g’n sy voete by ’n misdaadtoneel nie, want hy vrees vir sy lewe. Só sê ’n speurder van ’n polisie­stasie op die Kaapse Vlakte. Volgens dié cop werk hy vir meer as twee maande sonder ’n diens­pistool omdat sy bevoegdheids­permit om dié vuurwapen te kan hanteer, verval het. Die speurders moet jaarliks hierdie permit laat hernu sodat ’n dienspistool aan hulle uitgereik kan word. Maar dit moet voorafgegaan word deur ’n bevoegdheidstoets op ’n skietbaan – en dis hier waar dinge glo liederlik skeefgeloop het. Son op Sondag se bron pak uit: “Daar is nie koeëls om hierdie toetse op ’n skietbaan te gaan doen nie. “Daar is nou al vir maande nie koeëls nie. “Ek gaan nie my lewe buite waag nie. Wanneer daar so ’n skietery is, weier ek om uit te gaan. “Ek sal slegs na die toneel gaan as die stof gaan lê het.” Uitkom Die cop sê dit is veral by die polisiestasie in Ravensmead waar dinge erg gaan. Son het al baie berig oor in­woners van Uitsig wat kla dat die polisie nie uitkom as daar ’n skietery in hul buurt is nie. “Ek sit nie my voete in Uitsig nie,” sê die cop. “Die ouens wat uniforms dra, moet maar sterk wees. “Maar wat dit nou beteken, is dat misdaadtonele besmet word en dat daar nie onmiddellik met ooggetuies gepraat kan word nie. “Ons weet nie wat die redes is oor hoekom daar nie koeëls beskikbaar is nie, maar vermoed daar is nie geld om hierdie koeëls aan te koop nie. “Maar nou beteken dit selfs dat as ons ’n misdaad buite sien gebeur, moet ons maar verbystap, want ons is nie gewapen nie.” Dié polisielid sê verder hy is nie bereid om sy lewe te waag nie. “My stasiebevelvoerder weet al dat ons weier om uit te gaan en sê dat ons maar die volgende dag die toneel moet besoek as dinge afgekoel het. “Waar gaan ek my lewe so waag? Ek het dan eendag gewapen op ’n toneel gekom toe skiet die gangsters so op ons dat ek skoon vergeet het ek het ’n vuurwapen.” Nóg ’n bron sê die speurders is anderkant moedeloos. “Ons het iemand soos lt.genl. Jeremy Vearey nodig om hierdie gemors te kom uitsorteer. “Die kriminele is nie dom nie. Hulle weet ons is nie gewapen nie. “Ons skiet so te sê blanks en is niks anders as sitting ducks nie.” Die voormalige voorsitter van die Wes-Kaapse polisieraad, Hanif Loonat, sê die tekort aan koeëls is iets wat al ’n lang tyd aankom. “Dis niks anders as skokkend nie. Polisiemanne is soos boksers wat by ’n kryt ingestoot word met hul hande agter hul rûe vasgemaak. “Die kriminele weet van hierdie flaws binne die polisie, want korrupte polisie­beamptes het hulle al lankal hieroor ingelig.” Son op Sondag het die Wes-Kaapse polisiediens om kommentaar genader. ’n Polisiewoordvoerder, lt.kol. Andrè Traut, het gesê hy wag op terugvoer van die provinsiale speurtak. Teen druktyd was daar egter geen kommentaar van hulle nie.