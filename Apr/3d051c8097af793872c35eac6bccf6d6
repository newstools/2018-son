MÔRE vier die land Vryheidsdag (Freedom Day). Vir sommige is dit net nog ’n lekker tjop-en-dop-dag. Maar vir die groot meerderheid is dit eintlik een van die belangrikste vierings van die jaar. Want dan vier ons daai dag 27 April 1994. Dit was die dag wat baie van die land se burgers vir die eerste keer kon stem ná die val van apartheid. Onthou, in die apartheidsjare het net die wittes volle stemreg gehad. Die groot meerderheid het nie. Vir baie mense (18 en ouer) was dit die dag dat hulle die eerste keer hul kruisie kon trek, ongeag rassegroep of geslag. Dit was ’n reuse-stap in die land se tragiese geskiedenis, want dit was ’n konkrete bewys dat die ongelykheid van die verlede nou uiteindelik verby is. Ons moet môre vier, want dis hoe ver ons al gekom het. En selfs met al die land se gebreke, moet ons dankbaar wees vir demokrasie.