DINO Michael (49), die voormalige DJ van Good Hope FM, en sy vrou, Janine (39), is gister in die Kaapse landdroshof borgtog toegestaan van onderskeidelik R50 000 en R10 000. Die egpaar is Dinsdag in hul posh huis in Tamboerskloof, Kaapstad, vasgetrek met dwelmmiddels ter waarde van R2,6 miljoen en sowat R300 000 kontant na bewering in hul besit. Son het Woensdag berig die egpaar se arrestasie het gevolg ná ’n gesamentlike operasie deur die Valke se dwelm-eenheid en die SAPD se misdaadintelligensie-eenheid. Michael en sy vrou word deur advv. Pete Mihalik en Stacey Webb, asook die prokureur Leon van der Merwe, verteenwoordig. Adiel Jansen, die staatsaanklaer, sê sy instruksie van die streekhof – waarheen die saak na verwagting oorgeplaas sal word – is om nie borgtog teen te staan nie. Ál voorwaarde is dat hulle die Wes-Kaap nie sonder skriftelike toestemming van die ondersoekbeampte mag verlaat nie. Landdros Joe Magele het gesê: “Ek bevind die belange van geregtigheid laat my toe om die beskuldiges op borgtog vry te laat.” Webb het die twee se beëdigde verklarings vroeër in die hof voorgelees. Hulle dui in hul verklarings aan hulle het ’n 12-jarige seun en sal nie vlug nie. Michael sê hy is sedert 1988 ’n DJ en het nege jaar lank by Good Hope FM gewerk – tot onlangs, toe sy kontrak nie verleng is nie. Luidens sy beëdigde verklaring verdien hy R20 000 as ’n klub-DJ. Hy het R8 000 per maand by Good Hope FM verdien. Michael ly aan asma en het al twee hartaanvalle gehad. Hy besit ’n Mercedes-Benz ML500 SUV. “Ek beoog om onskuldig te pleit op die klagte teen my,” lui die verklaring verder. Luidens Janine se verklaring werk sy as boekhouer en verdien ook nie ’n vaste salaris nie. Magele het die saak uitgestel tot 12 Julie vir die forensiese verslag. Van der Merwe het buite die hof gesê dit kan die staat ses maande vat om die forensiese ondersoek af te handel. Michael word gehuldig as een van die land se god­fathers van deep house omdat hy een van die eerste mense was wat hierdie tipe musiek in clubs gespeel het.