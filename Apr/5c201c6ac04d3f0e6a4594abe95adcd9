DIT sal Schalk Ferreira se 20ste agtereenvolgende Pro14-stryd wees wanneer hy Saterdag in die Nelson Mandelabaai-stadion teen die Cardiff Blues uitdraf. Al sukkel die Southern Kings al heel seisoen met beserings, is hul loskopstut beslis nie gemaak om te breek nie. Die Kings-breier, Deon Davids, sê Ferreira (34) is ’n goeie voorbeeld van wat hy van ál sy voorspelers verwag. “Om te dink Ferreira is een van die span se fiksste voorspelers. Dit wys jou net hoe hard hy werk en sy toewyding tot sy professie,” sê hy. Davids sê Ferreira se toewyding is iets wat hy in die toekoms van almal verwag. “Ferreira het ’n baie gesonde leefstyl en dit is iets wat almal kan volg. Dit werk duidelik vir hom en is iets waaraan ons nou reeds begin werk vir volgende seisoen.” Hy sê sedert hulle die reeks begin het, het mobiele voorspelers baie belangrik ge-word. “Die voorspelers gaan deur baie werk in ’n wedstryd en die reeks is baie lank en hard. “Daarom is dit indrukwekkend om te dink dat hy gereed is vir elke wedstryd.” Ferreira sê hy dink ’n engel pas hom op. “Die seisoen het net ná Superrugby gekom, so ek glo daar is iemand wat na my kyk.”