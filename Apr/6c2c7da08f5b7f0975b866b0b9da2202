NIEU-SEELAND het verbete geveg om seker te maak hy wen die eerste keer sedert 1999 ’n toetsreeks teen Engeland se krieketspan. Nieu-Seeland se ondersteuners het gister op die vyfde en laaste dag van die tweede toets in Christchurch omtrent naels gekou. Die eindkolwers van die tuisspan moes vasbyt om ’n onbesliste uitslag af te dwing sodat Nieu-Seeland die reeks van twee toetse met 1-0 kon wen. Nieu-Seeland het gisteroggend sy tweede beurt met die telling op 42/0 hervat en daar is op 256/8 halt geroep. Nieu-Seeland was nog 126 lopies weg van die wenteiken, maar dit het net oor oorlewing gegaan. Die Kiwi-kaptein, Kane Williamson, was vol lof vir die kolwers in die laer orde, wat saam met die aanvangskolwer Tom Latham (83) waardevolle kolfbeurte gespeel het. “Ons het die dag sleg begin met twee paaltjies met die eerste twee balle. “Gelukkig was daar ander kolwers wat sake vir ons gered het,” het Williamson gesê. Hy was ook vol lof vir sy naatboulers se puik werk in albei toetse. Trent Boult was briljant in die eerste toets, wat Nieu-Seeland in Auckland gewen het, en is juis as die speler van die reeks aangewys. Die eindkolwer Ish Sodhi (56*, 168b) was gister een van die wenspan se groot helde. “Ek was nie baie tevrede met my boulwerk in die wedstryd nie en was bly om met die kolf ’n bydrae te lewer. “Neil Wagner het my in ons vennootskap baie gehelp. Daar was moeilike tye, maar die blad was steeds genoeg om as ’n kolwer te kon oorleef,” het Sodhi gesê. Volgens die kaptein, Joe Root, het Engeland alles probeer om die tien paaltjies in te oes. “Nieu-Seeland het baie goed met die kolf geveg. Ons het ’n bietjie geluk nodig gehad om te wen.”