CHIPPA United het nou nog net een kans om te ver­seker hy eindig onder die top-agt-spanne in die Premier­-sokkerliga (PSL). Dit is nadat die Chilli Boys Saterdag teen SuperSport United in die Sisa Dukashe-stadion gelykop (1-1) gespeel het. Dié uitslag plaas die Chilli­ Boys in ’n baie moei­like posisie: Vladislav Heric (afrigter) se span kan nog onder die top-agt eindig, maar net as hy ’n goeie oorwinning behaal in sy volgende wedstryd. Dís egter in ’n weg­wedstryd volgende Saterdag teen Polokwane City in die Old Peter Mokaba-stadion. Daar sal darem genoeg tyd wees om voor te berei daarvoor. Chippa sal hom wil wreek op Polokwane, want in hul kragmeting verlede jaar het dié met 1-0 koning gekraai in die Nelson Mandela­baai-stadion. Indrukwekkendste Dít motiveer Chippa hope­lik om die noodsaak­like oorwinning te behaal. Chippa het vanjaar egter gesukkel om wedstryde te wen: Hy het tot dusver nog net 3 van sy 14 wedstryde gewen. Sy indrukwekkendste was met 3-0 oor Kaizer Chiefs in die Nelson Mandela­baai-stadion. Chippa sal dié vertoning moet herhaal om te kwalifiseer vir deelname aan die MTN 8 Cup-kompetisie volgende seisoen. Chippa het dié seisoen onder Teboho Moloi (af­rigter) afgeskop met die doelwit om onder die top-vier te eindig. Die span kon egter nie die peil wat hy verlede jaar in die eerste helfte van die seisoen vanjaar handhaaf nie. Nou kan die Chilli Boys die PLS-seisoen selfs buite die top-agt eindig.