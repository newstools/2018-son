JULLE kan dalk swaar hieraan sluk, maar Pink is baie streng grootgemaak. Die sangeres het dié week met die tydskrif People oor haar familie en haar kinderjare gesels. Sy het vertel haar pa, Jim, het met ’n ysterhand geregeer. “Hy was in die weermag. So, ek is net op een manier grootgemaak. “Ek is tog bly daaroor. Dit het my baie dissipline geleer.” Die 38-jarige Pink het ook verduidelik hoe sy haar kinders met haar man, Carey Hart – Jameson Moon (1) en Willow Sage (6) – grootmaak. “Ek glo daaraan om altyd die waarheid te vertel. Ek vertel my dogter, Willow, die waarheid. “Ja, ek laat haar toe om ses te wees, maar ek wil hê sy moet weet van regverdigheid en vriendelikheid. “Ek wil hê sy moet weet sy moet vir haar regte veg en dat meisies soms nie dieselfde salarisse as seuns betaal word vir dieselfde job nie en dat vroue harder vir alles moet werk.” Pink se meisiekind gaan sommer baie woke wees.