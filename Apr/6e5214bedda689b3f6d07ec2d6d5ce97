HULLE is dalk “oud”, maar hulle is nog ver van koud. Die senior burgers van die Wes-Kaap het gister die Groenpunt track vuurwarm gemaak met dans, speletjies en liedjies. Meer as 4 000 senior burgers van oral in die Wes-Kaap het aan die jaarlikse senior games deelgeneem. JP Smith, die Stad Kaapstad se mayco-lid vir veiligheid en sekuriteit, sê hy was verbaas om te sien hoeveel energie die ou mense nog het. “Die mense weet hoe om ’n storm los te jol. “Dít is hoe jy 80 haal. Jy bly aktief en geniet elke oomblik.” Antie Lena Boonzaaier (69) van die New Apostolic seniors klub in Atlantis was een van die deelnemers in die duck race. Dis waar die seniors met ’n bal tussen hul bene moet hardloop. Boonzaaier, wat tweede gekom het, grap: “Ek hoop ma’ die bal gaan vassit, want ek het lanklaas balle tussen my bene gehad.” Irene September kom elke jaar al die pad van Upington af vir die games. September sê sy is baie tevrede met hoe die games gehanteer word. “Vir almal word ge-cater, al is jy in ’n rolstoel. “Dis ’n lekker manier om vriende te maak.”