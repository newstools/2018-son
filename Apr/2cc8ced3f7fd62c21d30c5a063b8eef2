’N MATRIEKLEERDER wat vir ’n jaar uit die skool ge-drop het en terug skool toe is, se lewe is in ’n oogwink kort- geknip. Esher Hartzenberg (19) van Watsonia Park in Kraaifontein is Sondagmiddag meer as agt keer geskiet. Sy ma, Elizabeth, sê sy kan dit nie oor haar hart kry dat ’n skoolkind wat nie eens ’n gangster was nie, so wreed vermoor kon word. Esher was ’n leerder van die Hoërskool Scottsdene. Die ma vertel sy was by die huis toe sy daar kom roep is met die tyding dat haar seun geskiet is. Sy vertel: “Toe ek hom daar sien lê het, kon ek nie glo dis hy nie. “Ek weet nie hoekom hulle my kind geskiet het nie, want die mense sal mos nou nie praat nie.” Hartzenberg sê sy het só uitgesien na haar seun se matriekafskeid, wat in Augustus sou gewees het. Sy sê haar hart is in stukke gebreek toe sy gister haar kind se liggaam moes gaan uitken. Hartzenberg sê: “Dit was glad nie ’n goeie sight nie. “Hulle het bedoel om hom dood te maak.” Esher se grootmaakma, Bettie Fritz (85), saam met wie hy in ’n eenvertrek-wendy-huis gebly het, beskryf hom as haar “babatjie”. ’n Huilende Fritz sê: “Ek was baie lief vir hom. “Ek en hy het alleen hier gebly. “Wie gaan nou saam met my bly?” Shirnay Phillipus, Esher se onnie, sê haar hart het gebreek toe sy die skokkende nuus oor sy dood hoor. Phillipus beskryf Esher as ’n hardwerkende student. Sy vertel: “Hy was nie ’n A-student nie, maar hy het altyd sy beste gegee. “Hy is die een wat my altyd gehelp het. “Ek het net vyf seuns in die klas en ek beskryf hulle as my top boys.” Phillipus sê Esher se dood is sinneloos, maar sy kan nie God se planne bevraag- teken nie. Sy sê: “Dis baie hartseer om die skool só te begin. “Esher het ’n baie sagte hartjie met ’n pragtige glimlag gehad.” Phillipus sê hulle sal vandag ’n roudiens by die skool hou, asook berading aan die leerders bied. ’n Polisiewoordvoerder, Noloyiso Rwexana, het bevestig die polisie ondersoek ’n moordsaak nadat ’n skietvoorval in Buite­singel, Watsonia Park, plaasgevind het. Rwexana sê: “Luidens verslae is ’n 19-jarige man deur onbekende mans doodgeskiet wat nog gearresteer moet word. “By die aankoms van die polisie op die toneel het hulle die slagoffer met skietwonde aan die kop aangetref. “Hy is op die toneel dood verklaar. “Die omstandighede rondom die voorval word tans ondersoek.”