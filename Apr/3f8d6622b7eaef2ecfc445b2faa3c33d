NÁ AGT uur van menigvuldige chaotiese oomblikke en sonder om konsensus oor enigiets te bereik, het die Nelson Mandelabaai-metroraad uiteindelik die spesiale vergadering met twee weke uitgestel. Mosies van wantroue in onder meer die burgemeester, Athol Trollip, sou Donderdag bespreek geword het. Die gewone raadsvergadering, wat die goedkeuring van die 2017-’18-aansuiweringsbegroting insluit, kon toe voortgaan. Met die aanvang van die gewone raadsvergadering is die aansuiweringsbegroting goedgekeur. Net die EFF het buite stemming gebly. Die goedkeuring van die aansuiweringsbegroting beteken die munisipaliteit kan R25 miljoen aan die opgradering van paaie vir die Ironman-roete bestee, 460 sekuriteitspersoneel permanent aanstel, meer loodgieters aanstel om waterlekkasies te herstel en R13,3 miljoen aan openbare beligting bestee. Die speaker, Jonathan La­ wack, het die spesiale raadsvergadering onbepaald verdaag ná voortdurende ontwrigtende gedrag deur lede van opposisiepartye. Die vergadering is amper ’n uur lank vertraag omdat dié partye wou hê Lawack moes die orde van die mosies verander. Ná uitgerekte debat­tering en beskuldigings het Lawack die vergadering, wat ook deur Mmusi Maimane, DA-leier, bygewoon is, verdaag om partye kans te gee om te koukus. Met die terugkeer het Maimane tussenbeide probeer tree in ’n geskil tussen die burgemeesterskomiteelid vir paaie en vervoer, Rano Kayser, en Zilindile Vena van die EFF. Dit het daartoe gelei dat die raadsaal oproerig geraak het, en Mongameli Bobani van die UDM het Lawack versoek om Maimane te verwyder “omdat hy die vergadering ontwrig”. Ses mosies sou hanteer geword het. Vervang Vena is die lid wat die mosie van wantroue in Trollip voorstel. Tshonono Buyeye van die AIC het kennis gegee van ’n mosie om Lawack te verwyder en ’n nuwe speaker aan te stel. Bobani, afgedankte onderburgemeester en mayco-lid vir openbare gesondheid, het kennis gegee van ’n mosie om die hoofsweep, Werner Senekal, uit sy pos te ver­wyder en te vervang. Die PA se Marlon Daniels het kennis gegee van ’n mosie om alle huidige lede van die raad se komitees te vervang. Die laaste twee mosies behels die herroeping van ’n raadsbesluit om die onderburgemeesterskantoor te ontbind en dié kantoor se herinstelling, en die kies van ’n onderburgemeester. Daniels, wat nou lid van die DA-geleide koalisie is, het gesê hy sal die mosie wat hy voorgestel het, terugtrek omdat dit die pligte van die metroraad sal teenwerk. Buyeye het intussen ook aangedui die DA sal sy steun kry. Intussen het die ANC se verkiesingshoof, Fikile Mbalula, ná die middagete op sy eie mediakonferensie gesê hulle het niks persoonliks teen Trollip nie, maar teen die DA en sy beleid. “Ons is nie hier vir die burgemeestersamp nie. “Ons sal met diegene saamwerk wat die DA wil uit hê omdat die DA alles verteenwoordig wat agteruitgang is.” Eet KFC het ook op die raadsvergadering ter sprake gekom toe Vena en Siyasanga Sijadu van Cope in ’n bekgeveg betrokke was. Vena het gesê Sijadu moet stilbly, want sy sit en eet KFC. Vena het daarna vir Daniels, wat langs hom sit, daarvan beskuldig dat hy (Daniels) hom daarvan gesê het. Dit het gelei tot ’n woordewisseling tussen dié twee ten aanskoue van almal teenwoordig.