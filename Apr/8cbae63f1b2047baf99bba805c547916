DAG 8 van die bus­staking het vandag aangebreek. Dis nie net busdrywers wat geld verloor nie, maar ook derduisende pendelaars. “As jy staak, kry jy nie geld nie. Hoe langer die staking aanhou, hoe minder geld gaan ons verdien.” Só het ’n Gold­en Arrow-busdrywer die situasie aan Son verduidelik. Die landwye staking wat die Suid-Afrikaanse busbedryf raak, het ver­lede week begin. Golden Arrow, asook die Stad Kaapstad se MyCiTi-werkers, neem deel aan die staking. “Al kry ek nou swaar en laat die staking my nie lekker voel nie, glo ek en my kollegas dis die enigste manier dat ons die geld kan verdien wat ons moet verdien in die toekoms,” het hy gesê. Hy beweer hulle werk vir peanuts, maak nie saak of jy 15 jaar of 2 jaar by die maatskappy werk nie. “Jy kry nog altyd nie wat jy moet verdien nie. Ek weet van mense wat net meer as R11 000 verdien, en hulle is al meer as 12 jaar hier. “Dis ’n klap in ons gesig vir die werk wat ons doen.” Hy sê hul werkgewer gee nie rêrig om vir sy werkers nie. “Die maatskappy maak soveel geld. As hulle elke jaar ’n nuwe bus vir meer as R1 miljoen kan koop, hoe kan hulle maak asof hulle nie kan bekostig om vir ons meer te gee nie? “Ek voel hulle gebruik nou die kleiner maatskappy om weg te kom met ’n laer persentasieverhoging. “Hulle gee voor dat die kleiner maatskappy nie die verhoging wat ons wil hê, kan bekostig nie,” sê hy. Hy voeg by dat hulle bereid is om te staak totdat hulle reg betaal word. “Ons wil valued voel. “Ons wil voel dat die maatskappye vir wie ons werk, rêrig omgee vir ons en dat ons nie net busdrywers is nie, maar mense wat omgee vir hul families.” Skaam ’n Ander busdrywer wat al 15 jaar vir Golden Arrow busse bestuur, sê hy gaan huis toe met sowat R9 900 per maand. “Ek voel te skaam om dit te sê. Maar ek het nie ’n keuse nie – ek moet vir my familie werk,” het hy vertel. Die drywer het drie kinders en is getroud. Hy sê sonder sy inkomste sal hy en sy familie nie elke maand deursien nie. “Ek sal maar aanhou staak saam met my kollegas totdat ’n oplossing gevind is en totdat die unie besluit dat ons nou die verhogings wat ons verdien, gaan kry,” het hy bygevoeg.