‘EK HOOP mense wat na my musiek luister, sal die teenwoordigheid van die Here ervaar.” Só vertel die gospelsanger Ricardo Burnett, ’n boorling van Ottery, wat tans sy eerste single op CCFM het. “Dit gaan nie oor ons nie, maar alles oor die Here. “Hy het aan die kruis vir ons gesterf sodat ons sondes vergewe kan word en ons die ewige lewe kan verkry. “Ek is so dankbaar dat my ouma en oupa my in die huis van die Here grootgemaak het. Dáár het my liefde vir God en gospel begin.” Ricardo vertel hoe hy vyf jaar oud was toe hulle sy broertjie in ’n motorongeluk aan die dood afgestaan het. Die Here het ook in dié baie moeilike tyd berusting gebring, onthou hy. Jare later is hy amper op dieselfde plek gestamp, maar hy glo Jesus het hom gespaar. Vir Ricardo is Hillsong en veral Neville D ’n groot inspirasie. Ricardo sê dis baie moeilik vir ’n onbekende ou om dit in die gospelbedryf te maak, maar hy glo as jy getrou bly aan die Here, sal Hy die deurbraak op die regte tyd stuur. Ricardo is baie opgewonde oor sy single, “Glorious Grace”, waaraan die vervaardiger Helmut Meijer gewerk het. Ricardo beplan om later vanjaar ’n volledige album uit te reik. “Die lied gaan daaroor dat God sy Seun gegee het om aan die kruis vir ons sonde te sterf. “Dis my hartsgebed wanneer ek die lof en aanbidding lei dat harte aangeraak en verander word. “My lewe moet getuig van die liefde van die Here en dat baie siele gered word." 