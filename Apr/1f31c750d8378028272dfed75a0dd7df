SY MA het soos gewoonlik vir hom gewag om huis toe te kom. Maar dié keer was dit ’n totaal ander saak. Clinton Faro (15) se mammie, Natasha Faro (43), vertel van die laaste paar minute wat sy haar baby-seun lewend gesien het. Die mammie sê al is daar baie pyn, moet sy sterk wees vir haar familie Clinton en sy vriend John Petersen (15) is Saterdagaand op die hoek van Stellenbosch Arterial- en Sym­phonyweg in hul vriend se kar afgemaai. Volgens Faro was Clinton en John op pad om hul vriend in Belhar af te drop. Hulle was na bewering op pad huis toe toe die Honda waarin hulle ge-travel het sonder petrol gaan staan het. Faro verduidelik: “Die drywer het toe petrol gaan haal en John en Clinton het agtergebly om die kar op te pas. Dis toe hulle geskiet is.” John het nog ’n tyd lank gelewe en kon hul skieters se name noem, vertel Faro. “Ek weet nie hoekom hulle Clinton geskiet het nie. “My seun was nie ’n gangster nie. Hy is ’n ling en hy was die een wat altyd geluister het. “Hy was lief vir jokes maak en sokker speel. “Hy was ook lief vir die kerk.” Faro onthou van hul laaste oomblikke: “Die oggend het sy pa werk toe gegaan. “Hy het in ons bed gespring en my ore gevryf. “Ek was nog ge­irriteerd, maar toe lag hy so hard en maak nog jokes. “Hy wou nog in Belhar by hul antie gaan kuier het. “Toe waarsku ek hom omdat dit so handuit is in daai area. “Maar later het hulle tog daarnatoe gegaan. Ek het niks daaroor gedink nie, want hy kom altyd huis toe. “Maar dié keer was dit anders vir my.” Volgens ’n inwoner wat verkies om anoniem te bly is John se broer ook verlede jaar afgemaai. Die gebroke ma vermoed die skietery is ’n sinlose geval waarin bendes hul mag wou vertoon. “In Belhar kan jy nie net gaan loop nie. “As jy voorloop, is jy sommer lid van die Terrible-bende, en as jy agter loop is jy lid van die Sexy Boys. En as hulle jou nie ken nie, word jy sommer ’n target,” vertel die ma. Lt.kol Andrè Traut, ’n polisiewoordvoerder, het die gebeure bevestig en gesê die omstandighede rondom die voorval word ondersoek.