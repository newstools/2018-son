SUID-AFRIKA se Opkomende vrouekrieketspan sal moet uithaal om die eindstryd van die driehoekige eendaagse reeks in Pretoria te haal. Die tuisspan het wel Maandag op die Groenkloof Oval ’n belangrike oorwinning oor die Engeland Akademie behaal. Die Suid-Afrikaners het met drie paaltjies gewen. Die wenlopie is behaal met net tien balle oor. Die Engeland Akademie is binne 49.1 boulbeurte vir 152 lopies uitgeknikker. Die Opkomendes moes hard werk om 153/7 te haal om die sege te beklink. Tumi Sekhukhune (3/22) en Anneke Bosch (2/26) was die Opkomendes se beste boulers. Sue Dunkley se nuttige 38 lopies was die beste bydrae vir die Engelse. Lara Goodall het met 40 lopies vir die hoogste telling in die wedstryd gesorg. Faye Tunnicliffe (28), Nadine de Klerk en Nonkhululeko Thabethe (24*) het ook waardevolle beurte gespeel. Australië se onoorwonne Shooting Stars en die Engeland Akademie speel vandag teen mekaar. Die Opkomendes pak die Shooting Stars Vrydag en sal die bordjies wil verhang nadat die Aussies Saterdag op die Hammanskraal Oval met 120 lopies baas was. Die Shooting Stars het 280 lopies aangeteken en die Opkomendes is binne net 36.2 boulbeurte vir 160 lopies uitgehaal. Odine Kirsten (3/49) was die Suid-Afrikaanse span se beste bouler, maar twee Aussies het hulle laat swaar leef. Die 16-jarige kaptein, Rachel Trenaman, het ’n puik honderdtal aangeteken. Sy het 122 lopies van 124 balle gemoker en 16 viere geslaan. Tahlia Wilson (76, 95b, 9x4) het ’n waardevolle ankerrol as aanvangskolwer gespeel. Australië het vroeg paaltjies verloor, maar Wilson het die herstelwerk baie goed gedoen. In die Opkomendes se lopiejaagtog het die aanvangskolwer en kaptein, Tazmin Brits, uitstekende werk met 52 lopies (88 b, 8x4) gedoen. Daar was egter bitter min ondersteuning met net Sinalo Jafta (30, 33 b) wat ook iets uitgerig het. Dood Trenaman (2/25), Stella Campbell (2/19) en Tayla Vlaeminck (2/20) het almal twee paaltjies vir die Shoot­ing Stars ingeoes. Francois van der Merwe het as afrigter van die Opkomendes oorgeneem ná die onlangse onverwagte dood van Cobus Roodt. Van der Merwe word deur Dinesha Devnarain bygestaan.