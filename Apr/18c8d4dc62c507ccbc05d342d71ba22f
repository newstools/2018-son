TAARIQ Phillips wou nie die aand van die trance-paartie by die One World Festival sy meisie, Sharisha Deva, seks nie – al het sy dik gehou. Só het die hoog­geregshof in Kaapstad Woensdag by monde van Marisa Gordon van die polisie se eenheid belas met gesinsgeweld, kinderbeskerming en seksmis­drywe gehoor. Phillips staan tereg vir die moord op en verkragting van Sharisha. Hy ontken skuld op albei aanklagte. Sharisha is op 1 Januarie 2014 in die Mediclinic in die Paarl dood nadat sy glo siek geword het van LSD wat sy na bewering by die trance-paartie gesluk het. Gordon het getuig Phillips het vir haar gesê hy en Sharisha het nie daardie aand seks gehad nie. Hy het ook aan die hof vertel hy moes dié aand twee keer vir Sharisha nee sê omdat sy te siek was nadat hulle as ’n groep vriende LSD geneem het. Volgens die klagstaat het sy op die dansvloer siek geword en opgegooi. Hy het haar na hul tent geneem, waar sy opgegooi en lam geword het. Die outopsie het egter getoon Sharisha is wel van agter en van voor verkrag en sy moes bewusteloos gewees het toe dié seksdade gepleeg is. Die moordverhoor duur voort.