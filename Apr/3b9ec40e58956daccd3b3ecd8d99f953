C. Uys van Blackheath skryf per e-pos: Ek wil graag my mening lug oor die nuwe tariewe wat die burgemeester van Kaapstad wil instel ingevolge haar voorgestelde begroting. Eers wou sy ’n tipe droogteheffing instel afhangend van die waarde van jou huis. Dis gestop nadat die Stad 60 000 klagtes daaroor ontvang het. Nou is dit ’n heffing van R56 tot R22 500 afhangend van die grootte van die huishouding se watermeting. Dié is net ’n vervanging van haar eerste plan. Dis logies dat groot erwe groot watermeterlesings het. Dié is net ’n manier om die Stad se koffers aan te vul omdat mense so baie water spaar. Die Stad vra inwoners in elke brief, advertensie en op billboards om water te spaar. Mense gee gehoor, maar in plaas van om Kapenaars te bedank, word hulle gestraf met ’n beoogde watermetertarief en ’n verhoging van 27% vir water en sanitasie. Dié planne sal mense verder verarm. Sy noem wel mense wie se huise minder as R100 000 is en diegene wat as deernisgevalle kwalifiseer, sal van dié tariewe kwytgeskeld word. Maar waar kry jy ’n huis vir onder R100 000? Sy weet goed sulke huise is seker 1% van die bevolking. Wat ek snaaks vind, is die stilte van die ANC (wat hom daarop roem dat hy ’n party vir die armes is) en die DA-koukus. Hulle het hul mond uitgespoel toe Patricia de Lille die droogteheffing wou instel, maar nou is hulle doodstil. Die nuwe tariewe kan veroorsaak dat klein besighede toemaak. Landlords gaan net die ekstra tariewe by hul maandelikse huur insluit. Hierdie beoogde begroting moet met alle mag teengestaan word. Hoekom word ’n openbare proses oor die begroting nie toegelaat nie? Binnekort is jou munisipale rekening net soveel soos jou huisverband. Dan het mense nie kos in hul huis nie! Kapenaars moet wat nou gebeur, in 2019 onthou. Straf die DA by die stembus soos die ANC pak gekry het in die verkiesing van 2016. Onthou, die kiesers besluit watter party moet regeer.