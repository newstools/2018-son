RASTA Rasivhenge en Ben Crouse is op die skeidsregters­paneel vir vanjaar se Wêreldbeker-sewestoernooi aangestel. Dié toernooi sal in Julie op AT&T Park in San Francisco plaasvind. Die groep, bestaande uit 19 wedstrydbeamptes van 14 nasies, gaan in beheer wees van 84 wedstryde tydens die toernooi wat van 20 tot 22 Julie beslis word. ’n Skouspelagtige mans- en vrouetoernooi word verwag, met die Blitsbokke ’n gunsteling om die titel vir die eerste keer te verower. Banks Yantolo, SA Rugby se hoof van skeidsregters, het gister oor die aanstelling van die twee Suid-Afrikaners gesê: “Dit is ’n wonder­like prestasie vir Rasta en Ben. “Ons is baie trots omdat hulle vir die finale paneel gekies is. “Albei skeidsregters het baie goed gevaar. Hul aanstellings is dus welverdiend.” Rasivhenge was in beheer van die goue medalje-wedstryd by die Olimpiese Spele in Rio in 2016. Hy gaan hom aansluit by Richard Kelly (Nieu-Seeland), Craig Evans (Wallis), Sam Grove-White (Skotland), Damon Murphy (Australië), Jeremy Rozier (Frankryk), Matt Rodden (Hongkong), Richard Haughton (Engeland), Damian Schneider (Argentinië) en Mike O’Brien (Amerika) in die manskompetisie met 52 wedstryde en 24 spanne. Crouse sal die fluitjie in die vrouetoernooi blaas. Dié toernooi het 16 spanne. – SA Rugby