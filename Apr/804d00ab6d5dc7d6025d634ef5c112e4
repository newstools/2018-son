DIE Wes-Kaapse ANC se provinsiale dissiplinêre komitee (PDK) het ná ’n verhoor teen sy sekretaris in die Boland-streek, die bedrieër Jonton Snyman, ’n opgeskorte vonnis opgelê. Dit kom nadat die PDK op 6 April ’n finale verhoor teen Snyman gehou en tot ’n besluit gekom het. Snyman is intern vervolg nadat hy verlede jaar in die sop beland het oor hy die resultate van die takke in sy streek van die provinsiale uitvoerende komitee weerhou het. Son het in 2015 berig oor hoe Snyman in 2014 in die Worces­ter-landdroshof skuld erken het en daarna skuldig bevind is aan bedrog nadat hy ’n valse versekeringseis vir ’n laptop ingedien het. Die PDK-voorsitter, John Schuurman, het gister in ’n verklaring bevestig dat Snyman skuldig bevind is ingevolge die ANC se grondwet. “Die PDK het comrade Jonton Snyman skuldig bevind aan wangedrag en dat hy die party in oneer bring,” sê Schuurman. “Die PDK het besluit om Jonton Snyman vir drie jaar as Bolandse streeksekretaris te skors. “Die PDK het egter ook besluit om die skorsing vir drie jaar op te skort op voorwaarde dat Snyman hom nie binne dié periode aan soortgelyke oortredings sal skuldig maak nie.” Dit wil sê Snyman bly aan in die pos solank hy in die volgende drie jaar nie weer met eise kleitrap nie. Volgens Schuurman is Snyman ingelig van die vonnis en geregtig om daarteen te appelleer as hy sou wou. Snyman het gister nie sy selfoon geantwoord toe hy om kommentaar genader is nie. Hy het teen druktyd ook nie op Son se boodskappe gereageer nie.