DIE lyk van ’n man van Mitchells Plain is gistermiddag gevind in sy kar, wat verlate in Bonteheuwel gelos is. Paddy Schuller (40) se silwer Golf 6 is omstreeks 12:00 in Melkhoutweg gevind, het lt.kol. Andrè Traut, ’n polisiewoordvoerder, gesê. Schuller het met sy kop in die boot gelê en sy bene oor die agterste sitplek, wat platgegooi is. Die kar se voorste wiel was pap en die res van die kar was ook erg beskadig. Gangetjie Die moord het skokgolwe deur Bonteheuwel gestuur. Inwoners het van oral gekom om self die toneel te besoek. Van die inwoners het gesê twee mans het uit die kar ge-jump en oor die veldjie in Melkhoutweg gehardloop. Nog mense het bespiegel dat Schuller in sy kop geskiet is, terwyl ander weer gesê het hy is pap geslaan. Dit kon egter nie teen druktyd bevestig word nie. Die raadslid vir die gebied, Angus McKenzie, sê die kar is ná 10:00 gister in ’n gangetjie opgemerk. “Inwoners het my deur ons Driehoek-projek ingelig van die kar. Hulle het gesê daar is mense in die kar en jongens wat om die kar staan. Alles het verdag gelyk en ek het die metropolisie hieroor ingelig.” McKenzie sê die metro cops is ontplooi na die scene, maar die kar is in Melkhout gevind. “Ek was ná my vergadering op die toneel en het niks bloed in die kar gesien nie. Op die voorste sitplek was ’n mes ook. Of die man geskiet of gesteek is, weet ek nie. Ons was nie seker of die man dood is nie totdat die polisie dit bevestig het.” Traut het bevestig dat die polisie ’n moorddossier aangelê het. Niemand is nog in hegtenis geneem nie. McKenzie het die inwoners bedank vir hul paraatheid.