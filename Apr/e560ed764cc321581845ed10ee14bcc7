SES dekades gelede het Jan Jansen, Theo du Plessis en Peter George die Volkskerk van Afrika in die Jarman-saal in Schauderville gestig. Die kerk, nou op die hoek van Ablettstraat en Highfieldweg, bestaan uit sowat 1 000 lidmate wat die buitewyke Kuyga, Somerset-Oos, Despatch, Uitenhage, Baviaanskloof, Hankey en Humansdorp insluit. Dié naweek word groot makietie gehou om die mylpaal te vier. Op Saterdag 28 April hou die lidmate 10:00 ’n plegtigheid op die plek waar die kerk begin het. Van daar hou hulle onder die brigade se leiding ’n optog na die kerkgebou. Sangaand Girshwin Jansen, kerkwoordvoerder, sê die plegtigheid is ter nagedagtenis van die kerk se stigters, sowat as die broers en susters wat die kerk gedurende die 60 jaar gedien het. ’n Dankseggingsdiens word 12:00 in die kerk gehou en 19:00 volg ’n sangaand (social) in die Jarman-saal. Ds. Johan Lerm neem Sondag se kransleggingsdiens om 09:00 waar. Jansen sê nege predikante het die gemeente die afgelope 60 jaar bedien. Uitreiking Die huidige leraar, ds. Louis Jansen, bedien die gemeente sedert 2002 en is die adjunk-moderator van die Volkskerk. Ds. Jansen sê die kerk se rol sluit in uitreiking na welsynsorganisasies om te help met sosiale probleme. “Ons het ook programme vir bewusmaking oor kanker, gesondheid, dwelms en geweld. Die jeugbeweging bied gereeld programme aan soos vir Jeugdag. Ons ander projekte sluit in sopkombuise, kospakkies en klere wat ons in die gemeenskappe uitdeel.”