LEWER vier tot ses porsies. Bestanddele: Pasta: 150 g lasagne-velle (jy kan ook die groenes gebruik) Seekossous: 15 ml kookolie 1 middelslag-ui, fyn gekap 15 ml knoffelpasta 500 g skoongemaakte garnale 200 g mossels sonder skulpe 1 x 410 g-blik tamatie-en-uiemengsel sout na smaak 10 ml vars gemaalde swartpeper 15 ml visspeserye 15 ml paprika 5 ml peri-peri-poeier 30 ml tamatiepuree Tunasous: 30 ml koekmeel 500 ml melk 5 ml swartpeper sout na smaak 2 blikkies tuna in soutwater, gedreineer Bolaag: 250 ml mozzarella, gerasper 1 houer kersie-tamaties fyn gekapte pietersielie Metode: Pasta: 1. Plaas die lasagne-velle een-een in kokende water en kook tot sag. Dreineer sagkens en plaas op botterpapier wat met kleefwerende sproei bespuit is. Die lasagne-velle kan twee-twee gaargemaak word, maar maak seker hulle sit nie aan mekaar vas nie. Seekossous: 1. Giet die kookolie in ’n kleefvrye kastrol. Soteer die ui en knoffel. 2. Voeg die seekos, tamatiemengsel, speserye en tamatiepuree by. Geur en roer versigtig. Bedek en kook ’n paar minute totdat die seekos sag is. Tunasous 1. Plaas al die bestanddele behalwe die tuna in ’n kastrol en roer. Verhit tot kookpunt. Roer die sous voortdurend. 2. Wanneer die sous verdik het, draai die hitte ’n bietjie af en laat prut een minuut lank. Voeg die tuna by. Samestelling: 1. Voorverhit die oond tot 180° C. Bespuit ’n oondvaste skottel met kleefwerende sproei. 2. Plaas ’n laag lasagne-velle op die bodem van die skottel. Skep ’n laag seekossous oor, gevolg deur ’n laag tunasous. Herhaal die lae en eindig met ’n laag tunasous. 3. Sprinkel die kaas daaroor. Garneer met die tamaties en strooi die pietersielie oor. 4. Bak 30 minute lank totdat die gereg goed warm is en die kaas borrel. Laat staan ’n paar minute. 5. Sny in porsies. Dien op saam met vars slaai.