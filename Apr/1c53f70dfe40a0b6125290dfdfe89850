Die Springboksewesrugbyspan het hul veldtog in vanjaar se sewende Wêreldreekstoernooi met ’n sege afgeskop, maar Saterdag sal hul deernis, om vir die beker-kwarteindronde in Hongkong te kwalifiseer, kwaai getoets word. Suid-Afrika het Suid-Korea met 45-0 geklop in Vrydag se eerste dag van die Hongkong-toernooi en kom Saterdag teen Skotland en Engeland in sy oorblywende wedstryde in Groep C te staan. Die Blitsbokspan wat aan die Hongkong-skouspel deelneem bestaan uit verskeie onervare spelers. Hul beste spelers – wat bekendes soos Cecil Afrika, Werner Kok en Rosko Specman insluit -  is vir volgende naweek se Statebondspele-toernooi op die Australiese Gold Coast gespaar. Ofskoon die span in Hongkong hoofsaaklik uit akademiespelers bestaan, het die Suid-Afrikaners aan die verwagting voldoen van ’n gemaklike sege oor ’n liggewig Suid-Koreaanse uitnodigingspan. Skotland en Engeland het egter ook verskeie van hul naasbestes na Hongkong gestuur. Skotland het Engeland met 22-19 in hul eerste wedstryd in Groep C geklop. Die wyse waarop die Skotte vir lang tydperke balbesit teen Engeland kon hou en hul meer fisieke spelers die kontaksituasie oorheers het, sal vir die Blitsbokke se instaan-hoofafrigter, Marius Schoeman, verskeie hoofbrekens gee. Suid-Afrika sal ten minste een van hul twee wedstryde op dag 2 moet wen as hy vir die beker-kwarteindronde wil kwalifiseer. Intussen het die Blitsbokvrouespan se veldtog in Hongkong op ’n teleurstellende einde uitgeloop. China het die SA vroue met 31-14 in die eindstryd van die kwalifiserende toernooi vir volgende seisoen se Wêreldreeks vir vroue geklop. Dit is nou die tweede jaar agtereenvolgens wat die Blitsbokvroue oor die laaste hekkie struikel. Laas jaar het Japan die SA vroue in die eindstryd geklop. Volgens Paul Delport, Blitsbokvroue-afrigter, is die nederlaag ’n massiewe teleurstelling: “Geluk aan die Chinese span, hulle was beslis die bestendigste span oor die twee dae van die toernooi. “Ek voel regtig vir my span, want ons wou graag die keer wen en nou het ons vir ’n tweede agtereenvolgende jaar nie die paal gehaal nie. “Dit is ’n teleurstellende uitslag, want die realiteit vir ons as span is dat wanneer ons nie vir die Wêreldreeks kwalifiseer nie, raak ons agter in terme van ontwikkeling.” Delport se span het die tweede dag goed begin deur Wallis met 26-0 in die kwarteindronde te klop. Die SA vroue het toe vir hul nederlaag op die eerste dag teen Kenia vergoed deur die Afrika-bure met 12-7 in ’n taai halfeindstryd te klop. Blitsbokke op TV (SS 2): 06:22: Suid-Afrika t. Skotland; 10:22: Suid-Afrika t. Engeland.