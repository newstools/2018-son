DIE R10 miljoen-masiet in Hopefield staan leeg en die Athaan – die oproep vyf keer per dag na die gebed – word nie gedoen nie. Die 35 Moslem-gesinne in Hopefield boikot die masiet omdat hulle griewe het teen die Moslem-geestelike Maulana Rifaat Carolus. By Son op Sondag se besoek aan die gebied het die inwoners die geestelike weggejaag van die welsynsorganisasie Gift of the Givers se trok wat water en komberse vir die arm inwoners gebring het. ’n Christen-vrou het in Son op Sondag se teenwoordigheid geskree: “Jaag hom weg, want hy wil die water en komberse gaan verkoop in Saldanhabaai, soos hy voorheen gedoen het! “Hy is daar ook weggejaag!” Carolus se vrou, Farieda, het Son op Sondag met regstappe gedreig as die koerant die berig publiseer. Die geestelike leier sê hy is heeltemal onskuldig. Die voormalige sekretaris van die Hopefield Islamic Society Badr Abrahams sê egter hulle het Carolus tyd gegee om die masiet te verlaat. “Hy wil nie. Hy sê hy’t ’n werkkontrak en sal net bedank as hy uitbetaal word. “Hy wil alleen in beheer wees van donasies. Ons is besig om ’n interdik teen Carolus te kry.” Shakier Brenner, ’n inwoner, sê: “Maulana en sy seun wou my aanrand in die masiet. “Hulle het gesê ek mag nie meer masiet toe kom nie.” Jameela Mostert, nóg ’n inwoner, is ongelukkig oor die kinders nie “vordering by die madressa-klasse maak nie. “Die kinders bly op bladsy twee van die surat,” het Mostert verduidelik. “Farieda en haar man baklei binne en buite die masiet. “Die priester se stiefdogter het hom toe in die bolyf gesteek. “Hy was lelik bebloed. “Mense van ander gelowe noem ons al ‘slamse bakleiers’ en ons kinders is nou die joke. “Ons soek ’n Moslem-priester na wie ons kan opkyk,” sê Mostert. Carolus het alles teenoor Son op Sondag ontken. “Ek steel nie die kos nie en hanteer nie die geld nie. “Daar moet twee handtekeninge op die tjeks wees. “So, hoe kan ek? Ek kan nie geld steel nie. ’n Sponsor betaal my salaris. “Ek gaan nie na die mense se huise omdat hulle nie masiet toe kom nie,” het Carolus verduidelik. Maar Lahbieb Edross, een van die trustees by die moskee, sê daar is tans net R2 900 in die rekening van die masiet.