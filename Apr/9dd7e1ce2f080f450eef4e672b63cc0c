DIE United National Transport Union (Untu) is geskok dat die Passasierspooragentskap van Suid-Afrika (Prasa) se raad weer verander is. Die minister van vervoer, dr. Blade Nzimande, het Vrydag aangekondig dat ’n nuwe­ tussentydse raad vir 12 maande aangestel is. Die voorsitter daarvan is Khanyisile Kweyama. Nzimande is op 28 Februarie as minister aangestel. Untu het toe reeds gevra om met hom te vergader, maar niks het gebeur nie. Stabiliteit Die hoofsekretaris van Untu, Steve Harris, sê dis bisar dat enige maatskappy sy raad en hoofbeampte vier keer in minder as twee jaar verander. Nzimande is ook die derde minister vir dié portefeulje. Harris sê: “Die afgelope twee jaar het Prasa geen konsekwente leier­skap wat hom stabiliteit kon bied nie. “Niemand weet wie die baas van vandag tot môre sal wees nie en dit lyk of die regering Ring a Ring o’ Roses met dié staatsbeheerde maatskappy speel.” Harris sê Untu stel al lankal voor dat dieselfde minister Prasa en Transnet moet dien. Gordhan Hy sê: “Meer kan gedoen word teen die vandalisme van die spoorweg-infrastruktuur deur inter­nasionaal georganiseerde misdaadsindikate.” Untu het die minister van openbare ondernemings, Pravin Gordhan, wat verantwoordelik is vir Transnet, gevra om te vergader. Harris sê: “Sy kantoor het gesê hy sal Untu kontak.” Hy sê Prasa kan, soos Denel, Eskom, SAA en Transnet, onder die minister van openbare ondernemings val.