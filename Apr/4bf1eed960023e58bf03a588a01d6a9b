DIE DA het wel die onlangste ronde in die fight tussen hom en die Kaapse burgemeester, Patricia de Lille, gewen, maar Antie Pat sê sy gaan die uitklophou gee. De Lille het gepraat nadat die DA-koukus in die Stad Kaapstad ten gunste van ’n mosie van wantroue in haar gestem het. Dit het gevolg nadat die DA se federale raad (FedEx) die koukus se goedkeuring gekry het om met die mosie voort te gaan. Dit is daarop gegrond dat die koukus gesê het hy het vertroue in De Lille verloor om die DA se mandaat uit te voer nadat sy in die openbaar gesê het sy gee nie meer haar samewerking aan die DA-leierskap nie. Enkele minute nadat die uitslag van die interne mosie Woensdagaand bekend gemaak is, het De Lille dit duidelik gemaak die fight is nog nie oor nie. Sy sê in ’n video-opname op haar Twitter-blad – waarin sy met bokshandskoene aan verskyn – die wenner van ’n geveg word bepaal deur wie die uitklophou slaan. “Die geveg waarin ek en die DA betrokke is, is soos ’n boxing fight. Jy wen een ronde, jy verloor een ronde. Maar wat aan die einde belangrik is, is wie die uitklophou plant,” sê die burgemeester. De Lille voel die DA het onlangs op sy verkiesingskonferensie sy grondwet verander sodat hy haar sonder dissiplinêre stappe uit die party en Stad kan skop. Sy hou vol sy gaan tot die einde fight, want sy het niks verkeerd gedoen nie. Die DA het onlangs ’n dissiplinêre verhoor teen haar onbepaald uitgestel. Natasha Mazzone, die adjunkvoorsitter van die Fed­Ex, het gesê dié raad gaan De Lille die kans gee om te sê waarom sy nie van haar pos moet afstand doen nie. Mazzone het gesê: “Die FedEx sal dan die voorleggings oorweeg en besluit hoe om voort te gaan. “Dit kan insluit dat De Lille in lyn met die verantwoordelikheidsklousule gevra word om te bedank.” Mazzone het gesê dis onwaar dat dié sogenaamde De Lille-klousule op De Lille gemik is. Volgens haar is dié klousule reeds gebruik in die Matzikama-munisipaliteit, waar die speaker gevra is om te verduidelik hoekom hy nie moet bedank nie. Sy het bygevoeg die FedEx is ook gevra om die klousule in te span teen die speaker van die Stellenbosch-munisipaliteit. De Lille het gesê sy sal vertoë aan die FedEx rig en redes gee waarom sy nie moet bedank nie. Sy voel egter “dis duidelik die DA-raadslede het met hul mae en baadjies gestem”.