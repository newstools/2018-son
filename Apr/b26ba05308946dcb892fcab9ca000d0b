’N VOORMALIGE verkoopsman beweer dat hy steeds net donkerte sien weens ’n verpleegster se nalatigheid. En ná maande se beloftes dat sy aangeleentheid ondersoek sou word, is hy steeds in die duister(nis) oor sy oë. Aubrey Dunn van Concordia vertel hy is tans stokblind en kort dringend finansiële hulp. Volgens hom het hy sowat vyf maande gelede die Concordia-kliniek gaan besoek weens sy swak oë. Hier het ’n klinieksuster glo ’n selfoon se flits (flash) in sy linkeroog geskyn. Toe het sy glo gesê dat sy oog niks makeer nie en medikasie verskaf. Hierdie medikasie het Panado’s, allergiepille en oogsalf ingesluit. Hierna is hy glo weg daar by die kliniek. Sy oog het die volgende dag vererger, maar die betrokke suster het die dieselfde prosedure gevolg met die selfoon se flash. Hierna is hy weer huis toe gestuur. Verslag Nadat ’n dokter hom by dieselfde kliniek gesien het, het dié sy regteroog oopgemaak en gesê dat dit niks makeer nie. Dunn wou ook ’n mediese voorskrif van die dokter hê, maar slegs ’n verslag is uitgeskryf. Hy vertel verder dat hy toe by die huis moes sit, want albei sy oë het verswak weens die medikasie. Aanvanklik was die suster nie beskikbaar sodat hy die slegte nuus aan haar kon oordra nie. Toe hy haar uiteindelik kry, het sy gesê dat sy nie “swartgallig” wou wees nie, maar dat Dunn glo blind gaan raak. Dunn het haar hierna by die departement van gesondheid gaan verkla. Intussen was hy ook al by die Springbok-kliniek en die Springbok-hospitaal. Hul diagnose was glo ook dat sy oë niks makeer nie. Later het ’n privaat dokter hom na ’n oogarts verwys. Laasgenoemde se bevindings was ’n skok vir Dunn. “Die oogarts het vertel dat my oë se drukking 70 en 80 onderskeidelik is. Dit is hopeloos te hoog.” Dina Beukes, distriksdirekteur van gesondheid, het ­vroeër aan Son op Sondag vertel dat sy die saak sou ondersoek. Ná byna ’n maand het sy nog geen terugvoer gegee nie.