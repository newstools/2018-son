ATHOL Trollip, burgemeester van die Nelson Mandelabaai-metro, het ’n beroep op pres. Cyril Rama­phosa gedoen om die metro se voorbeeld te volg en lewenstyl-oudits op ál sy kabinetslede te doen. Trollip het die afgelope week aangekondig dat, as ’n uitbeelding van deursigtigheid en aanspreeklikheid, ál die metro se burgemeesterskomiteelede lewenstyl-oudits sal ondergaan. “Hierdie koalisieregering het ’n sterk standpunt ingeneem teen korrupsie deur twyfelagtige kontrakte te vries en amptenare wat van bedrog beskuldig word, se dienste op te skort. “Ons moet ’n voorbeeld stel deur altyd te verseker dat ons as leiers van die metro bo verdenking is.” Hy het bygevoeg dat die lede besluit het om lewenstyl-oudits te ondergaan as ’n bevestiging van hul verbintenis om ’n eerlike, deursigtige regering te wees. “Die koalisieregering sal tydens die oudit met verskeie staatsinstellings, soos die Suid-Afrikaanse Inkomstediens, werk. “Dit is die eerste keer dat ’n hele burgemeesterskomitee op hierdie manier geoudit word, wat die toon vir integriteit en eerlikheid in die regering sal stel.” Volgens Trollip is die koalisie­regering onwrikbaar in sy verbintenis om korrupsie uit die metro te hou. “Ek doen ’n beroep op pres. Cyril Ramaphosa om die leiding van hierdie koalisieregering te volg deur ’n lewenstyl-oudit op ál sy kabinetslede te doen. “As regeringsleiers moet ons meer doen en minder praat. “Korrupsie in ál drie regering-sfere in Suid-Afrika is diep ingewortel en as sodanig het hoë amptenare en openbare verteenwoordigers daarin geslaag om onvoorstelbare rykdom deur twyfelagtige middele te versamel.” Trollip sê dit sal nie in die Nelson Mandelabaai-metro verdra word nie. “Hierdie oefening sal ’n mate van aanspreeklikheid verseker deur persone wat toevertrou is om die stad se administrasie te lei. “Skoon bestuur vereis opregte leierskap wat sy amptenare aanspreeklik kan hou, hetsy hul eie, sonder vrees of guns.” Die burgemeesterskomitee is: Trollip – burgemeester Nqaba Bhanga – menslike nedersettings Annette Lovemore – korporatiewe dienste Lance Grootboom – openbare gesondheid Marlon Daniels – paaie en vervoer Shirley Sauls – kiesafdelingsdienste Malixole Zinto – infrastruktuur, ingenieurswese en energie Siyasanga Sijadu – sport, ontspanning, kuns en kultuur Andrew Whitfield – ekonomiese ontwikkeling, landbou en toerisme J  ohn Best – veiligheid en  seku­rit  ei t.