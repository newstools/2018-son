DIE Southern Kings moet hoop dat George en Outeniquapark hulle kan aanspoor soos die Wolfson-stadion vroeër die seisoen teen Ulster gedoen het, want dié keer moet hulle die gevaarlike Munster probeer stuit. Die Kings pak Munster Saterdagaand op soek na hul tweede oorwinning in die reeks. Munster is egter een van die sterker spanne in die Pro14-reeks en sit tans tweede agter Glasgow Warriors in groep A. Dit sal weliswaar die eerste keer in die kompetisie wees dat die Kings en Munster mekaar pak. Munster het juis die afgelope naweek ’n taai wedstryd gehad teen die Franse swaargewigte RC Toulon in die Champions Cup waarin hulle net-net met 20-19 geseëvier het. Die oorwinning het hulle tot die halfeindstryd van die reeks laat deurdring en die span wil sy goeie vertonings in George voortsit. Munster kom met ’n groep van 28, wat hul spanbestuur insluit, George toe. Die groep sal hom in Kaapstad vestig en na George­ en Bloemfontein reis vir sy onderskeie stryde teen die Kings en Cheetahs. Munster het wel ’n paar beserings, met Tommy O’Donnell wat ’n operasie ondergaan het vir sy skouerbesering wat hy teen Scarlets opgedoen het. Dié flank sal dus die res van die seisoen uit wees en sluit by ’n groeiende lys aan, met Keith Earls, Tyler Bleyendaal, Duncan Wil­liams, Chris Cloete, Jaco Taute en Chris Farrell wat reeds uit is. Ná die kwarteindronde van die Britse en Ierse Beker teen Leinster A moet die haker Kevin O’Byrne verdere mediese ondersoeke ondergaan vir ’n heupbesering wat hy in die eerste helfte opgedoen het. Spelers wat wel by die span vir die toer na die Suid-Kaap aansluit, is Brian Scott, Dave O’Callaghan, Conor Oliver, Dan Goggin en die akademie-speler Calvin Nash. Die Munster-toergroep is: Simon­ Zebo, Andrew Conway, Alex Wootton, Darren Sweetnam, Calvin Nash, Sammy Arnold, Rory Scannell, Dan Goggin, Ian Keatley, JJ Hanrahan, Conor Murray, James Hart, Dave Kilcoyne, James­ Cronin, Stephen Archer, John Ryan, Brian Scott, Rhys Marshall, Niall Scannell, Billy Holland, Jean Kleyn, Gerbrandt Grobler, Peter O’Mahony, Jack O’Donoghue, Dave O’Callaghan, Conor Oliver, Robin Copeland, CJ Stander.