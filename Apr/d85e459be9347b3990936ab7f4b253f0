DIE media en die publiek is gister hof A in die Baaise hooggeregshof belet toe getuienis met betrekking tot die afluister van telefoon­gesprekke van vyf vermeende moordenaars op kamera gelewer is. Net hof- en sekuriteitspersoneel is in die betrokke hofsaal toegelaat. Adv. Mujaahid Sanden, die staatsaanklaer, het die aansoek gisteroggend voor regter Mandela Makaula gebring. Die verdediging het nie die aansoek teengestaan nie. Wendell Jade Peterson (30), vermeende leier van die Dust Lifes-bende, staan saam met Jermaine Mitchell (30), Glynn Simione Carelson (30), Robin Taylor (21) en Graham Kammies (35) tereg op drie moordklagte, drie klagte van sameswering om moord te pleeg, klagte van die onwettige besit van ’n vuur­wapen en ammunisie, en vier klagte wat verband hou met die verontagsaming van die Wet op die Voorkoming van Georganiseerde Misdaad. Hulle word verdink van die moorde op Theodore “Tupac” Matthews, Rajen Naidoo en Jermaine “Jabilo” Esau op 14 September 2015. Sanden het aan die hof gesê die rede hoekom hy die aansoek bring, is omdat die getuie nog by misdaadintelligensie werk en dat hy in dié stadium steeds gesprekke monitor. Volgens Sanden kan daar gevolge wees met betrekking tot die getuie se veiligheid wanneer hy die hofsaal verlaat. Sanden sê die betrokke getuie kan tot ’n week lank in die getuiebank staan en hy wil nie hê sy veiligheid moet bedreig word nie. In sy aansoek het Sanden ook gevra dat die media nie die getuie se naam noem en foto’s van hom neem nie. Volgens Sanden gaan die getuie inligting gee oor waar hul kantore geleë is en metodes wat gebruik is om die gesprekke van die beskuldigdes te onderskep.