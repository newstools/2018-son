DALE Steyn gaan in Engeland probeer om sy krieketloopbaan weer op koers te kry. Die veteraan-naatbouler sal in die Suid-Afrikaanse winter vir die Engelse graafskap Hampshire beskikbaar wees. Steyn sal in Junie hopelik in een eendaagse en een meerdaagse wedstryd vir Hamp­shire speel. Hy sal dan weer, ná Suid-Afrika se toer in Julie en Augustus in Sri Lanka, in die laaste deel van die graafskapseisoen vir Hamp­shire kan speel. Dit lyk dus asof Krieket Suid-Afrika (KSA) Steyn gevra het om hom gereed te hou om in Sri Lanka te gaan toer. Dit sal egter ’n verrassing wees as Steyn wel vir die toerspan gekies word nadat hy sedert 2016 nog net een toets gespeel het en deur beserings gery word. Steyn is ondanks sy beserings weer deur KSA gekontrakteer. Dít wys hy is steeds in die Proteas se planne. Steyn kort drie toetspaaltjies vir die Proteas-rekord.