MACASSAR. – Die polisie het inwoners gevra om met inligting na vore te kom nadat die lyk van ’n onbekende man ontdek is. Die lyk is in ’n sloot in Macassarweg gevind. Kapt. FC van Wyk, ’n polisiewoordvoerder, het gesê ’n inwoner het die lyk opgemerk en die polisie dadelik ingelig. Die oorledene is ’n bruin man wat vermoedelik tussen 20 en 30 jaar oud was. Hy het ’n blou jean-baadjie, geel T-shirt, blou jean, wit long johns en bruin sokkies aangehad. Gemartel Die man het ’n oorring in sy linkeroor gedra. Die liggaam was toegedraai in ’n underfelt van ’n mat en ’n duvet cover wat deurweek was met bloed. Son het verneem daar was geen oop wonde aan die liggaam nie, maar daar was ’n merk aan die liggaam soos dié van iemand wat gemartel is. Die man se enkels was gebreek. Daar word vermoed die slagoffer is iewers anders vermoor en ná sy dood in Macassarweg ge-dump. Mense met nuttige inligting word gevra om kapt. Jennifer Leonard by 021 857 7125 te bel.