DIE OP loop hom dalk Saterdag in sy tweede SuperSport Chal­lenge-­wedstryd in die Nelson Mandelabaai-stadion in ’n gedugte SWD-Arende-span vas. Die OP sal dalk nie weer soos laas naweek teen die WP ’n span gelaai met Southern Kings-spelers in die veld kan stoot nie. ’n Bron na die span het verklap die OP sit met talle be­serings ná die nederlaag van 12-59 teen WP Sondag in die Wolfson-stadion. “Dit lyk nie asof die kaptein en slot, Dries van Schalkwyk, reg sal wees nie. Hy, Jurie van Vuuren (flank) asook Giant Mtya­nda (slot) is beseer en hul beskikbaarheid sal dalk eers vandag beslis word,” sê hy. Die onderkaptein en senter, Andile Jho, is ook in die eerste helfte van die wedstryd teen die WP vervang. “Jho sukkel steeds en is ook nog ’n bron van kommer vir die wedstryd. Dit sal ’n blote geluk wees as hy betyds fiks is.” Dit lyk reeds of die OP-breier, Ryan Felix, dié seisoen ’n opdraande stryd met spelers gaan hê en dít sommer al ná die eerste wedstryd. Felix het reeds gesê hy mag net vir vyf wedstryde Southern Kings-spelers gebruik. Die SWD se span is gelaai met ervare spelers. Die heel­agter, Leighton Eksteen, is ’n gereelde staatmaker en was al by die Kings betrokke. SWD-ARENDE: Leighton Eksteen, Vuyo Mboto, Kirsten Heyns, Marlou van Niekerk, Marlo Wiech, Divan Nel, Dillin Snel, Fabian Booysen (k), Nicolaas Immel­man, Janneman Stander, Cornell Hess, Wiehan Hay, Basil Short, Jacques Vermaak­, Teunis Nieuwoudt. PLAAS­VERVANGERS: Le Roux Baard, Dewald Dekker, Vukile Sofisa, Ruben Schoeman, Wayne Wilschut, Robbie Petzer, Tyler Fisher.