PAARL. – Die Drakenstein-munisipaliteit se wetstoepassers help die departement van water en sanitasie (DWS) om die Bergrivier te patrolleer. Dis om te verseker dat die water wat uit die Berg­rivierdam gelaat word die Misverstanddam bereik om noodsaaklike verligting te bied. Sowat 5 miljoen kubieke meter water word tans uit die Bergrivierdam gelaat om sy weg na die Voëlvleidam te vind. Dit word daarnatoe herlei na die Misverstanddam. As dit nie gebeur het nie, sou die Misverstanddam teen gister (Dinsdag) nie meer water aan Saldanha kon verskaf nie. Uitgesoekte wetstoepassers van die Drakenstein-munisipaliteit het tydelike Blou Skerpioen-status verkry om die taak uit te voer. Saamwerk Dit bemagtig hulle om plase te betree en onwettige toerusting te verwyder of konfiskeer waar nodig. “Die groter aantal wetstoepassingsbeamptes dra by tot die suksesvolle monitering en patrollering van die rivier, terwyl die meeste boere ook saamwerk,” sê Riana Geldenhuys, woordvoerder van die Drakenstein-munisipaliteit. Die weerburo sê plekke in die Kaapse metropool, Wynland en die Overberg kan oorstroom.