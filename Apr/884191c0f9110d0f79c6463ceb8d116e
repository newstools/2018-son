DIE Uitenhage-polisiegroep voer ’n veldtog om die strate van dié dorp skoon te maak van dwelms. ’n Polisiewoordvoerder, kapt. Gerda Swart, sê ’n 34-jarige­ man is gearresteer vir die besit van dwelms. Swart sê dit was nadat lede van die Kamesh-polisie op inligting ge­reageer het. “Die verdagte is Donderdag omstreeks 11:45 in Cedarstraat in Gamble, Uitenhage, in ’n intelligensiegedrewe opera­sie vasgetrek. Dit was vir die besit van 69 Mandrax-pille en 4 pakkies tik. verder is R6 104 in kontant ook gekonfiskeer. Twee persele in Rosedale – een in Cannonstraat en die ander in Mooimeisiestraat – is in dieselfde operasie deursoek. Hoewel 5 Mandrax-pille en 46 bompies dagga ge­konfiskeer is, is geen verdagte gearresteer nie. Swart sê die lede van die Uitenhage-polisiegroep sal sigbaarder wees en onverwagte stop-en-deursoek-operasies uitvoer in die stryd teen dwelms. Die uitvoerende bevel­voerder van die Uitenhage-polisiegroep, brig. Ronald Koll, sê: “Ons sal voortgaan daarmee om dwelmposte te deursoek omdat heelwat misdade by dié poste gepleeg word.”