TWEE mans is op Goeie Vrydag in Grahamstad in hegtenis geneem nadat ’n bestanddeel wat in die vervaardiging van tik gebruik word, in hul besit gevind is. Kapt. Mali Govender, ’n provinsiale polisiewoordvoerder, het gesê: “Polisie­lede het ’n Volkswagen Caddy gestop en toe die voertuig deurgesoek is, is beslag gelê op 5,4 kg efedrien HCL. Beslag is ook op die voertuig gelê.” Sy het gesê die geraamde straatwaarde van die efedrien is R250 000. Die twee verdagtes sal vandeesweek in die hof verskyn. ’n Man (39) verskyn vandag in King William’s Town se landdroshof nadat 22 sakkies tik en 29 tikpype met ’n straatwaarde van R5 160 op Goeie Vrydag in sy besit gevind is. Kapt. Siphokazi Masiwa, ’n polisiewoordvoerder, het gesê die honde-eenheid en blitspatrollie het inligting opgevolg. Beslag is ook gelê op ’n blou Mazda 323 en ’n onbekende bedrag. In nog ’n voorval het die Grahamstadse snelwegpatrollie Sondag ’n bus wat van Johannesburg na Port Elizabeth gereis het op die N2 naby die Setlaarsmonument gestop. Die polisie het vyf pakkies saamgeperste dagga van sowat R10 900 gekry. ’n Vrou (27) is in hegtenis geneem. In Mlungisi naby Queenstown is ’n vrou (35) Sondag gearresteer vir die handel in dagga van sowat R65 000.