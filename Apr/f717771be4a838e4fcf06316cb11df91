BENNI McCarthy glo die regte span het Sondag se Nedbankbeker-kwarteindstryd in die Kaapstad-sta­dion gewen. Mamelodi Sundowns het Cape Town City, wat deur McCarthy afgerig word, met 2-1 in ’n skouspelagtige en senutergende stryd geklop. Doele deur Percy Tau en Hlompho Kekana was genoeg vir die besoekers om tot die halfeindronde deur te dring, terwyl Surprise Ralani ’n troosdoel vir die Kapenaars behaal het. Die Nedbank-beker was McCarthy se laaste geleentheid om silwerware in sy eerste seisoen as breier van die Kaapse span te wen. City is tans sesde op die Premierliga se puntelys met 34 punte, 9 punte agter Sundowns, wat die eerste plek beklee. Die nederlaag sal McCarthy ook verder teleurstel, aangesien die Kaapstad-stadion vanjaar se Nedbank­beker-eindstryd aanbied. Dit is die eerste keer in die kompetisie se roemryke geskiedenis van 11 jaar dat Kaapstad gasheer vir die eindstryd sal speel. Ubuntu FC, die Moederstad se ander hoop om vir die eindstryd te kwalifiseer, is ook die naweek in die kwarteindronde uitgeskakel. Free State Stars het hom met 4-2 ná strafdoele geklop nadat die wedstryd met 1-1 gelykop was ná gewone speeltyd. “As ek regverdig en eerlik moet wees, het die beste span deurgedring,” het McCarthy gesê. “Ek dink hulle het net méér in die 90 minute gedoen om die wedstryd te wen en ek wens hulle alles van die beste toe vorentoe.” Volgens McCarthy het individuele foute sy span gekelder. “Die spelers het probeer fancy wees, aangesien ons teen Sundowns speel en toe individuele foute begaan,” het hy verduidelik. “Ek dink ons moes dinge eenvoudig gehou het. Die eerste doel wat hulle aangeteken het, kom van ons fout toe (Taariq) Fielies ’n trick wou doen deur die bal deur die middelveld aan te gee. “Ons afronding het ons ook in die steek gelaat.”