Rdl. Mark RH Kleinschmidt van Kenwyn skryf per e-pos: Net ’n blykie van waardering en dankbaarheid teenoor Keith Blake en die Ottery Boyz Motor­cycle Club vir hul welwillende uitreiking oor die Paasnaweek toe hulle aan minstens 3 000 lede van die hulpbehoewende gemeenskappe in informele nedersettings pekelvis verskaf het. Oor hierdie heiligste van heilige weke, toe Christus sy belangrikste offerdaad van liefde en medelye vir sy volgelinge uitgeleef het, is dit Blake en sy span se gees van vrygewigheid wat Jesus se reus­agtige taak op die kruis van Golgota versinnebeeld. Dankie aan Blake en die Ottery Boyz dat hulle hoop gebring het aan diegene wat minderbevoorreg as ons is, en vir hul voortgesette onselfsugtigheid wat ’n stem gee aan die stemloses. Ons gemarginaliseerde gemeenskappe is ryker daaraan toe danksy jul uitstorting van vrygewigheid. Mag God julle seën en spaar. En mag Hy sy Gesig vir altyd oor julle laat skyn.