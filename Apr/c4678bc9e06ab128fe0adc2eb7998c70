“EK IS ’n moordenaar. Hiervoor vat ek volle verantwoordelikheid. Vergewe my asseblief.” Só het Washief Buxey van Ottery wat ’n Matie vir haar selfoon, bankkaart en horlosie vermoor het, gister in die Kaapse hooggeregshof gesê. Hy is 23 jaar tronkstraf opgelê. Die selferkende tikkop het in Maart skuldig gepleit aan die moord op Robyn Pearce (20). Hy het ook skuld beken aan inbraak met die doel om te steel en roof met verswarende omstandighede. In sy pleitverduideliking het hy gesê hy wou op 1 Desember 2016 eintlik net Pearce se laptop en earphones gesteel het toe hy by haar woonstel se oop venster ingeklim het. Hy het met sy oom by die woonstelgebou in die Beach Court-kompleks in Kusweg, Seepunt, gewerk. Buxey het gesê hy wou iets steel wat hy kon verkoop om tik te koop. Daardie oggend voor werk het hy ook tik gerook. Gister het Buxey in die beskuldigdebank in die Kaapse hooggeregshof gestaan en gesê hy is jammer oor sy dade. “Ek het myself nog nooit as ’n moordenaar gesien nie, maar ek het slegte keuses in die lewe gemaak. “Ek wil net om verskoning vra, aan Robyn en haar familie. “Ek wil nie my dade goedpraat nie en ek is nie trots op wat ek gedoen het nie.” Hy het gesê hy was stupid om in die eerste plek deur die venster te klim, maar dat hy onder die invloed van dwelms was. “Iets het net vir my gesê gaan kyk in die kamer, toe sien ek die meisie. Ek het gedink: Wat nou?” Hy het gesê hoewel hy weet hy was daar, was dit amper of hy nie homself was toe hy Pearce gesteek het nie. “Ek vra nie dat julle my moet vergewe nie, want ek het iets besonders van julle weggeneem. Ek is ’n moordenaar. Ek vat volle verantwoordelikheid, maar ek smeek julle vir vergifnis.” Regter John Hlophe het gesê die aanval op Pearce was wreed en sy is in die fleur van haar lewe vermoor. Hy het bevind die moord was nie beplan nie, maar was meer ’n geleentheidsmisdaad. Hy het ook in ag geneem dat Buxey vroeg in die saak skuldig gepleit het en twee keer in die hof gesê het hy is jammer. Volgens hom is dit hoekom hy van ’n lewenslange vonnis afgewyk het. Buxey het 18 jaar vir moord en 10 jaar vir huisbraak en roof met verswarende omstandighede gekry. Die helfte van die 10 jaar moet gelyklopend met die moordklag uitgedien word.