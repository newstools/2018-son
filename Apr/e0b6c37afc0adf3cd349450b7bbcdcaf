GEORGE. – Die burgemeester, Melvin Naik, is ’n maand lank met verlof. Dit is gister deur senior DA-lede bevestig. Naik het self die verlof aangevra. Dit kom teen die agtergrond van die Valke se optrede Maandag by die munisipaliteit toe daar op dokumente en elektroniese toerusting beslag gelê is. Dit het ook Woensdag aan die lig gekom dat ’n stadsraadsvergadering wat Donderdag sou plaasvind, uitgestel is. Tydens die Valke se klopjag Maandag, is die media nie toegelaat op die tweede en derde verdieping waar Naik en Trevor Botha, die munisipale bestuurder, se kantore is nie. Die klopjag hou verband met onder meer beweerde tenderbedrog. Jaco Londt, voorsitter van die DA se Oos-streek, het Woensdag gesê Naik se aansoek om verlof is toegestaan. Die onderburgemeester, Charlotte Clarke, neem nou as burgemeester waar. Volgens Londt moet die reg sy gang gaan. Afgeteken “Die DA se leierskorps sal binnekort vergader om te besluit hoe die saak verder hanteer sal word.” Marlene Barnardt, die stadsraad se hoofsweep, sê: “Die speak­er, Gerrit Pretorius, en ek het reeds Naik se verlof afgeteken.” Virgill Gericke van die Plaaslike Besorgde Inwoners (PBI) sê hy verwelkom dat Naik met verlof is. “Ons het van die begin gevra dat hy sy kantoor moet ontruim sodat die ondersoek onverstoord kan voortgaan. Ons is teleurgesteld dat die DA, wat claim dat hulle die ondersoek begin het, nie self vir Naik verplig het om verlof te neem nie.” “Dit is ’n sprekende bewys van die DA se dubbele standaarde. Die volgende stap sal wees om die fokus te plaas op die munisipale bestuurder, mnr. Trevor Botha. Die opposisie gaan die waarnemende burgemeester vra om hom te skors.” Toe navraag gedoen is, het Botha gesê dat hy as gevolg van ’n skouerbesering ’n paar dae met verlof is. “My verlof hou geensins verband met die Valke se optrede en enige valse aantygings nie,” het Botha aangevoer.