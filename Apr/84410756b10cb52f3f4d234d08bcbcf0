LADISMITH. – Leonardo Stefaans (18), matriekseun en skrander sportman, het byna met sy lewe geboet. En nou moet hy die skoolvakansie in ernstige pyn binnegaan. Hy vertel: “Ek en my vriend Simmie Moses het Sondagaand gaan krag koop by Vinknes en agter om by Parmalat gestap. “Ek het vooruit gestap. Dit was al donker. Ek het toe ’n klomp jong mans sien sit. Ewe skielik storm hulle op my af. “Een sê toe: ‘Die n*** hou hom lankal lekker.’ Toe begin skop en trap hulle my. “Ek kon hulle nie identifiseer nie omdat dit pikdonker was. Ek het met my kop teen ’n klip geval en bewusteloos geword.” Moses het gelukkig kort agter Stefaans gestap. Toe hy sien hoe Stefaans geslaan word, het hy die jongens met klippe begin gooi. “Ek het Leonardo bewusteloos opgetel en hom huis toe gedra. “Dis toe hy eers sy bewussyn herwin het.” Mary-Ann Heinse, Stefaans se ma, is ontsteld: “Ek wil die gemeenskap waarsku dat sulke dinge gebeur in ons gemeenskap. Niemand is meer veilig nie. “Ek glo die gemeenskap sal ons en die polisie inlig wie die culprits is.” AO Jannie Cedras, polisiewoordvoerder, het gesê ’n klag van aanranding met die opset om ernstig te beseer, word ondersoek. Enige persoon met inligting oor die voorval kan dit vertroulik aan die polisie deurgee by 028 5511 8100.