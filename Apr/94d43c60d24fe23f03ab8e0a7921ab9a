’N VLOEDWAARSKUWING. Dít is iets waaraan Kape­naars nie meer gewoond is nie. Die Stad Kaapstad het inwoners egter gister­middag gewaarsku oorstromings kan aan die orde van die dag wees. Dís gedoen nadat die Suid-Afrikaanse Weer­buro gemaan het daar gaan van gisternag af stort­reën begin uitsak oor die dorre Kaapse Skiereiland. Dié buie kan vloede tot gevolg hê. Charlotte Powell, ’n woordvoerder van die rampbestuurafdeling, het gewaarsku 5 tot 20 mm reën kan verwag word, en in die weste­like bergagtige gebiede kan 20 tot 35 mm val. Ontwrigting “Reënbuie word vir veral die westelike dele van die Wes-Kaap verwag. Laataand sal dit na die suidkus beweeg. “Swaar reën, water­plasse, vloede en sterk wind kan voorkom in die Kaapse metropool, die Wynland- en die Overberg-distrik. Mense kan geringe tot moontlik beduidende ontwrigting te wagte wees.” Vir vandag voorspel die weerburo oggendbuie. Die reën behoort teen die middag op te klaar. Die rampbestuur is op bystand geplaas. Lesers wat hierdeur geraak word, kan die noodnommer 107 (landlyn) of 021 480 7700 (selfoon) bel. – News24