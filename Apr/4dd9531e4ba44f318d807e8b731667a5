’N BAAISE onnie is raadop met die departement van onderwys, wat hom nou al meer as ’n jaar se salaris skuld. Eustace Calvert, ’n aflosonderwyser by die Primêre Skool Cedarberg in Booysenpark, sê hy weet nie meer wat om te doen om sy geld te kry nie. Volgens Calvert is ongeveer R80 000 aan hom verskuldig vir werk wat hy van Februarie tot Junie 2017 gedoen het. Hy het ingestaan vir ’n onderwyser wat met kraamverlof was. Calvert is ’n afgetrede onder­wyser wat van tyd tot tyd aflos by verskillende skole wat onderwysers benodig. Die Baaise boorling het jare lank in Kimberley skoolgegee. Hy het met sy ma se siekte in 2007 as skoolhoof in Kimberley bedank. Ná sy ma se sterfte het Calvert weer werk begin soek om besig te bly en ’n klein inkomste te verdien. Hy het in 2013 by die Primêre Skool Coega klasgegee en hom in 2016 aangesluit by Cedarberg. “Ek is steeds by die skool en het geen probleme met geld wat die skool aan my betaal nie. “Dit is egter die bedrag vir die tydperk wat die departement my moes betaal, waarvoor ek nou nog wag.” Calvert sê hy was al male sonder tal by die departement van onderwys om te gaan hoor wat aangaan. Van die verduidelikings wat aan hom gegee is, was dat die departement wag vir goedkeuring van Bhisho en hy moet geduldig wees. By ander geleenthede is hy ingelig sy vorms het spoorloos verdwyn en daar is opnuut vorms ingevul. “Die beamptes het selfs al hoog en laag belowe my inligting is op die stelsel en ek word ‘môre’ of ‘volgende week’ betaal. “Desember en Paastyd het ook al gekom en gegaan. “Dit gaan maar broekskeur sonder die geld.” Die laaste strooi was toe Calvert onlangs uitvind sy dokumente is nooit op die departement se stelsel ingevoer nie. “My naam en die besonderhede van my indiens­neming verskyn net mooi nêrens nie. Hulle het geen rekord van my nie. “Ek is teleurgesteld, erg bekommerd en geskok. “Die departement het my ellende besorg. Ek bid vir ’n gunstige uitkoms.” Mali Mtima, departementele woordvoerder, kon nie bereik word vir kommentaar nie. Son het hom herhaaldelik probeer bel.