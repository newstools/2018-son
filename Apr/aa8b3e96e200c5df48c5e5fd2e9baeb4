ELZA van Lingen (68), die Kouga-munisipaliteit se eerste DA-burgemeester, is Donderdag in haar huis in Kaap St. Francis oorlede. Charl du Plessis, die munisipale bestuurder, het gesê haar familie was teenwoordig. Borskanker is in 2009 by Van Lingen gediagnoseer. Sy was sedert Maandag met siekteverlof. ’n Munisipale woord­voerder, Laura-Leigh Ran­dall, sê dié dinamiese en passie­volle voormalige parlementslid is in Willowmore gebore en getoë. Benewens die merino-stoetery wat sy en haar man, Michael, op hul plaas bedryf het, het hulle ook met ander vee en wild geboer. Sy is jare gelede al genooi om politikus te word, maar wou nie omdat haar vier kinders nog te jonk was. Die egpaar het in 2000 verhuis na Kaap St. Francis, waar hulle ’n gastehuis bedryf het. Randall sê Van Lingen was baie besorg oor die gehalte van die dorp se water. Toe sy haar beywer het om dit te verbeter, het die Kaap St. Francis-inwoners­ver­eniging haar genooi om by hom aan te sluit. Dié fokus op dienslewering en die omgewing. Randall sê: “Die DA het haar in 2002 genader om by die party aan te sluit “Sy het, en is toe as ’n raadslid tot die destydse Cacadu-distriksmunisipaliteit (deesdae Sarah Baartman) verkies. “Sy het sowat ses jaar as ’n distriks­raadslid gedien voordat sy in die verkiesing in 2009 gekies is om in die Nasionale Raad van Provinsies (NRP) te dien.” In 2011 is sy as die leier van die DA in die NRP verkies en in 2014 herkies. Sy is ook as die leier van die Tsitsi-Kouga-kies­afdeling verkies. Dit dek die Kouga-, Koukamma- en Baviaans-munisipaliteit. Nadat die DA beheer geneem het van Kouga ná die 2016-verkiesings, is Van Lingen tot burgemeester verkies. “Haar visie vir Kouga, waarvoor sy onvermoeid gewerk het, was om diens­lewering aan alle gemeenskappe te versterk en om ’n gesonde klimaat vir belegging en werkskepping te bou.” Horatio Hendricks, die speaker van die Kouga- munisi­paliteit, het gesê Van Lingen sal gemis word vir haar werksetiek. Een van haar gunsteling-sêgoed was dat ’n goeie leier se skoene nooit skoon moet wees nie. Hendricks is Maandag op ’n spesiale raadsvergadering as die waarnemende uit­voerende burgemeester verkies omdat Van Lingen met siekteverlof was. Hattingh Bornman neem waar as die speaker.