DIE vakverbond Fedusa wou hê Steinhoff moes Vrydag op sy algemene jaarvergadering (AJV) ’n nuwe raad aanstel omdat nuwe direkteure nodig is om die beleërde kleinhandelaar vorentoe te neem. Intussen berig die Duitse media die owerhede daar brei hul ondersoek na die firma uit. Fin24 het voorheen berig die kantoor van die staatsaanklaer in Oldenburg ondersoek moontlike bedrog en onreëlmatighede in Steinhoff se boeke. Die ondersoek is moelik vir die Duitse owerhede omdat die meeste dokumente wat ter sake is, in Engels is, berig die finansiële webwerf Handelsblatt.