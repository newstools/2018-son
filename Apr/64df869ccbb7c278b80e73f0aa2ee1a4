’N MEISIE (1) het haar gister, terwyl rubberkoeëls in die Joe Slovo-plakkerskamp in die Baai om haar klap, byna dood geval. Haar pa het haar op die dak van hul shack as gyselaar gehou om te probeer keer dat werkers, wat die Nelson Mandelabaai-munisipaliteit aangestel het, dit afbreek. Polisiebeamptes het die man tevergeefs gesmeek om sy optrede te staak. Hy was vasbeslote om sy kind meters ver by die dak af te boender. Toe die gemoedere hoog begin loop het, het die pa opgestaan en die kind onderstebo aan haar enkel gehou. Hy het gedreig om haar af te gooi as die polisie teen hom optree terwyl hy haar steeds aan die enkel beetgehad het. Terwyl die polisie die situasie probeer ontlont het, het hy na die punt van die shack se dak beweeg, die kind begin rondslinger en steeds dreig om haar af te gooi. Die skare wat die drama aanskou het, het erg geskree toe die man sy kind met geweld by die dak afgegooi het. ’n Polisiebeampte op die toneel het die kind gevang. Ander polisiebeamptes het die man platgeduik. Ná ’n onderonsie is die man in ’n Casspir gelaai. Hy is op ’n klag van poging tot moord in hegtenis geneem. Die kind se ma, Vuyokazi Tatayi, het onbedaarlik in die Casspir gehuil. “Wat wil jy hê moet ek vir jou sê, hè? Wat? Ek is geskok en ontsteld – baie ontsteld!” het Tatayi huilend geskree. Die drama in die woonbuurt het hom gister omstreeks 10:00 begin afspeel toe ’n span van die munisipaliteit opgeruk het om onwettige shacks af te breek. Ontstoke inwoners het die pad na hul shacks tevergeefs met takke, groot klippe en ander materiaal probeer versper. Buitebande is aan die brand gesteek en sommige inwoners het teenstand gebied, maar die polisie was op die toneel om orde te handhaaf. Lee-Anne en Errol Con­stabel het gesê die hel was vroeg los toe inwoners die Metro se “hired gun” in die gebied gewaar het. “Hulle het sonder enige waarskuwing weer hier aangekom. “Ons kon sien hulle bedoel besigheid, want hulle het dadelik begin afbreek. “Ons plate en balke is op hulle trok gelaai en ons besittings is beskadig,” het Errol verduidelik. Ander inwoners het onbedaarlik gehuil en wou weet waar hulle en hul gesinne nou moet gaan woon, aangesien hulle nie huise het nie. “Die munisipaliteit het geen simpatie met ons arm mense nie, en nog minder respek,” het ’n vrou haar stem dik gemaak. Ongeveer 60 strukture is gister te midde van die drama afgebreek. Die onwettige besetters het hul hokke verlede maand in die gebied opgeslaan. Gister was die tweede keer dat die Metro shacks in die gebied afgebreek het.  