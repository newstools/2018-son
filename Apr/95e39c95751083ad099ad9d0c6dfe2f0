Mongameli Bobani, die afgedankte onderburgemeester en mayco-lid vir openbare gesondheid, vra in ’n brief verskoning aan sy party, die UDM, raadslede en gaste vir sy gedrag op Donderdag se Baaise raadsvergadering. In sy brief gee hy ’n oorsig van die gebeure in die chaotiese raadsvergadering “onder leiding van ’n ondoeltreffende speaker”. Hy vra ook verskoning dat hy onwetend hardhandig met Deidre Carter, ’n Cope-LP, was. “Ek vra onvoorwaardelik verskoning as gemeen word dat ek opsetlik in een van verskeie close encounters waar mense in meubels geloop het, aan die Cope-LP Deidre Carter geraak of in haar vasgeloop het. “My verduideliking oor die voorval aan kollegas, me. Carter se verduideliking en dié van talle ooggetuies dui op een gevolgtrekking: dat in die hitte van die oomblik kan niemand objektief onthou wat in die sewe uur van pandemo­nium gebeur het nie.” Bobani sê die chaotiese omgewing wat die speaker, volgens hom, vererger het, maak dit onmoontlik om te onthou wat gebeur het. Hy erken hy het Athol Trollip, mayor van die Nelson Mandelabaai-metro, doelbewus getart. “Trollip, my martelaar. Trollip, die man wat my gekritiseer het. Trollip, die man wat my swartgesmeer het. Trollip, die man wat my gebruik het om mag te bekom, en my toe stelselmatig geminag en weggegooi het soos ’n lap wat hy nie meer nodig het nie. “Trollip, die man wat die raad mislei het om my te verwyder. Voorsiening “Trollip, die man wat die raad oortuig het om my kantoor te verwyder. Trollip, die man wat voortgaan om staat te maak op ’n geheime konsep-PwC-verslag, en wat deur die verslagskrywers gemaan is dat dit nie aan die algemeen aanvaarde standaarde voldoen nie.” Bobani skryf verder Trollip het enige voorstel van versoening tot voordeel van dienslewering geweier. “Trollip, die man wat die koalisie-ooreenkoms met die UDM verontagsaam het. Trollip, die man wat die koalisie-leiers uitgedaag en ondermyn het deur te weier om my te herstel, soos ’n koalisie-kommissie aanbeveel het. “Trollip, die man wat die leier van die UDM en vir my beledig het. “En tog diskwalifiseer my optrede my om ’n amp te beklee!” Volgens Bobani is die chaotiese vergadering die gevolg van die frustrasie van almal wat lank en hard gewerk het om die mosies van wantroue teen Trollip en kie op te stel. “Ek het verkies om bo die lawaai gehoor te word. Die speaker het in die sowat sewe uur van die vergadering versuim om ’n enkele agenda-item bespreek te kry. Leierskorps “Ja, ek het die speaker verskeie kere onderbreek, so dikwels as wat ek kon, om die man op die regte spoor te kry. In hierdie poging het ek gefaal.” Bantu Holomisa, UDM-leier, het bevestig hy het Bobani se brief ontvang. “Die leierskorps sal die brief voor of op 9 April bespreek. Ons gaan niks vooruitloop nie. Ons sal julle inlig van ons besluit.” Volgens hom het hy nie die raadsvergadering op televisie gevolg nie omdat hy na Mthatha gereis het. Intussen het Marlon Daniels, PA-raadslid wat ook onder Bobani se tong deurgeloop het oor sy alliansie met die DA geleide koalisie-regering, Bobani se optrede gekritiseer. “Aanranding het plaasgevind. Ongeag jou politieke affiliasie, Bobani was verkeerd met die aanranding van die LP Deidre Carter. “Sulke optrede en sulke karakters sal nie die ondersteuning van die Patriotic Alliance geniet nie.”