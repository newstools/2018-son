FABIAN Booysen sal die SWD-Arende vanjaar aanvoer. Rynhard van As, die Arende se afrigter, het Dinsdag die aanstelling van Booysen as die nuwe kaptein bevestig. Die Arende berei tans voor vir Saterdag se SuperSport­ Challenge­-wedstryd teen die Oostelike Provinsie in Port Elizabeth. Dié kragmeting skop om 12:15 in die Nelson Mandelabaai-stadion af. Dít dien ook as voorwedstryd vir die Pro14-kragmeting tussen die Southern­ Kings en Cheetahs. “Daar was by ons as bestuur geen twyfel dat Fabian vanjaar die Arende sal lei nie,” het Van As gesê. “Hy is ’n uitstaande leier wat gerespekteer word deur sy spanmaats. “Hy het op alle ouderdomsvlakke spanne gelei.” Booysen, wat in Caledon gebore is, het die Junior Springbokspan in 2012 se o. 20-Wêreldbekertoernooi verteenwoordig. Die Bababokke het daardie jaar se toernooi in Kaapstad gewen. Booysen het die meeste van sy provinsiale rugby – op junior- en senior- vlak – in Gauteng saam met die Lions gespeel. Dit was nadat hy as o. 13-speler vir die Boland uitgeblink het. Booysen spog met hope Superrubgy-ondervinding saam met die Lions en dit sal goed te pas kom wanneer sy span vanjaar poog om ’n beter vertoning in die SuperSport Challenge in te sit. Van As glo die SWD-span sal vanjaar beter­ rugby speel. “Vergeet verlede seisoen. Dit is ’n ander span wat baie beter voorbereid is. “Ons het hard gewerk aan ons kondisionering, fiksheid en vaardighede.”