DIE Baaise metro cop wat hoofopskrifte gehaal het nadat hy ’n kind se lewe in die Joe Slovo-plakkerskamp gered het, beskou homself glad nie as ’n held nie. Die foto’s van die meisie se pa, wat haar by die dak van hul shack afgooi, en Luyolo Nojulumba (27), wat haar ten aanskoue van ’n gillende skare vang, het die wêreld via die sosiale netwerke op hol. Die pa het sy eenjarige dogtertjie op die dak van hul shack gyselaar gehou om te verhinder dat hul shack, soos die ander shacks in die gebied, afgebreek word. Polisie-­onderhandelaars het die pa probeer oorreed om nie sy dogter by die dak af te gooi nie. Maar uiteindelik, nadat hy sy dogter eers aan haar een beentjie onderstebo laat hang het, het hy haar afgegooi. Nojulumba, wat een van vele beamptes was wat reg langs die shack op die grond gestaan het, het die baba gevang. Nojulumba het wyd en syd prys gekry vir sy flink optrede terwyl mense met woede gereageer het teenoor die kind se pa. Dié jong metropolisieman was egter salig onbewus van ál die hype en die feit dat hy die nuusblaaie van talle koerante in die land gehaal het. Dit het eers onder sy aandag gekom toe die Baaise Metropolisiehoof, Yolanda Faro, die opdrag gee dat hy by haar kantoor moet aandoen. Hy is daar ingelig hy gaan ’n brief van waardering kry en hy het die respek van sy hele span gewen. Faro het op ’n nuuskonferensie gesê sy is verskriklik trots op Nojulumba en hy verdien om geprys te word vir sy optrede. “ ’n Foto vertel ’n duisend woorde. ’n Mens hoef net daarna te kyk om te sien sy instinkte het ingeskop.” ’n Skugter Nojulumba het by navraag gesê hy het maar net sy werk gedoen, want dit is sy plig as ’n metropolisiebeampte om te verseker sy gemeenskap is veilig. “Daar was nie nog tyd om te dink nie. Ek weet nie wat deur my kop gegaan het nie. “Ek het net geweet ek moes die baba vang en klaar.” Hy voeg by die at­mosfeer op die grond was gespanne, veral toe die kind se pa haar onderstebo aan die been rond­slinger en dreig om haar te laat gaan. Volgens Nojulumba het die meisie se ma, wat haarself tussen die metropolisie ingewurm het, hulle probeer verhinder. “Sy het gesê ons moet hulle (haar man en die shack) uitlos en haar man sal nooit die kind laat val nie. “Sy het ook gesê daar is nie ’n manier hoe hulle sonder daai shack sal kan lewe nie.” Die pa van drie bieg egter dat hy nou, as hy na die hele drama terugkyk, dit nie kan kleinkry hoe ’n pa so iets aan sy eie kind kan doen nie. Die meisie het ná haar ontbering rustig in die polisievoertuig op Nojulumba se skoot aan die slaap geraak. Haar pa verskyn môre in die hof op ’n klagte van poging tot moord.