NÁ DRIE jaar se harde werk het die voltooide opknapping van die Bethelsdorp-polisiekantoor ’n nuwe­ era in gebruikersvriendelike, gemeenskapsgesentreerde misdaadbeheer vir inwoners ingelui. Met die oog op ’n meer medelydende, publiekgerigte diens bied die nuwe fasiliteit – wat teen R53 miljoen opgeknap is – nie net ’n verpligte aanklagkantoor en aanhoudingselle nie, maar bied dit ook privaatheid vir misdaadslagoffers. “Die polisie verdien krediet vir hul visioenêre rol in hierdie projek,” sê Greta Teltschik, ’n argitek by SVA International, die firma wat die visie ’n realiteit moes maak. Die firma het vroeër die maand die polisiekantoor amptelik oorhandig. “Dit was beslis ’n uitdagende oorgang, aangesien die polisiekantoor operasioneel was terwyl opknappings uitgevoer is.” Terwyl werk in ’n operasionele fasiliteit ’n aantal uitdagings aan argitekte gebied het, was daar ook ’n aantal hoogtepunte, het sy gesê. “Vir my was die grootste prestasie die totstandkoming van ’n outonome sentrum wat die enigste doel dien om slagoffers van misdaad te help,” het sy gesê. “In die polisiekantoor se vorige lewe moes slagoffers gedwing word om in ’n enkele kamer te wag, ongeag hul ouderdom of die misdaad wat gepleeg is.” Brig. Zolani Xawuka, stasiebevelvoerder, sê die opknapping laat die polisiekantoor toe om baie doeltreffender te werk. “Ons het nou twee raadsale, wat ons in staat stel om verskillende vergaderings gelyktydig te hou. En ons ‘oorlogsruimte’ stel ons in staat om bedrywighede vanaf ’n sentrale punt te koördineer vir ernstige misdade of gebeure wat die dienste van eksterne belanghebbendes kan insluit.” Xawuka sê die nuwe selle sal oorbevolking verminder. Twee nuwe argiefstoorkamers verseker beter stoor van lêers en geslote dossiere, terwyl ’n opgegradeerde kragopwekkerstelsel die polisiekantoor in staat sal stel om ten volle operasioneel tydens kragonderbrekings te wees, sê hy. Kol. Dawie Scholtz, wat die afgelope 15 jaar in Bethelsdorp gestasioneer is, sê: “Miskien is die belangrikste aspek van die opknappings die moderne slagofferondersteuningsfasiliteit, wat ’n moniteringslokaal, toilet, speelkamer en stortfasiliteit het.”