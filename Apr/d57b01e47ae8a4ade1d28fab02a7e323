ELKE dag bring nuwe hoop, maar intussen eis die spanning ook maar sy tol. Só gesels die Pretorius-gesin van Van Wyksdorp nadat Adam Pretorius (85), hul geliefde eggenoot, pa en oupa, byna ’n maand gelede spoorloos verdwyn het. Veral ouma Isabella Pretorius (84) vat dit swaar. Sy sê: “Elke dag hoop jy daar is nuus. Elke keer as ’n foon lui, hoop jy daar is iemand wat my man opgespoor of net gesien het. “Ek slaap sleg. Ek droom van hom. Hy is nie gesond nie. Dis hoekom hy in die hospitaal was. “Dit gee my gesondheid ook ’n knou. “Ek bid die Hemelse Vader sal Adam weer huis toe bring. Ons is gelowige mense, maar ek kan dit nie meer vat nie.” Oupa Adam, wat nie meer so goed kan onthou nie, het uit die plaaslike hospitaal geloop en toe net verdwyn. Daarna is ’n reuse-soektog van stapel gestuur, maar dit het niks opgelewer nie. Die SAPD het ál die dorpe in die omgewing gefynkam en selfs die honde-eenheid ingeroep. Oupa Adam se kleinseun Desmond Pretorius vertel: “Ouma raak al hoe stiller. Sy praat elke dag van Oupa. “Hoe kan ’n groot man verdwyn dat niemand weet waar hy is nie?” Kapt. Malcolm Pojie, ’n polisiewoordvoerder, sê: “Die soektog is nie afgelas nie. Ons het ons ook tot die radio en koerante gewend vir hulp in die soektog. “Die honde-eenheid is ’n tweede keer ingespan. Die vermiste man is ook by die buro vir vermiste persone aangemeld.”