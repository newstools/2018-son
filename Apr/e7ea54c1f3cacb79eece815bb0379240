‘DAAI’S ons bakkie... Daai’s óns bakkie.” Saggies het sy toe aan die huil gegaan en haastig by die ongelukstoneel probeer uitkom deur oor die hakiesdraad te klim. Met haar oë gefokus op die grusame toneel voor haar, was sy nie eens daarvan bewus dat haar rok aan die draad gehaak het nie. Al wat sy wou weet, was of haar geliefdes veilig is. Maar hulle was nie... Hartseer tonele het hulle Vrydagoggend by die Buttskop-treinoorgang naby Blackheath afgespeel. Mense het in ongeloof gestaar na die wrak van ’n Toyota Hilux-bakkie wat deur ’n trein aan flarde gestamp is. Nie een van die sewe insittendes van die Hilux het die botsing oorleef nie. Nie een nie. En vir baie was dit ’n harde terugruk na 25 Augustus 2010, toe Jacob Humphreys by die einste kruising die pad wou oorsteek en tien kinders in sy taxi hul lewe verloor en vier ernstig beseer is toe ’n trein die taxi getrap het. Vryheidsdag se tragedie het omstreeks 06:00 gebeur. Volgens ’n inwoner het die bestuurder van die bakkie ’n taxi gevolg wat oor die kruising gery het. “Die taxi het dit gemaak, maar die trein wat uit die Strand se rigting na die Kaap onderweg was, kon nie betyds oor nie. “Daai mense van die Hilux het nie ’n kat se kans gestaan om die ongeluk te oorleef nie.” Nog ’n omstander wou weet hoeveel Buttskop-oomblikke hulle nóg moet beleef voordat die nou gevreesde kruising deur die owerhede geprioritiseer sal word. “Baie kere werk die boom nie en dan sal ’n taxi se guardjie dit sommer gaan oplig.” Die sewe oorledenes was werkers by Food Lover’s Market se vleis­afdeling. Food Lover’s Market se CEO, Brian Coppin, sê in ’n verklaring hulle is geskok oor die voorval. “Ons het reeds begin om die families by te staan en sal hulp verleen waar die vereis word.” Die treindiens en verkeer was vir ure ontwrig terwyl die grusame toneel opgeruim is. ’n Groot groep nuuskieriges het saamgedrom en foto’s van die ongelukstoneel geneem. Volgens Metrorail se Zino Mihi het die personeel van die betrokke trein berading ontvang. “Dit was ’n menslike fout. Daar is booms en ’n kamera, maar die bakkie het die seine geïgnoreer en dit was nie hul beurt om die kruising oor te steek nie,” het sy aan Son op Sondag verduidelik.