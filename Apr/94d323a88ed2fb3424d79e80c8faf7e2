PORT Elizabeth se blits­patrollie het dié naweek ’n groep gewapende rowers vasgetrek wat ’n juwelierswinkel in George beroof het. Volgens kol. Priscilla Naidu, polisiewoordvoerder, is die arrestasie Vrydag op die N2 in die rigting van PE uitgevoer. “Daar word beweer dat die verdagtes Vrydagoggend ’n juwelierswinkel in George beroof en op die N2 in die rigting van PE gery het. Dié inligting is onmiddellik na alle polisiekanale gestuur en lede van die PE-blitspatrollie het die N2 gepatrolleer op soek na die verdagte voertuig. “Omstreeks 13:00 is ’n wit Mercedes-Benz gewaar wat op volle vaart verby die Van Stadensbrug ry. ’n Jaagtog het gevolg.” Weens swaar verkeer naby die Kaapweg-afdraai moes die kar stadiger ry. Juwele Die polisie het die voertuig na die kant van die pad gedwing en drie verdagtes gearresteer. Naidu sê ’n groot hoeveelheid juwele, insluitende goue en platinumringe, is in die voertuig gevind. Daar was ook etlike selfone. Die waarde van die gesteelde goedere is nog onbekend. Daar is ook beslag gelê op 15 patrone en ’n 9 mm-vuurwapen, wat ook aan die drywer van die voertuig behoort. “Die verdagtes, 31, 34 en 47 jaar oud, is in aanhouding op aanklag van die besit van vermoedelik gesteelde eiendom. Die polisie sal hul moontlike verbintenis met die rooftog in George ondersoek,” sê Naidu. Die verdagtes sal na verwagting vandag in die Baaise landdroshof verskyn. Lt.genl. Liziwe Ntshinga, provinsiale polisiekommissaris, het die lede geprys vir hul uitstekende werk.