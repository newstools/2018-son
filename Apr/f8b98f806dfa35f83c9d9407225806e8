MET die busbestuurders wat van vandag af strike, word taxi-bestuurders gevra om meer bedag te wees wanneer hulle mense vervoer. Só vra JP Smith, mayco-lid van die Stad Kaapstad se departement van veiligheid, sekerheid en maatskaplike dienste, na aanleiding van skokkende syfers oor taxi-oortreders. Daar word verwag duisende ekstra mense sal van taxi’s gebruik maak terwyl die busbestuurders strike. “Ek vra taxi-bestuurders om die padwette te gehoorsaam en mense in ag te neem. “Hulle moet aan al die lewens dink wat elke dag in hul hande is.” Sedert Julie laas jaar is ’n gemiddeld van 269 taxi’s per maand geskut. Altesame 71% van dié oortreders het glad nie bedryfslisensies nie. Die ander het nie by die bepalings van hul bedryfslisensie gehou nie. Smith sê sedert Nuwejaar is 44 937 boetes aan taxi- bestuurders uitgereik. Dié oortredings wissel van moving violations (9 560), bestuurders sonder rybewys (8 695), oorlaai (6 143), geen sitplekgordel (4 211), geen lisen­sieskyf (1 948) en ongelisen­sieerde voertuie (1 597). Volgens Smith sluit dié syfers spoedoortredings uit, wat net die vlak van wetteloosheid wys wat daagliks op ons paaie heers. “Dié statistieke wys ook dis onwaar dat daar nie teen taxi-bestuurders opgetree word nie. “Ons het min hulpbronne en doen ons bes om teen hulle op te tree.” Smith sê daar word natuurlik teen ander padwetsoortreders ook opgetree. “Hulle is glad nie so onskuldig nie en dit wys waarteen ons te staan kom.” Die Stad kyk ook na die 100 gesoekte mense wat weier om boetes te betaal en 2 800 lasbriewe is uitgereik vir ’n uitstaande bedrag van R3 339 360.