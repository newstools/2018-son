TWEE mans is dié naweek in hegtenis geneem weens die bloedbad verlede week in Brown’s Farm naby Nyanga. Son het Donderdag berig oor dié voorval waarin vier jong mense, onder wie twee tieners, koelbloedig doodgeskiet is terwyl hulle in ’n kar gesit het. Die voorval het Dinsdagaand plaasgevind. Sinethemba Gwadiso (28), Sazi Velebhayi (20), Yonela Sixiki (13) en Kamvalethu Thuthani (12) is vermoor toe hulle in ’n Toyota Avanza gesit het. ’n Vyfde persoon, Siyabonga Gwadiso (15), is met ernstige beserings in die Groote Schuur-hospitaal opgeneem. Die polisie se ondersoek na die moorde het die naweek gelei tot die arrestasie van twee verdagtes (27 en 34). ’n Derde verdagte is geïdentifiseer wat ook ’rol in die aanval gespeel het. Dié ou is steeds voortvlugtig, maar die polisie sê hulle is warm op sy spoor. Die twee verdagtes verskyn vandag in die Ath­lone-landdroshof op vier klagte van moord en een van poging tot moord. Die minister van polisie, Bheki Cele, het die toneel Donderdag besoek en gesê die cops het daar leidrade gekry in verband met die bloedbad. As deel van Opera­tion Combat in Steenberg is ’n 32-jarige verdagte dié naweek gearresteer vir die besit van ’n onwettige vuurwapen en ammunisie. Tydens ’n roetine-patrollie is die verdagte in Eltisterweg opgemerk en deursoek. Hy het ’n .38 Special-rewolwer by hom gehad. Hy verskyn vandag in die Wynbergse landdroshof.