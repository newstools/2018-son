DIE soektog na die vermiste Ironman-atleet van Gaboen, David Rene Roger Bellet-Brissaud (48), het gister in die Baaise hawe voortgeduur. Dit kom nadat ’n man wat net soos Bellet-Brissaud lyk op kringtelevisie-beeldmateriaal in die hawe opgemerk is. Dié man het Vrydag 01:01 by die hawe ingeloop. Die beeldmateriaal wys hoe hy die hawe binnestap, langs ’n muur afloop en daarna op ’n tjokkaboot wat in die hawe vasgemeer is, spring. Hy spring daarna heen en weer tussen drie tjokkabote. Polisieduikers Die laaste sien van die man op die beeldmateriaal was toe hy weer op die middelste boot spring. Die polisieduikers en die polisie se honde-eenheid het Dinsdag sowat drie uur lank in die hawe na Bellet-Brissaud gesoek. Die soektog is gister voortgesit. Bellet-Brissaud het Donderdag saam met sy vrou, Lydia, in Port Elizabeth aangekom en sou die naweek aan die Ironman-kompetisie deelgeneem het. Hy het egter vroeg Vrydagoggend uit sy kamer in die Paxton Hotel verdwyn. Hy het sy beursie en selfoon in die kamer gelos. Sy vrou het hom as vermis aangemeld.