JULIUS Malema, leier van die Economic Freedom Fighters (EFF), het aan die burgerregteorganisasie AfriForum gesê hy is reg vir hom. “Bring it on, bloody racists, julle maak my nie bang nie. “Ek is gereed gebore. Geen wit man sal oor my destiny besluit nie. “Die arm massas van ons mense sal,” het hy getwiet. AfriForum, onder leiding van adv. Gerrie Nel, gaan voort met sake weens bedrog en korrupsie teen die EFF-leier. Malema is vroeër aangekla in verband met ’n kontrak van R52 miljoen wat aan On-Point Engineering gegee is. Die staat het toe gesê Malema het groot voordeel uit dié deal getrek. In 2015 is dit van die rol geskrap omdat ’n mede­beskuldigde siek geword en die saak lank gesloer het. Intussen het die polisie gesê hulle beskou doodsdreigemente teen Malema in ’n ernstige lig. Tebogo Mokwele, die waarnemende woordvoerder van die EFF, het gesê hulle het die cops oor die dreigemente ingelig wat in Noordwes gemaak is. Hulle het inligting ontvang dat mense in Noordwes drug dealers en sluipmoordenaars in verskillende provinsies genader het om Malema te vermoor. Volgens die EFF is dit “insecure en mal mense” in Noordwes wat dié evil planne wil uitvoer. – News24