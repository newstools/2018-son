DIE Nelson Mandela-universiteit se uitvoerende bestuur het Donderdagmiddag ’n formele petisie van sy studenteraad ontvang. Dít nadat studente Woensdag ál die ingange na die kampusse versper het. Hulle sê hulle is keelvol vir die finansiële situasie wat die universiteit aan hulle opdwing. Die universiteit sal binne 48 uur op die petisie reageer. Zandile Mbalela, ’n woordvoerder van die universiteit, sê die voortgesette betrokkenheid van studente­leiers, vakbonde, afdelingshoofde, bestuurders en dekane is gerat om te verseker dat dinge so gou as moontlik na normaal kan terugkeer. Die South African Students Congress (Sasco) is luidens ’n mediaverklaring baie bekommerd daaroor dat die universiteit verwag dat arm studente sonder finansiële hulp met hul akademiese program moet voortgaan. Sasco sê: “Ons voel die universiteit moet ’n pro­aktiewe rol speel om te ver­seker dat toestande vir die armes en werkersklas geskep word om sukses te behaal. “Daar kan nie van ’n groep studente verwag word om met toetse, eksamens en opdragte voort te gaan sonder­ handboeke, etes en die ondersteunings­materiaal wat hulle van die NSFAS (die nasionale finan­siële bystandskema vir studente) moes ontvang het nie.” Sasco meen ook die versuim van die NSFAS om spesifiek te reageer op studente wat nie in kampus­koshuise bly nie, het gelei tot ’n situasie waarin studente vir betaling geteister word terwyl hulle self nie geld ontvang het nie. “Ons vra die universiteit om ’n ooreenkoms met dié koshuise aan te gaan sodat ons studente nie meer gedreig word nie.” Ná Woensdag se vergadering het die NMU onderneem om: Mbalela sê personeel en studente word daaraan herinner dat die NMU se hofinterdik van krag bly. “Die interdik het ten doel om die regte van al die universiteit se interne belanghebbendes te beskerm – diegene wat toegang tot die universiteit wil hê om te werk en hul studies te volg, sowel as diegene wat hul reg tot protes uitoefen in ooreenstemming met die voorwaardes wat in die interdik uiteengesit word. “Personeel en studente word daaraan herinner dat alle universiteitsbedrywighede sal voortgaan tensy hulle anders ingelig word. Personeel- en studentekaarte moet ook te alle tye gedra word.”