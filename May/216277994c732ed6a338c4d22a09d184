DIS weer tyd vir die baie gewilde snoek-en-patatbraai. Dit vind op 2 Junie by Windmeul in die Agter-Paarl plaas en word deur die VGK-gemeente aangebied. Mense kan reeds vanaf 11:00 inkom. Dié jaarlikse instelling word deur die gemeente aangepak en die geld wat ingesamel word, word gebruik vir gemeenskaplike take in die gemeente en gemeenskap. Die meeste van die gemeentelede kom van omliggende plase. Die gebied is bekend vir druiwe, maar omdat dit patat-tyd is, is dit ’n groot fees vir almal. Elke gas sal dus ’n heerlike patat, ’n stuk gebraaide snoek en roosterbrood gesmeer met druiwekonfyt kry. Potjiekos is ook beskikbaar en daar sal verskillende stalletjies wees. Daar sal ook lewendige musiek en rieldansers wees. Toegang is gratis en ’n bord kos beloop R70. Vir meer inligting, bel 083 352 2703.