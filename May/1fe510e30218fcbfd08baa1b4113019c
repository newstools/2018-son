DIE behuisingsduiwel is los in die Wes-Kaap. En betogings blyk deesdae ons nuwe stapelvoedsel te wees. Die laaste tyd gaan daar nie ’n dag verby dat mense nie hul misnoeë oor dienslewering – en veral behuising – wys nie. In die laaste maande vaar mense oor die provinsie heen die strate in en eis ’n ordentlike dak oor hul kop. Van Siqalo naby Mitchells Plain tot by Rheenendal duskant Knysna ... om nie eens te praat van die onlangs protesoptogte in Hermanus nie. En nou het die mense van Parkwood, Gansbaai en Guguletu ook die Betogingsparty ge-join. En ongelukkig vir hordes wat van ’n huisie van hul eie droom, lyk dit of dit iets is wat nie gou gaan gebeur nie. Nie as ’n mens na die provinsie se ellelange behuisingswaglys kyk nie. Volgens Muneera Allie van die Wes-Kaapse departement van menslike nedersettings is daar op die oomblik ’n backlog van meer as ’n halfmiljoen wat behuising betref. “Die provinsie se geskatte backlog is meer as 550 000,” sê sy. “Vir die nie-metro-areas is die huidige backlog meer as 220 000.” Volgens haar is die gemiddelde wagperiode vir ’n huis sowat nege jaar. Dit wil egter voorkom of mense nou keelvol is vir dié gewag. In die verlede het Son veels te dikwels berig oor mense wat al langer as 20 jaar op ’n huis wag. En daar is geweldige druk op die Wes-Kaapse regering om aan die massas se behuisingseise te voldoen. In 2016 was daar 503 plakkerskampe in die provinsie, waarvan 204 binne die Stad Kaapstad val. Byna 300 is buite die Kaapse metropool geleë. Allie sê hul databasis dui ook daarop dat byna 14 000 backyard dwellers buite die Metro tans ook op huise wag. Dit is onduidelik hoeveel van die inwoners wat die laaste ruk die vure oor behuising laat brand en wat in plakkerskampe bly op die provinsie se data­basis geregistreer is. “Die departement werk met munisipaliteite soos die Stad Kaapstad en Overstrand-munisipaliteit saam om te bepaal of hierdie (betogende) gemeenskappe op die behuisingswaglys is,” verduidelik Allie. Baie mense met wie Son gepraat het, is dit eens: Hulle is moeg gewag vir ’n huis. En terwyl die vure langs besige snelweë smeul en wetsgehoorsame, werkende in­woners se karre met klippe bestook word, is dit onduidelik wanneer almal hul verlangde dakkie oor hul kop sal hê.