DIE moordverhoor van drie jong mans van Uitenhage wat na bewering ’n cop vermoor het, is Donderdag in die Baaise hooggeregshof tot 3 Augustus vir ’n voorverhoor uitgestel. Die beskuldigdes is Thulani Knockpaal (22), Athenkosi Bantom (20) en Nkosiyabo Mali (19) van KwaNobuhle in Uitenhage. Hulle staan tereg op klagte van moord, roof met verswarende omstandighede en die onwettige besit van ’n vuurwapen en ammunisie. Luidens die klagstaat was die oorledene, Lulamile Stanley Pase, en twee ander mense op 29 Augustus 2016 by Fan Park in Mqolomba­straat in KwaNobuhle, Uiten­hage. Pase en een van die twee mense wat saam met hom was, het buite sy kar gestaan en alkohol drink. Die derde persoon het egter in die voertuig gesit, alkohol gedrink en na musiek geluister. Die beskuldigdes het toe gewapen met messe by Fan Park opgedaag. Hulle het die driestuks met die messe aangeval en hulle beroof. Luidens die klagstaat het die beskuldigdes Pase verskeie kere gesteek. Hulle het hierna met die items wat hulle van Pase en die ander twee mense gesteel het, op die vlug geslaan. Die beskuldigdes het boonop Pase se dienspistool gesteel. Pase het later op die toneel aan sy beserings beswyk. Op 31 Augustus 2016 het dr. Jan Anthonie de Beer ’n nadoodse ondersoek op die slagoffer uitgevoer. Hy het bevind ’n steekwond in die bors, maag en milt was die oorsaak van Pase se dood. Die nadoodse ondersoek het ook getoon dat Pase baie bloed ná die voorval verloor het.