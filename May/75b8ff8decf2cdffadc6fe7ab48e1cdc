VERDAGTE fakture en e-posse wat oënskynlik tussen ’n reisagent en die sokkerbaas Irvin Khoza uitgeruil is, is vermoedelik die rede vir Danny Jordaan se kriminele klagte teen Khoza en die sangeres Jennifer Ferguson. In die jongste wending in die saak het ’n PDF getiteld “Invoices and Credit card Auth” aan die lig gekom. Dit bevat glo e-posse wat tussen Khoza en die agentskap Fli-Afrika gestuur is. Volgens dié dokumente lyk dit of Khoza betaal het vir vlugte en verblyf vir Ferguson, ’n voormalige ANC-LP wat Jordaan van verkragting beskuldig. Ferguson, wat in Swede woon, het in Maart na Suid-Afrika gekom om ’n saak van verkragting teen Jordaan te lê. Sy beweer hy het haar 25 jaar gelede in ’n hotel in Port Elizabeth verkrag. Ferguson het daai tyd gesê ’n anonieme skenker het haar vlug betaal. Jordaan het Vrydag ’n klag van laster en kriminele sameswering teen Khoza en Ferguson gelê. Die PDF wat News24 gesien het, het drie dele: ’n “kredietkaartmagtiging”, “faktuur vir Jennifer” en “akkommodasie”. ’n Ingeligte het aan News24 gesê Khoza het sy eie kredietkaart gebruik om die vlug en verblyf te betaal. Die PDF wys ’n oënskynlike e-posuitruiling tussen Khoza en die bedryfsbestuurder van Fli-Afrika, Imraan Camroodien. Camroodien het egter gesê: “Dit kan nie reg wees nie. As iemand sê hulle het ’n faktuur vir ’n vlugbespreking, is die faktuur nie eg nie. As my naam hier gebruik is, is dit laster.” News24 het probeer vasstel of die PDF eg is en het kommerwekkende teenstrydig­hede gevind. Die datum op die dokument is 8 April. Ferguson het Jordaan op 20 Maart aangekla – weke voor die datum in die e-pos. Camroodien het aan News24 gesê hy sal nooit nadat ’n reis plaasgevind het betaling vra of fakture stuur nie. “Ek sal nooit die risiko loop nie. Betaling gebeur voor ’n reis, nie daarna nie,” het hy gesê. ’n Metadata-ontleding van die dokument het getoon die e-pos wat as ’n PDF aangestuur is, is in Microsoft Word geskep. Dit be­teken die inligting in die e-pos kon ver­ander word. News24 het Camroodien ge-e-pos om ’n antwoord te kry. Dis toe vergelyk met die uitgelekte e-pos, en daar was verskeie tipografiese verskille tussen die uitgelekte PDF en die e-pos wat News24 direk van Camroodien ontvang het. Daarbenewens kon die informant nie die aanhegsels verskaf wat in die e-pos aangedui is nie. Mamodupi Mohlala­Mulaudzi, Jordaan se prokureur, het gesê sy weet nie na watter fakture News24 verwys nie en kan dus nie daarop kommentaar lewer nie. Sy wou ook nie sê op grond van watter bewyse Jordaan die kriminele saak geopen het nie. Toe Ferguson en Khoza genader is om kommentaar te lewer, het hulle gevra om afskrifte van die faktuur te sien. Ferguson het gesê die dokument was ernstige bedrog. Sy het gesê die feit bly dat Jordaan ’n klag van verkragting face. “Dié teenklagte neem die vorm aan van kwaadwillige vervolging, ’n wettige boelie-taktiek wat die aandag van die hoofklag van verkragting probeer wegneem. Dit is ’n tipiese regspraktyk om ’n verkragtingsgetuie te diskrediteer en af ??te breek.” Ferguson hou vol sy fight vir justice en nie om iemand af te bring nie. Sy sê ook die issue is tussen haar en Jordaan. “Ek het mnr. Irvin Khoza nog nooit ontmoet nie. Ek het nog nooit enige vorm van borgskap of betaling van hom ontvang nie en sal in die hof so getuig. Daar is geen sameswering nie.” Khoza het teen druktyd nog gereageer nie.