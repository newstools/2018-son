VOORDAT hy van Courtney se lykie ontslae geraak het, het hy met haar oorskot seks gehad. Dít was die skokfeite wat hofgangers gister in die Kaapse hooggeregshof in die moordbeskuldigde Mortimer Saunders se pleitverduideliking moes aanhoor. In meer detail het Saunders verduidelik dat hy eers haar denimbroek en panty afgetrek het en haar vagina met drie vingers penetreer het. Saunders se prokureur het gister namens hom sy verklaring oor die dood van Courtney Pieters (3) uitgelees. In die pleitverduideliking stel Saunders dit dat hy skuldig pleit daaraan dat hy onwettig en opsetlik seksuele dade met ’n lyk gepleeg het. Hy het ook skuldig gepleit op moord sonder voorbedagte rade. In die verduideliking sit Saunders uiteen wat op 4 Mei 2017, die dag van Pieters se verdwyning, gebeur het. Saunders sê Courtney se ma, Juanita Pieters, en pa, Aaron Fourie, het gevra of hy Courtney en haar ses­jarige broertjie sou oppas. Saunders, wat ’n kamer by die gesin gehuur het, was van 28 April tot 8 Mei 2017 met verlof by die huis. Hy het verklaar dat hy daardie oggend die badkamer gebruik het en gesien het albei die kinders slaap nog. Ná sowat 15 minute het hy terug in sy kamer gekom en klein Courtney daar aangetref waar sy besig was om televisie te kyk. Sy was ’n paar minute daar waarna Saunders haar gevra het om te gaan omdat hy wou slaap. Maar ná sowat 30 minute was sy weer daar. Geïrriteerd omdat hy ’n tweede keer wakker gemaak is en omdat hy vroeër ’n fight met Juanita gehad het, het hy besluit om vir Courtney miergif in te gee. Hy het die gif met water gemeng en dit vir haar gegee om te drink. Hy verklaar: “My bedoeling was om haar siek te maak om haar ma terug te kry. Aanvanklik wou sy dit nie drink nie, maar sy het so gemaak toe ek haar aansê om dit te drink.” Hy verklaar Courtney het toe begin hoes en van die gifmengsel het op haar gesiggie en in haar hare beland. Van die mense in die fletse het terselfdertyd na Courtney begin roep en sy wou reageer. Hy verklaar dat dit hom paniekerig gemaak het omdat hy nie wou hê mense moes Courtney in so ’n toestand in sy kamer aantref nie. Om te keer dat sy skree, het Saunders haar met ’n oop hand teen die voorkop geklap, haar mond met ’n handdoek toegedruk en haar met sy hand om haar keel gewurg. Haar lyfie het slap geraak en hy het haar in ’n duvet toegedraai en in die hoek van sy kamer neergesit. Hy is uit sy kamer en het die deur oop gelos. Toe hy ná tien minute terugkom, het hy gemerk sy is dood en haar lippe blou. Heeltemal oorbluf oor wat hy aangevang het, het hy ’n uur in sy kamer gebly. Hy het jags geraak en die lyk seksueel aangerand. Nadat hy sy vieslike dade met die dooie kind gedoen het, het hy begin planne beraam om van haar lyk ontslae te raak. Hy het toe haar oorskot in plastiek en ’n duvet toegedraai voordat hy dit in die bosse naby die fabrieke en die spoorlyn gelos het.