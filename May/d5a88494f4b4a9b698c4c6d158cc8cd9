‘EK IS steeds die predikant van die Avondale VGK-gemeente,” hou ds. Ralph Campbell vol. Campbell sê gerugte dat hy in die tjoekie was vir aanranding, geskors is en nou weer op trou staan, is die grootste grap. Hy sê: “Ek het geen kennisgewing van enige van die kerk se structure­s ontvang dat ek aangekla word van enige oortredings nie.” Dis nadat ontevrede lidmate sy diens vroeër dié maand met fluitjies en plakkate ontwrig het. Die polisie moes ingryp. Campbell maan ook dat hy strafregtelike klagtes teen die oproeriges gemaak het. Hy sê: “Ek het wel ’n oproep van die polisie gekry dat ’n klag van aanranding teen my ondersoek word, maar ek het dit na my prokureur verwys.” Mislei Campbell sê die gemeente was nooit eerlik met Son op Sondag nie: “Ek het nooit van vrou tot vrou gegaan nie. “Die feit is dat my gewese vrou my mislei het met die egskeiding. Sy het my destyds verseker sy wou nie voortgaan met die egskeiding nie, en ek het haar geglo. “Ek moes maande later uitvind die vrou het my wel geskei, maar nou word ek as die sondaar uitgekryt.” Campbell sê hy lê eerder nou laag totdat die storm bedaar het, terwyl ’n waarnemende leraar na die gemeente omsien. Hy sê hy voel hy wil eerder na ’n ander gemeente skuif, maar hy wag op die Here se leiding.