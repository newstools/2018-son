DIS duidelik dat Cape Town City vaart begin verloor soos wat die Premierliga-seisoen tot ’n einde kom. Gister se nederlaag van 0-1 teen AmaZulu in die Koning Zwelithini-stadion was ’n bewys daarvan. Mbongeni Gumede was die tuisspan se held toe hy ná die uurmerk sukses behaal het met ’n regtervoetskoot van binne die doelgebied. Tog sal Benni McCarthy en sy troepe volgende seisoene in die topagt-kompetisie speel nadat hulle die seisoen in die sesde posisie afgesluit het. Dit was ’n stryd en tackles het rondgevlieg. Talle van City se staatmakers het geelkaarte ontvang. McCarthy moet ook nie te streng wees met homself nie. Hy het uitstekend gevaar in sy eerste seisoen as jong afrigter. Sleutels Daar wag beslis groter dinge vir McCarthy-hulle as hulle die kern van die span vir volgende seisoen behou. Spelers soos Ayanda Patosi en Craig Martin is sleutels vir die Citizens. Roland Putsche se dienste sal ook moet verseker word vir die toekoms omdat hy die anker in die enjinkamer is. City sal egter moet soek vir ’n dodelike nr. 9 wat die doelhok met meer gereeldheid kan vind. Dit sal ook help as McCarthy ’n teikenman kry wat vir ’n route one-opsie gebruik kan word as dinge benoud begin raak vir hulle.