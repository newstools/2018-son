JOVELIAN de Koker sê sy volgende doelwit is om die Boland-Kavaliers te help om die SuperSport Challenge te wen. Dié rateltaai 26-jarige skrumskakel het Saterdag in sy 50ste wedstryd vir die Kavaliers ook die eerste van sy span se drie drieë gedruk. “Dit was die cherry op die koek om die eerste drie te kon druk,” het hy met ’n breë glimlag gesê. “Toe ek hier aangekom het, het ek nooit kon dink ek sou 50 wedstryde speel nie. Ek was net geïnteresseerd om game time te kry. “Hier was talle goeie en ervare skrumskakels saam met wie ek gespeel het. Ek het uiteraard baie by hulle geleer. “Maar dit was veral Marnus Hugo by wie ek baie geleer het. Hy het my veral met my game management gehelp,” het hy gesê. Hoewel sy aandag op die Boland se sukses gevestig is, wil hy graag ook vir een van die franchises gaan speel. “Dit is my volgende doelwit. Ek sal die kans aangryp as dit kom,” sê De Koker. Benewens De Koker se verbintenis tot die Kavaliers, het hy ook die Boland op o. 19- en o. 21-vlak verteenwoordig. Die boorling van Worces­ter is die seun van die oud-Saru-senter Johan de Koker. Die Bolanders se volgende wedstryd is Saterdag teen die Oostelike Provinsie.