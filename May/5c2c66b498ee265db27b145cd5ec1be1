DIE Progress-rugbyspan het Saterdag in die Oostelike Provinsie se Grand Challenge behoorlik vlam gevat. Die manne van Uitenhage het in hul laaste paar wedstryde gedreig om na die hoogste rat oor te skakel, en dit het toe teen Suburban gebeur. Progress het op die Sen­trale Veld in Uitenhage 16 drieë ingeryg om met ’n rekord van 100-7 te wen. In die meeste van die ander­ wedstryde het sake egter baie mede­dingender verloop. Verheug Harlequins het African Bombers in ’n baie taai kragmeting in die Adcock-sta­dion in Port Elizabeth met 12-8 geklop. Op Londt Park is klip­harde spel gelewer in ’n wedstryd waarin die Madibaz vir Park met 22-15 in die stof laat byt het. Die Studente was verheug daaroor dat hulle weer op die wenpad gekom het ná hul naelskraapse nederlaag teen Kruisfontein die vorige naweek. Ná twee neder­lae in ’n ry op sy tuisveld wonder Park seker wanneer die geluk aan sy kant sal wees. Spring Rose en Born Fighters se wedstryd op die New Brighton Oval was ook spannend. Spring Rose­ het met 25-20 gewen. Kruisfontein het sy goeie peil voortgesit deur die Kouga-derby teen Jeffreysbaai met 24-15 te wen. Gardens is steeds on­oorwonne. Dis nadat die Groentruie van Uitenhage met 58-23 baasgespeel het oor die Brumbies. Missionvale, wat ’n nuweling in die reeks is, bly die verrassingspakkie. Hy het Windvogel met 24-0 getroef. Polisie begin al hoe beter speel. Hy het United Bar­barians van Patensie op Kemsley Park met 35-15 geklop. In ’n baie opwindende Grand Challenge Skild-wedstryd het St. Marks Alicedale op sy tuisveld St. Marks Port Elizabeth met 21-18 geklop. Die rustyd­telling was 11-6 in die tuisspan se guns. Son se medewerker berig hoewel dié wedstryd in warm toestande gespeel is, is skouspel­agtige hardlooprugby steeds gelewer. ) Grand Challenge-uitslae: Progress 100, Sub­urban 7; Gardens 58, Brumbies 23; Star of Hope 45, Wallabies 21; Harlequins 12, African Bomb­ers 8; Missionvale 24, Windvogel 0; Kruisfontein 24, Jeffreysbaai 15; Madibaz 22, Park 15; Polisie 35, Barbarians 15.