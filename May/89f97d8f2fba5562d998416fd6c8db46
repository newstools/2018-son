SKIELIK as mense sterf, kom die cops uit om die taxi-drywers in Delft by te staan. Twee taxi-drywers is verlede week in ’n skietvoorval dood. Dié skietery is verwant aan die voortslepende taxi-geweld in die gebied. Só vertel taxi-drywers en -eienaars in die omgewing. Gister het taxi-drywers en -eienaars besluit hulle gaan nie ry voordat hulle die ondersteuning van die polisie kry om hulle en hul passasiers se veiligheid te verseker nie. Geen taxi het in die area gery nie. Dit het veroorsaak dat honderde mense alternatiewe vervoer moes reël. Drywers het voor die Delft-polisiekantoor gesit en geweier om mense op te laai, terwyl taxi-base met die polisiebestuur van Delft vergader het in die hoop om ’n oplossing te kry. “Van die begin van die jaar tot nou het ons al ses eienaars en twee drywers in skietvoorvalle verloor. Dit kan nie so aangaan nie,” sê Gregory Arendse (50), ’n taxi-eienaar. Arendse sê taxi-drywers en -eienaars van die Cape Amalgamated Taxi Association (Cata) probeer die Delft-gebied oorneem en dit is wat die konflik veroorsaak. “Hoe is dit moontlik dat taxi-drywers en -eienaars van ander gebiede, spesifiek Nyanga, permitte kry om hier te ry? “Dis onregverdig en veroorsaak konflik tussen die verenigings wat hier ope-rate,” sê hy. Arendse sê hulle vra nou dat die polisie ingryp om die taxi-drywers in die gebied te beskerm. “Ons vrees vir ons lewe en dié van ons passasiers. Ons wil veilig voel op ons paaie en nie heeldag oor ons skouer kyk nie. Ons vra dat hulle meer visible moet wees.” Vir Ruwayda Hendricks (45), ’n inwoner van Delft, maak die taxi-staking dit baie moeilik om by die werk uit te kom. Sy is bekommerd dat sy geld gaan verloor. “Ek weet die taxi-drywers het ’n reg om te strike, maar dit maak my lewe moeilik. Ons maak staat op die taxi’s in die gebied en vra dat die polisie ingryp en ons almal se safety verseker,” sê sy. Intussen sê Reginald Maart, voorsitter van die Blue Downs-groep se gemeen­skapspolisiërings­forum (GPF), die vergadering het goed verloop en ’n oplossing is gekry. “Van môre af sal daar meer polisiesigbaarheid wees. Ons moet egter onthou dat die polisie nie op elke hoek en draai kan staan nie. Hulle sal wel op strategiese plekke geplaas word,” sê Maart. Sigbaar Naziem Daniels, voorsitter van die Delft/Kaapstad-taxi-vereniging, bevestig dat die vergadering met die polisie en wetstoepassingsagentskappe goed afgeloop het. “Hulle het vir ons gesê hulle gaan meer sigbaar wees. Hulle het dit ook duidelik gemaak dat hulle ons veiligheid net in die Delft-area kan waarborg,” sê hy. Daniels het ook bevestig taxi’s sal weer vandag op die pad wees. Intussen het Cosatu versoek dat die nasionale regering die openbarevervoerstelsel in Kaapstad tot ’n ramp verklaar. “Taxi-geweld is buite beheer met skietery en moord wat daagliks gebeur. Dit hou deels verband met die toekenning van roetes en die slegte bestuur van die taxi-stelsel,” sê Cosatu. Vroeg gisteraand het dit bekend geword die amper maand lange busstaking is verby nadat vakverbonde en werkgewers eindelik tot ’n vergelyk gekom het. 