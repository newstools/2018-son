OMGEKRAPTE inwoners van die Paarl is bereid om ’n regsgeding te begin as die Drakenstein-munisipaliteit beheer van die Faurestraat-sportstadion aan die Hoër Meisieskool La Rochelle gee. Bekommerde gemeenskapsleiers, skoolhoofde van plaaslike skole en lede van verskeie sportorganisasies het Maandagaand op ’n vergadering hul misnoeë uitgespreek oor die munisipaliteit se voorneme. Volgens die konsepooreenkoms sal die skool vir ’n tydperk van tien jaar van die datum van inwerkingtreding gebruiksregte hê. Dié ooreenkoms kan daarna vir ’n tydperk van 50 jaar verleng word. Die vergadering wat deur die Concerned Faure Street Stadium Forumgereël is, het by die Mary Help of Chris­tians-skool in die Paarl plaasgevind. Die kantoor van die openbare beskermer sal ook genader word. Kommer is ook uitgespreek oor die Demokratiese Alliansie (DA), wat die Drakenstein-munisipaliteit beheer, se voorneme om sy meerderheidstem te gebruik om die ooreenkoms te bekragtig. Yusuf Patel, voorsitter van die Faure-forum, sê hy het nog geen terugvoering van die munisipaliteit oor hul memorandum ontvang nie. Voorgelê Daar heers ook vrese dat die raad ’n besluit sal neem om meer geld aan opgradering van die stadion in sy begroting vir die volgende boekjaar te bewillig. Die munisipaliteit se begroting word aan die einde van die maand voorgelê. Patel het benadruk dat die forum op die volle steun van die gemeenskap staatmaak en nie wil toelaat dat die kwessie in ’n politieke speelbal ontaard nie. “Ons verset teen die ooreenkoms word deur die gemeenskap gedryf. Dit sluit ook politieke partye, geloofsorganisasies, skole, kerke en sportorganisasies in,” het Patel verduidelik.