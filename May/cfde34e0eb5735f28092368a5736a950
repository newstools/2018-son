DIE OP-Olifante sal môre op Kemsley Park mik vir hul eerste oorwinning in die Super­Sport Challenge. Dis teen die gevaarlike WP, wat die Olifante hoeka in hul eerste wedstryd in dié kompetisie verspot maklik met 59-12 kafgedraf het. Al het die OP sover vier nederlae gely, glo die span se breier, Ryan Felix, die spelers kan dié keer beter rekenskap van hulself gee. Die slegte nuus is dat die heelagter, Keanu Vers, vir vier weke nie beskikbaar is nie – dít weens ’n kniebesering. Dit noop Felix uiteraard om aanpassings te maak. Riaan Arends skuif van vleuel­ om Vers te vervang. Spu Msutwana, wat ver­lede naweek nie teen die Boland gespeel het nie, is terug in die span. Simon Bolze is terug op die plaasvervangerbank as losskakel. Onder die voorspelers is Zingisa April weens persoonlike redes nie beskikbaar nie. Wynand Grass­mann skuif dus van slot na flank en Mncedisi Diwenya vul sy posisie.