’N ENORME sinkgat het Maandag in Nieu-Seeland op die suiwelplaas van Colin Tremain geopen om rotslae van ’n 60 000 jaar oue vulkaan te onthul. Die gat is 20 m diep en 200 m lank. Dit het verskyn ná swaar reën by Rotorua, ’n area bekend vir geotermiese aktiwiteite. Geoloë glo millennia se reën het ondergrondse kalksteen uitgekalwe en die grond ineen laat stort. “Dis nogal skouspelagtig; dis veel groter as die sinkgate wat ek gewoonlik sien,” sê die vulkanoloog Brad Scott. – Sky News