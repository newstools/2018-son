DAAR is nog nie ’n kontrak vir die Algoa­- en Lorraine-tehuis vir verswaktes in die Baai nie. Die betaling vir dienste word gedoen ingevolge ’n hofbevel, lui die verslag van die portefeuljekomitee oor maatskaplike ontwikkeling wat dié week in die Oos-Kaapse wetgewer voorgelê is. Dié twee sentrums was in 2016 in die nuus toe die provinsiale departement van maatskaplike ontwikkeling besluit het om die kontrak te beëindig van die maatskappy wat die twee sentrums bestuur. “Die departement gaan voort om die vestiging van ’n befondsingsmodel te vertraag wat kwessies van gelykheid sal aanpak in die subsidiëring van ouer persone en persone met gestremdhede. “Tans bied organisasies sonder winsbejag (OSW’s) wat versorgingsdienste aan verswakte bejaardes en gestremdes lewer, ’n subsidie van R2 000 per persoon, terwyl die Algoa- en Lorraine-sentrums R18 000 per persoon ontvang om dieselfde dienste te lewer,” lui die verslag. Luidens die verslag probeer die departement nog steeds om die uitstaande memorandum van verstandhouding met die departement van gesondheid met betrekking tot die lewering van versorgingsdienste vir verswaktes te finaliseer. Die komitee het verder gevind dat ’n verhoging in subsidies vir ouer mense (R1 700 - R2 000) en mense met gestremdhede (R1 500 - R1 764) tot ’n afname in die aantal begunstigdes in hierdie groepe gelei het. Die portefeuljekomitee het aanbeveel dat die departement van maatskaplike ontwikkeling moet probeer om die dooiepunt rakende die kontrak vir Algoa en Lorraine op te los en dringend ’n befondsingsmodel instel wat ’n gids sal wees vir alle versorgingsgeriewe. “ ’n Verslag moet binne 30 dae ná die aanvaarding van hierdie verslag aan die komitee voorgelê word. “Die departement moet tasbare redes vir die vertragings in die vasstelling van die befondsingsmodel aan die komitee verskaf.” Die komitee beveel ook aan dat die departement dringend die memorandum van verstandhouding met die departement van gesondheid finaliseer om ’n geïntegreerde benadering vir die verskaffing van versorgingsdienste vir verswaktes daar te stel. “Die departement moet binne 30 dae ná die aanvaarding van hierdie verslag ’n verslag in dié verband aan die komitee voorlê.” Die departement moet ook die verhoging in subsidies regverdig wat gelei het tot die afname van begunstigde-getalle. Hierdie verslag moet ook binne 30 dae voorgelê word. Dit het onderskeidelik met 26,5% en 36% afgeneem. “Die departement moet aan die komitee ’n verslag verskaf waarin tasbare redes vir die afname in oordragte vir skooluniforms en voedselpakkies uiteengesit word.” Ook hierdie verslag moet binne 30 dae aan die komitee voorgelê word.