KIM Kardashian-West tree al weer in die bresse vir haar man. Ek lees op Eonline daar was groot moles op Twitter nadat die rapper Rhymefest gesê het Kanye West het die Donda-tehuis vir jeugdiges weggegooi. Dié tehuis, wat na Kan­ye se oorlede ma vernoem is, het ten doel om minderbevoorregte kinders die kunste te laat beoefen. Maar soos dit nou lyk, gaan die tehuis nie meer die naam Donda dra nie – danksy Kim se los bek. Rhymefest, die medestigter van die tehuis, het in ’n duidelike dwarsklap na Kanye gevra Drake moet met die tehuis help. Dít terwyl hy weet dié twee sit vas. Maar Kim gaan nie toekyk as iemand haar man slegsê nie en het ’n hele rits twiets uitgestuur. Die aandagvraat twiet: “Die waarheid is dat jy nie die organisasie kan onderhou nie.” Kim twiet toe dat Kan­ye die tehuis se bestuur aan Rhymefest oorgelaat en hom daarvoor betaal het. Dit is dus sý skuld dat die tehuis sukkel. Sy voeg toe by sy gaan haar kinders grootmaak om die tehuis te bestuur wat na hul ouma vernoem is. En net daar het Rhymefest toe genoeg gehad. Donda House het toe ’n verklaring uitgestuur en gesê die naam gaan nou verander.