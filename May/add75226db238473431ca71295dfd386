“DIT IS baie seer. Sy was my alles.” Dit is die hartseer woorde van Errol November (70) nadat sy dogter, Robin (15), in die hospitaal gesterf het. Robin, ’n gr. 10-leerder van die Hoërskool John Ramsay in Bishop Lavis, is verlede Saterdagmiddag met ’n baksteen teen die kop gegooi. Sy was saam met haar pa in hul wit Toyota Corolla op pad na die N1 City-winkelsentrum toe ’n skollie ’n baksteen na hul motor gooi. Robin het agter in die motor gesit en haar venster was afgedraai. Die voorval het by die woonstelle langs 35ste Laan in Clarke Estate gebeur en die baksteen het haar teen die kop getref. Sy was ses dae in ’n koma totdat sy Vrydagmiddag in die Tygerberg-hospitaal afgesterf het. ’n Hartseer Errol sê: “Donderdagmiddag was haar toestand nog onveranderd. Die dokters het voorgestel dat hulle Vrydag die pyp wat die drukking op haar brein monitor, afhaal. “Ons was vol moed dat sy beter sal word. Die middag voor ons haar weer in die hospitaal sou besoek, het haar toestand verswak. “Die dokters het ons laat kom, want sy was op haar laaste. Toe ons daar kom, was sy reeds dood. “Ek kon nie afskeid van my dogter neem nie, want sy het nooit wakker geword nie.” Volgens Errol was sy dogter se linkerbrein vergruis en het dit die regterbrein aangetas. Hy het Robin as ’n lieflike kind beskryf wat baie vir haar medemens omgegee het. Errol sê: “Sy het altyd die jong mense wat op drugs is, bemoedig. “Ek kon nie vir ’n beter dogter vra nie. Dit was haar droom om eendag ’n maatskaplike werker te word.” Robin se boyfriend­, Nico Louw (18), ’n gr. 11-leerder, sê: “Ons het agter in die motor gesit en was besig op ons selfone. “Ek het net die slag gehoor en gesien Robin is beseer. “Ek het haar probeer wakker­ hou, maar sy kon nie praat nie. “Ek het gehuil en geskree toe ek die gat in haar kop sien.” Haar suster, Tracey-Lee (21), sê: “Ek gaan my suster baie mis. Ons het nog beplan om Ratanga Junction toe te gaan. “Ek het nie net ’n suster verloor nie, maar ook ’n vriendin.” ’n Spesiale kerkdiens is gistermiddag vir Robin by die Hoërskool John Ramsay gehou. Robin se begrafnis sal Saterdag vanaf 08:00 by hul huis in Bishop Lavis wees en 09:00 by die Nuwe Apostoliese Kerk. Niemand is nog in verband met die voorval gearresteer nie.