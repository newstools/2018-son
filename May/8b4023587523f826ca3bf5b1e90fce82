DRIE verdagtes met altesame 60 kg dagga is naby Kinkelbos buite die Baai deur die polisie vasgetrek. Die arrestasies is gedoen nadat die polisie die verdagtes agterna moes jaag. “Die polisie het Dinsdag omstreeks 12:00 op die N2 ’n silwer Opel Corsa verby hulle sien jaag terwyl hulle besig was met misdaadvoorkoming. “Die lede het die voertuig agterna gesit en van die pad afgetrek,” sê kapt. André Beetge, ’n polisiewoordvoerder. Prioriteit Drie verdagtes van 29, 31 en 33 is op ’n aanklag van die handel in dagga gearresteer. Die straatmarkwaarde van die dagga is meer as ’n geskatte R120 000. Genl.maj. Dawie Rabie, bevelvoerder van die Motherwell cluster, sê: “Misdadigers wat hul goedere in Nelson Mandelabaai vervoer, het ’n goeie kans om tyd agter tralies te spandeer. Die polisie se prioriteit en fokus is op die vervoer van onwettige goedere, dwelms, gesteelde eiendom en vee op al die groot paaie in die stad.”