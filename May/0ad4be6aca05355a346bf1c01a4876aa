CALITZDORP. – Moord is nie iets wat die inwoners hier rêrig ken nie. Nou het ’n tweede moord die Karoo-dorpie tot in sy fondamente geruk. Wat die moord skokkender maak, is dat dit ’n geval is van broer moor broer. ’n Ingeligte na aan die ondersoek vertel: “Dit gaan maar soms rof daar in Royal Heights, maar darem nie moord nie. “Nou ruk die tweede moord nadat die jong Ezelda Arnoldus ook Sondagaand vermoor is.” Volgens die informant was daar ’n stryery tussen die broers wat in Vyfde laan in Royal Heights was. Die persoon sê: “Toe pluk die jonger een lem en steek wild en wakker na sy ouer broer, Marthin Fortuin. “Daar was vier lelike meshoue aan sy liggaam en nek. “Marthin is op die toneel dood verklaar.” Kapt. Malcolm Pojie, polisiewoordvoerder, het die moord op Fortuin bevestig. Die verdagte broer is gearresteer en sal binnekort in die hof verskyn. Die verdagte, wat in die berge van Groenfontein gaan skuil het, het hom lelik met die vas­beslotenheid van die gemeenskap misgis. ’n Man met twee honde het spoorgesny en die verdagte in die bosse gevang en dadelik ’n burgerlike arrestasie uitgevoer. Hy is Woensdag aan die polisie in die dorp oorhandig.