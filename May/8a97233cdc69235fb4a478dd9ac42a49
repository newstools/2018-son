VYF Protea-krieketspelers kan môre ’n groot rol in die Indiese Premierliga speel. Die Royal Challengers Bangalore (RCB) speel in Pune teen die Chennai Super Kings (CSK). AB de Villiers, Quinton de Kock, Faf du Plessis, Imran Tahir en Lungi Ngidi is by dié kragmeting betrokke. Die RCB-kamp hoop De Villiers sal gesond wees om te speel. Hy het die RCB se laaste twee wedstryde weens ’n virusinfeksie misgeloop. Voordat die siekte hom platgetrek het, was De Villiers met briljante kolfwerk uitstekend op dreef. De Kock is as aanvangskolwer en paaltjiewagter ook een van RCB se sleutelspelers. Hy beleef ’n goeie toernooi. Tahir doen goeie werk vir die CSK. Hy het in ses wedstryde ses paaltjies laat spat. Du Plessis word gereeld deur die CSK as aanvangskolwer ingespan om stabiliteit aan die kolfbeurt te gee. Die CSK word deur MS Dhoni aangevoer, maar Du Plessis se leiersrol word ook hoog aangeslaan. Dhoni was vol lof vir Ngidi se boulwerk in sy IPL-debuut Maandag vir die CSK teen die Delhi Daredevils. Dhoni is gretig om Ngidi weer in te span.