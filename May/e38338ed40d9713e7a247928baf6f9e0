’N VERMEENDE kaper is in Grassy Park gewond en nog vier gearresteer toe die cops op hulle toegeslaan het. Die voorval het gisteroggend in Vyfde Laan oorkant Nando’s gebeur. Volgens sers. Noloyiso Rwexana, ’n polisiewoordvoerder, het die cops ’n tip-off oor gekaapte voertuie ontvang. “Lede van die nasio­nale ingrypingseenheid het die gesteelde voertuie, ’n silwer Audi en ’n swart Hyundai Tucson, in Retreat gewaar. Polisiebewaking “Die voertuie het in die rigting van Grassy Park gejaag en die cops het hulle agternagesit. “Gedurende die jaagtog het een van die verdagtes op die polisie geskiet. Die polisie het teruggeskiet en hom gewond. Hy is met ’n am­bu­lans na die hospitaal geneem en is onder polisiebewaking.” Nog vier verdagtes is gearresteer. Klagte van die besit van gekaapte voertuie en die onwettige besit van vuurwapens en ammunisie staar hulle in die gesig. ’n Saak van poging tot moord is ook geopen. Die verdagtes, tussen die ouderdom van 24 en 36 jaar, sal binnekort in die Wynbergse landdroshof verskyn.