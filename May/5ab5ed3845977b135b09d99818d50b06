’N MAN is die afgelope week in die Baai gearresteer nadat hy ’n fake gun op die polisie gerig het. Kapt. Sandra Janse van Rensburg, polisiewoordvoerder, sê ’n man (29) het die N2 in Port Elizabeth probeer blokkeer. “Volgens polisie-inligting het die owerhede klagte ontvang oor ’n persoon wat groot klippe op die N2 tussen Standfordweg en Cotswold pak. “Die PE-blitspatrollie en die honde-eenheid is vinnig ontplooi. “Daar word vermoed die mense wou ’n obstruksie veroorsaak wat motoriste sou dwing om te stop. “Dié motoriste kan beroof word van hul persoonlike besittings, aangesien dít al in die verlede aangemeld is.” Janse van Rensburg het bygevoeg dat toe die polisie by die toneel aankom, het hulle ’n man op die eiland van die hoofpad aangetref. Neergegooi Hy het ’n vuurwapen direk na hulle gemik. Die verdagte het glo toe gesien dis ’n polisievoertuig en het die vuurwapen neergegooi en gevlug. Die polisielede het hom agternagesit en gearresteer. By nader ondersoek het die polisie gesien die geweer is ’n plastiek-replika van ’n shotgun. Die verdagte sal binnekort in die hof verskyn op ’n aanklag van die rig van ’n vuurwapen.