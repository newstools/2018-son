DIE geldelike inspuiting wat die Springbokke se toets in Amerika teen Wallis sou bring, kan straks vir ’n kleiner uitbetaling sorg. Suid-Afrika kom op 2 Junie teen Wallis in Washington DC te staan. Daar is in April berig dat die Suid-Afrikaanse Rugbyunie (Saru) sowat R9,3 miljoen sou verdien vir ’n oorsese Springbok-wedstryd buite Wêreldrugby se vensterperiode vir toetse. Son het egter betroubaar verneem dat die uitbetaling dalk nou net ’n bietjie meer as R7,5 miljoen gaan wees. Die kaartjieverkope vir dié toets is glo baie traag. Rassie Erasmus, Springbok-afrigter, maak glo die naweek ’n groep van 26 spelers vir die Wallis-toets bekend. Die groep vir die toetsreeks in Suid-Afrika teen Engeland word ook aangekondig. Die reeks teen Engeland skop op 9 Junie af wanneer die Bokke die Rose op Ellispark in Johannesburg pak. Hulle speel op daaropvolgende Saterdae in Bloemfontein en Kaapstad.