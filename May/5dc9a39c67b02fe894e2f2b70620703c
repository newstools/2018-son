SY WAS maar drie maande oud toe hulle op Morkel’s Cottage­ kom bly het, een van vele geslagte wat al dekades lank op die gronde bly. Maar die huidige behuisingsontwikkeling waarby sy en die res van die families baat moet vind, staan haar nie aan nie. Dié behuisingsprojek wat Morkel’s Cottage se mense so diep ongelukkig maak, is ’n Stad Kaapstad-inisiatief waar 547 huise tans gebou word vir inwoners van Morkel’s Cottage, Beverley­ Hills en Dark City. Al hierdie woonbuurte is in Broadlands Park in die Strand. Meer as 150 begunstigdes is alreeds vir hierdie projek deur die Wes-Kaapse regering goedgekeur. Maar Moerieda Latief (65) raak bewoë as sy terugdink aan hul grootwordjare op Morkel’s Cottage as een van 12 kinders. “My pa was ’n slagter en het uit Gouda getrek om hier te kom werk. “Destyds was hier geen huise nie en net ’n klomp plase. “My pa het altyd vir ons gesê as hy eendag sy oë toemaak, sal ons lewenslank hier kan bly. “Maar hierdie was natuurlik net ’n mondelinge ooreenkoms tussen hom en die boer, want niks is op skrif gesit nie.” Moerieda sê dit gaan by haar en die ander 11 gesinne nie oor ondankbaarheid nie, maar oor die onpraktiesheid van die behuisingsprojek. “Ons bly vir jare in rus en vrede hier en nou gaan allerhande snaakse elemente hierheen skuif. “En verder is daai huisies so klein dat al ons meubels nie eens daarin gaan pas nie. “Toe ons hieroor kla, was daar officials wat gegrap het dat ons dan ons furniture kleiner moet saag.” Haar suster, Ayesha Daniels (63), sê sy was maar drie maande oud toe hulle daarheen getrek het. “As my dubbelbed in daai huisies gaan, sal daar nie plek wees vir my ander goed nie. “Ons soek nie daardie skakelhuisies nie, want jy weet nie wie jou neighbour gaan wees nie.” Oom Jan Vass bly al 25 jaar op die gronde. Volgens hom was daar geen aanvanklike gemeenskapsdeelname by die projek nie. “Ons het net een oggend gesien die mense begin huise nie ver van ons af bou. “Nêrens in die hele projek is daar ’n benefit vir die mense wat hier bly nie.” ’n Woordvoerder vir die Stad Kaapstad, Priya Reddy, sê op haar beurt die gemeenskap is wel van die begin af betrokke by die projek en vergader maandeliks. “Die 11 gesinne is aan die begin van die projek gevra om te skuif sodat die area waar hulle bly, ook ontwikkel kon word. Hulle het aangedui dat hulle nie bereid was om tydelik te skuif nie, maar direk wou skuif sodra die huise voltooi is. “In onlangse maande het die verkose verteenwoordigers van Morkel’s Cottage ’n brief aan die Project Steering Committee (PSC) gestuur waarin hulle aandui dat hulle hulle aan dié komitee onttrek. “Ten spyte hiervan bly hulle egter deel van die projek en is steeds moontlike begunstigdes,” het Reddy gesê. Reddy het bygevoeg dat inwoners ingelig is dat die projek en die grootte van die huise in lyn is met die daargestelde standaarde vir Hop-huise, wat ’n minimum van ’n 40 vk m-huis is.