HOTSPURS is baie gelukkig dat hulle hul plek boaan die Northern Areas Football Association (Nafa) se puntelys behou. Dit volg nadat Spurs hulle vasgeloop het in ’n toegewyde Stardrift, wat met 1-0 gewen het. Gelukkig het Hotspurs se naaste teenstanders, Fairview Rovers, hulle ook in ’n vasbe­rade span in die gedaante van Glenville vasgeloop. Hotspurs moes wel ’n ekstra wedstryd teen Blackpool speel. Dit het met 1-1 geëindig en het verseker dat Hotspurs steeds ’n voorsprong van twee punte behou oor Park United, wat nou tweede is. United is tweede ná ’n besonderse vertoning waarin hy Bloom Callies met 3-0 geklop het. Glenville, wat stadig maar seker dié seisoen verbeter het, het egter gesorg vir die groot skok van die naweek. Hy het Rovers met 4-2 geklop. Laaste Dié uitslag het Rovers van die tweede tot die derde plek laat gly. Hulle is nou vier punte agter Spurs. Onderaan die puntelys was daar geen vreugde vir Saints nie. Hulle is in die laaste plek met net vier punte. Hulle het wel twee wedstryde gespeel, maar albei verloor. Fairdene 0, Shamrocks 2; Wolves 1, Westlake 2; Celtic 3, Saints 2; Celtic 3, Shamrocks 0; Saints 1, Wolves 2.