DIS nou al meer as ’n maand en daar is nog geen spoor van die vermiste Roshé Wesso van Bethelsdorp nie. Die ouers van die 14-jarige tenger meisie, ’n gr. 7-leerder aan die Primêre Skool Sapphireweg in Booysenpark, het Donderdagaand saam met die cops Kuyga ingevaar om na haar te soek. Son het vroeër berig sy is op 17 April 2017 laaste by familie in Windvogel gesien en dat sy met tik deurmekaar geraak het. Sy was alleen, was geklee in pyjamas en het nie aangedui waarheen sy gaan nie. Roseline, Roshé se ouma, het vroeër gesê haar kleinkind is onder die beheer van ene Baba. Haar bekommerde ma, Roshiane, het Vrydag aan Son op Sondag gesê: “Ons het gisteraand (Donderdag) saam met die polisie gaan ry in Kuyga om te soek na my kind. “Ons het vir Baba gekry waar sy saam met haar boyfriend in ’n shack lê, agter in ’n huis se yard. Sy het gesê sy weet nie waar Roshé is nie. “Ons het seker eers past 23:00 by die huis teruggekom. “Ek wil net vir Baba sê sy is ’n grootvrou en my kind is maar net 14. “As ’n lyk opgetel word, sal dit op haar gewete wees. “Ons wil net ons kind by die huis terughê. Ons is nie kwaad vir haar nie, net bekommerd.” Kol. Priscilla Naidu, ’n polisiewoordvoerder, het gesê die polisie is baie bekommerd oor die aantal vermiste tieners wat deesdae aangemeld word nadat hulle van hul huis wegloop. “Ons doen ’n beroep op die gemeenskap om nie hul huise as ’n skuiling vir dié kinders te gebruik nie. “As ’n verantwoordelike volwassene moet die eienaar van so ’n huis die kind se ouers bel of alternatiewelik met die polisie of ’n maatskaplike werker in verbinding tree.” Naidu het gesê om kinders uit die skool te hou, skep ’n onstabiele omgewing vir hulle. Die polisie vra die gemeenskap om enige verdagte gedrag of vreemde aktiwiteite in hul buurte te rapporteer. “Deur nie jou oë te sluit en anderkant toe te kyk nie, kan jy dalk ’n lewe red.” Roshiane kan ook gebel word by 064 260 4709.