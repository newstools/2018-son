VOORDAT ’n kareienaar nog geweet het sy kar is weg, het op-en-wakker cops van Uitenhage die vermeende dief reeds vasgetrek. Kapt. Gerda Swart, ’n polisie­woordvoerder, sê die verdagte is Vrydag omstreeks 00:55 gearresteer. Dit was toe polisiebeamptes op ’n hoësigbaarheidspatrollie in Fairbridge Heights was. In Lavenderstraat het die bestuurder van ’n rooi Nissan Sentra agterdog gewek by hulle. Die polisie het die drywer gestop en ondervra. Hulle het die voertuig se eienaarskap nagegaan. Die besonderhede daarvan het verskil van dié van die drywer. Betrap Die polisie het daarna na ’n nabygeleë adres in Arumstraat gegaan waar die wettige eienaar woon, en hom verwittig van die diefstal. Die man (24) wat agter die stuurwiel betrap is, is net daar in hegtenis geneem op ’n aanklag van motordiefstal. Die verdagte sal na verwagting vandag in die Uiten­hage-landdroshof verskyn. Kol. André Swart, die hoof van sigbare polisiëring in die Uitenhage-polisie­stasie, het die lede geloof vir hul uitstekende werk. Swart sê: “Wanneer operasionele pligte uitgevoer en gekoördineerd word, word arrestasies gedoen en eiendomsverwante misdaad beveg.”