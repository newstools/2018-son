DIE voormalige Springbok-afrigter, Allister Coetzee, het die Suid-Afrikaanse rugbybreierskorps nóg ’n gevoelige slag toegedien. Barend Pieterse, ’n hulpafrigter van die Southern Kings, het gister bekend gemaak dat hy hom by Coetzee se afrigtingspan in Japan gaan aansluit. Coetzee het ná sy bedanking as die Bok-breier die afrigterspos van die Eagles aanvaar. Pieterse is die tweede SA breier in die bestek van ’n maand wat sy lot versoen met dié van die verskanste Coetzee. Die skuif van die fiksheidsafrigter van die Springboksewesrugbyspan, Warren Adams, na die Eagles is ook vroeër dié maand bevestig. Werknemers van SA Rugby is ook Maandag in kennis gestel daarvan dat Adams bedank het. Hy was die naweek nog ’n lid van die Blitsbokke se bestuurspan in die Wêreld-sewesrugbytoernooi in Singapoer. Steun Dis ook geen geheim dat SA Rugby die Kings se afrigtingspan aangestel het nie. Dis omdat dié moederliggaam van SA rugby die Kings die laaste paar seisoene geldelike steun gebied het. Die 39-jarige Pieterse het gister aan Netwerk24 gesê hy moes lank en hard dink daaroor of hy die Baaise Pro14-span moet verlaat. Hy het gesê: “Allister het my gekontak en gevra of ek belang stel in die pos. “Ek het goed daaroor gedink en besluit dis tyd vir iets anders.” Die Kings se afrigter, ­Deon­ Davids, sal nou nie net nuwe spelers moet werf nie, maar ook ’n ervare hulpafrigter moet vind.