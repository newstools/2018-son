IRVIN Khoza, voorsitter van die Premiersokkerliga (PSL), het Maritzburg United en Free State Stars uitgedaag om vanjaar vir ’n skouspel in die Nedbank Cup-eindstryd te sorg. Miljoene sokkergeesdriftiges het gehoop Mamelodi Sundowns en Kaizer Chiefs sou die eindstryd haal. Die Team of Choice (Maritzburg) en Ea Lla Koto (Stars) het egter vir ’n groot opskudding gesorg deur die twee Gautengse spanne in die halfeindronde uit te skakel. Maritzburg en Stars pak mekaar 19:00 op 19 Mei in die Kaapstad-stadion. Dit is vir albei spanne ’n kans om hul eerste groot trofee in die PSL-era te wen. Maritzburg sal aan sy eerste eindstryd deelneem, terwyl Stars ’n tweede keer aan ’n uitkloptoernooi se eindstryd deelneem. Stars het in 1999 die eindstryd van die Rothmans Cup gehaal en is met 1-0 deur Sundowns geklop. Khoza het albei spanne geluk gewens op ’n nuuskonferensie in die PSL se kantoor in Parktown, Johannesburg. “Ek wil Maritzburg en Free State Stars albei gelukwens,” het Khoza aan Kickoff.com gesê. “Dié eindstryd is ’n geskiedkundige dag vir albei spanne. Die onvoorspelbaarheid van ’n uitkloptoernooi is waarna ons gestreef het toe ons in 1996 besluit het om die PSL te herposisioneer. “Ons hoop dié twee spanne gee vir ons die beste eindstryd.”