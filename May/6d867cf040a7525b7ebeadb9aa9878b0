WAT is ’n huis sonder ’n ma? Dié vraag word vandag seker in duisende huise gevra, want dis mos Moedersdag. Dis die dag wanneer ál wat ’n ma is, ge-pamper en oorval word met geskenke. Dis die dag dat almal ekstra liefde gee vir die persoon wat aan hulle die lewe geskenk het. Maar baie huise sit vandag sonder ’n ma en baie mammies sonder ’n kind, ’n kind wat nie meer daar is om haar te spoil op dié spesiale dag nie. Pleks van blydskap, rol die trane vandag in baie huise waar ’n ma of kind hul lewe verloor het weens die geweld wat soos ’n plaag deur ons gemeenskappe beweeg. Dit maak nie saak of jy oud of jonk, skuldig of onskuldig is nie, ons vroue loop die ergste deur. Net vroeër dié week moes ’n ma haar dogter gaan uitken nadat haar halfnaakte lyk in ’n stuk veld gevind is. Die 21-jarige in die fleur van haar lewe het al ’n maand gelede ’n Moedersdag-briefie aan haar mammie geskryf en by haar niggie gelos. Vandag is daardie einste brief nat van die moeder-trane terwyl dit gelees word deur die bedroefde mammie. Nie eens die duurste geskenk ter wêreld kan vergoed vir dié verlies nie. Om ’n ma of kind aan die dood af te staan, is seker dié swaarste ding in die lewe. Om so ’n geliefde deur geweld te verloor, maak dit ’n duisend maal erger. Maar baie sulke gevalle kán gestop word. Kom ons gebruik vandag, Moedersdag, om die geweld teen ons ma’s en hul kinders te stop. Ons begin vandag, en vat dit môre verder, en die dag daarna... Kom ons maak elke dag Moedersdag, 24 uur van elke dag. Kom ons begin vandag deur elkeen ons eie ma, vrou, dogter, onderwyseres en vriendin die respek te gee wat hulle verdien. Maar moet ook nie vergeet van daai geskenkie en bos blomme nie. Aan ál ons moeders, veels geluk en geniet die ge-pamper en ge-spoil. Julle verdien dit!