DIE polisie ondersoek ’n saak teen ’n mechanic van Mitchells Plain nadat hy ’n vrou na bewering ingeloop het met haar kar. Desire Bruiners (61) van Woodlands sê Toufeeq Ismail het meer as ’n maand gelede aan haar deur kom klop en gesê hy sal haar kar, ’n blou 1990-model Toyota, regmaak. Bruiners sê: “Hy was al tevore ook by my, maar ek het hom gesê daar is niks verkeerd met die kar nie. “Toe hy weer opdaag, was hy baie aanhoudend en het gesê ek moet die kar aansit. Hy het gesê ek moet luister, daar is ’n snaakse geluid wat uit die enjin kom. Laaste “Hy het my convince daar is iets met die kar verkeerd en gesê hy sal dit gaan regmaak en weer terugbring.” Sy sê Ismail het haar ’n adres en sy selfoonnommer gegee. Dit was die laaste wat sy van hom en haar kar gesien het. Gavin Miller, haar skoonbroer, sê Bruiners is siek en moet gereeld na die Groote Schuur-hospitaal toe gaan vir treatment. “Sy is ’n ou vrou en maak staat op die kar. Hy is al met die kar gesien in Grassy Park en die stad. “Hy het ’n valse selnommer aan my skoonsuster verskaf. “Ons het ook by die adres wat hy gegee het, gaan kyk, maar hy het al ’n jaar gelede uitgetrek.” Son het self die nommer gebel, maar dit lui net. Enigiemand met inligting kan Miller bel by 082 210 4380. Sers. Noloyiso Rwexana, ’n polisiewoordvoerder, sê niemand is nog gearresteer nie.