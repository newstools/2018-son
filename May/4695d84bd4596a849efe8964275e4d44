OUERS se kommer het in diepe hartseer verander toe die lyk van hul vermiste seun Vrydag in ’n plaasdam naby Klapmuts gevind is. Keanon Smit (12) was sedert verlede Sondag al vermis. Vrydag is sy halfnaakte lyk in ’n dam op die plaas Arra ontdek. Sy bedroefde ma en pa, Monique Visser (32) en Ricardo Smit (39) van Klapmuts, vertel hulle was verlede Sondag ná kerk nog soos gewoonlik rustig by die huis terwyl Keanon buite gespeel het. Smit vertel: “Keanon het so eenuur die middag kom geld vra vir chips en is weg winkel toe. Hy het nog vir my gesê hy wil die WP game kom op TV kom kyk. Dit sou drie-uur die middag begin.” Visser sê: “Toe hy ná sesuur die aand nog nie by die huis was nie, het ons oral in die hele Klapmuts na hom begin soek.” ’n Slaaplose nag het vir die ouers gevolg, en die Maandagoggend het hulle Keanon by die polisie as vermis aangemeld. Daarna het die ouers in die plakkerskamp gaan soek en ook by die skool. Daar het ’n maatjie vertel hy en Keanon het op die dag dat hy vermis geraak het, pool gaan skiet by die tavern, maar dat Keanon net ná vyfuur huis toe is. Die ouers het die Dinsdag en Woensdag ook by die dam gaan kyk, maar daar was geen teken van hul klong nie. Mense in die plakkerskamp het vertel hulle het Keanon nog daai aand ná nege gesien. Smit vertel: “In die week het ’n boer van die plaas Brockenhurst my gekontak en vertel hulle het hom Maandag by sy plaas saam met vyf groot seuns gesien. “Daar is vertel Keanon het die boer bicycle-parte gevra, maar dat dit gelyk het of hy bang was en of die seuns hulle agter die bome weg­gesteek het.” Vrydag het ’n boer laat weet daar is ’n lyk in sy dam. Lede van Cyclops Security Solutions het Keanon se lyk uit die dam gehaal. Sy slippers en broekie is glo op die damwal gekry. Smit sê: “Ek glo my seun is vermoor en sy liggaam daar ge-dump. Dit het ge­reën en was baie koud. Hy sou nie gaan swem het nie. “Daar was skraapmerke op sy gesig.” Mense in die omliggende plaasgebied vertel hulle het die seuns gereeld met fietse op die plaaspaaie gesien ry. Die ouers moet nou tot Woensdag wag om uit te vind wat hul seun se dood veroorsaak het. Die plaaslike boerevereniging het intussen ’n beloning van R7 000 uitgeloof vir inligting wat kan lei tot die inhegtenisneming van die skuldige partye.