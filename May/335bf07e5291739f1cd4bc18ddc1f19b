MANCHESTER City het gister ’n ongekende doeldroogte in sy Engelse Premierliga (EPL)-wedstryd teen Hudders­field verduur. Dié wedstryd in City se Etihad-stadion het gelykop (0-0) geëindig. Die klub het egter steeds rede gehad om te vier, want hy het die EPL-trofee ná dié voorlaaste tuiswedstryd ontvang. City speel Woensdag nog tuis teen Brighton & Hove Albion tuis. Die nuwe EPL-kampioen sluit sy seisoen Sondag in die St. Mary’s-stadion teen Southampton af. Huddersfield het met dié uitslag seker gemaak hy verdien ’n waardevolle punt in sy stryd om relegasie vry te spring. Die Terries het ook gesorg vir ’n amusante rekord in die EPL dié seisoen. Dít is dat hulle die eerste span was teen wie City nie in ’n tuiswedstryd ’n doel kon aanteken nie. City se rekords dié seisoen – vir die meeste punte en doele – is daarmee vir eers ook gestuit. Die span van Pep Guardiola (afrigter) spog nou met 94 ligapunte ná 36 wedstryde. Chelsea se rekord­ van 95 punte in die 2004/’05-seisoen staan dus voorlopig nog. Só ook die Blues se doelerekord van 103 in die 2009/’10-seisoen, want City spog met 102.