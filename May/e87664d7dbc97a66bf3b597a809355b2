DIE polisie soek hulp ná die raaiselagtige moord op ’n 83-jarige vrou van Ngqeleni, Oos van Mthatha. Kapt. Dineo Koena, ’n polisiewoordvoerder, sê die vrou is Vrydag om 21:30 doodgeskiet in die Godini- informele nedersetting. “Daar word beweer dat ’n onbekende gewapende man met ’n klapmus naby die oorledene se woning geskuil het. “Hy het ’n man (40) gesien, ’n vuurwapen op hom gerig, en hom beveel om aan die oorledene se deur te klop. Die man is familie van die oor­ledene.” Afgevuur Die man het toe aan die deur geklop en die vrou, wat alleen daar woon, het die deur oopgemaak. Die verdagte het verskeie skote afgevuur en die vrou is op die toneel oorlede. Die verdagte het van die toneel gevlug. Kort hierna het die 40-jarige man die gemeenskap van die voorval laat weet. Koena sê een projektiel van ’n pistool is op die toneel gevind. “Die motief is nog onbekend en ’n saak van moord word ondersoek.” Enigiemand met inligting word gevra om lt. kol. Phillip Nodlabi by 079 890 0806 te bel. Inbellers kan anoniem bly.