DIE Demokratiese Alliansie is besig om vir die howe die middelvinger te wys. Só sê Xolani Sotashe, ANC-leier in die stadsraad, na aanleiding van die DA se planne om mayor Patricia de Lille van haar uitvoerende magte te strip. Die uitvoering van dié stap is vir vandag se volle raadsvergadering beplan. Dit sal De Lille tot net seremoniële pligte beperk. Son verneem die DA-koukus in die stadsraad het Dinsdag ten gunste van dié stap gestem. Sommige DA-raadslede het egter nie gestem nie. Die Kaapse hooggeregshof het onlangs in ’n hofbevel gelas dat die DA De Lille se lidmaatskap tot die party tydelik moet herstel en dat sy tot haar pos as mayor moet terugkeer – met haar uitvoerende gesag in plek. Dit kom nadat De Lille die DA hof toe gesleep het toe sy uit die party geskop is. Sy het in Februarie die DA se mosie van wantroue teen haar in die raad met een stem verslaan. Sotashe sê: “Dis ’n onwettige, irrasionele en desperate move om van De Lille ontslae te raak. “Dit wys net die DA weet nie meer hoe om De Lille te beheer nie. Hy is besig om die hof te ondermyn. “Die party vat kanse. Jy moet ook onthou, die DA het klaar Israelse maatskappye belowe hulle kan maar die Stad se skatkis kom plunder. “Sy word steeds as ’n struikelblok vir dié plundery beskou. Ons sal hierdie jongste aanslag teen die mayor met alle mag teenstaan. “Al gebruik die DA sy meerderheid om van haar ontslae te raak, kan sy weer die hof nader.” Ian Neilson, die onderburgemeester, sê egter die voorgestelde aanbevelings is dat De Lille se magte “gewysig” word. Hy verduidelik: “Dit wil sê sy kan nie meer alleen besluite neem nie, maar in samewerking met die burgemeesterskomitee. “Dié opsie word deur die wet toegelaat.” Volgens Neilson het die hof geen spesifieke uitspraak oor haar magte as mayor gemaak nie.