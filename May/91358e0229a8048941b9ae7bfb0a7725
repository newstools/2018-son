’N OUPA het Vrydag op ’n plaas by die Wes-Australiese dorp Osmington sy vier kleinkinders, sy dogter, sy vrou en homself doodgeskiet. Die polisie het die lyke Vrydag ná 06:00 gevind, berig SABC News. Chris Dawson, die Wes-Australiese kommissaris van polisie, het Saterdag op ’n mediakonferensie gesê hulle soek nie enige verdagtes nie omdat dit as ’n moord-selfmoord-saak beskou word. Die polisie het die oorledenes geïdentifiseer as die plaas­­eienaar en oupa, Peter Miles (61), sy vrou, Cyn­da (58), hul dogter, Katrina Cockman (35), en Katrina se kinders, Taye (13), Rylan (12), Ayre (10) en Kadyn Cockman (8). Katrina en die pa van haar kinders, die timmerman en bouer Aaron Cockman, was besig om te skei en Katrina het met haar kinders by haar ouers ingetrek. Aaron het gister gesê hy was woedend omdat Peter en Cynda hom daarvan weerhou het om sy kinders te sien. “Die woede teenoor hulle is weg. Heeltemal weg. Ek voel nie kwaad nie. Ek is verskriklik hartseer, maar ek sal hierdeur kom.” Volgens Aaron het die polisie gesê die kinders het vreedsaam in hul eie bed gesterf. Die polisie het Vrydag beslag gelê op drie vuurwapens op die toneel. Dié voorval is die ergste massaskietery in Australië sedert die bloedbad in Port Arthur in 1996. Toe het Martin Bryant 23 mense gewond en 35 doodgeskiet. Hy is 35 life sentences en 1 035 jaar tronkstraf opgelê sonder die moontlikheid van parool.