AJAX Cape Town sien rooi – letterlik en figuurlik. Ironies genoeg is dit dié kleur, tesame met wit wat ook sy klub se kleure uitmaak. Dis veral die rooi wat deesdae meer prominent wys om vanselfsprekende redes. Benewens die feit dat Ajax deesdae met rooi en lang gesigte rondloop weens sy relegasie na die Nasionale Eerste Liga (NFD), is dit ook die klub se finansiële belange­ wat straks in die rooi kan wees en verdere massiewe­ implikasies inhou. Ajax veg tans om die promosie-relegasie- uitspeelreeks te stop, maar het misluk in sy aansoek. Daar word gesê die grootbaas, Ari Efstathiou, gaan nie tou opgooi nie en sal dit met alles beveg. Efstathiou is ’n sakeman met verskeie eiendomme plaaslik en oorsee. Dit gaan interessant wees om te sien waar hy die lyn gaan trek. Son verneem Ajax het reeds byna R4,5 miljoen aan regskoste spandeer om die PSL se besluit ongedaan te maak Die scary deel is dat dié bedrag nog gaan klim nadat Ajax aangedui het hy veg voort. Sou Efstahiou­hulle misluk – wat dalk die uitslag gaan wees – kan hy die NFD-seisoen afskop in die rooi met so ongeveer R45 miljoen wat soos volg opgebreek word: Ajax sal beslis R17 miljoen kwyt wees wat deur Huawei geborg word. Net só gaan adidas ook sy rug op Ajax draai en sy R5 miljoen iewers spandeer waar hy meer waarde vir sy geld kan kry. Moet ook nie vergeet van die R2 miljoen-toelae wat die Premiersokkerliga maandeliks aan die PSL-spanne gee. Dit alles volg ná die Tendai Ndoro-kwessie waar Ajax dié speler onwettig gebruik het. Ndoro was by drie klubs geregistreer en het vir hulle al drie gespeel. Dít is teenstrydig met die sokkerbeheerliggaam Fifa se reëls wat bepaal dat spelers net vir twee van die drie klubs mag speel. Die uiteinde van die storie was dat Ajax skuldig bevind is en hy het nege punte verbeur vir die wedstryde teen Platinum Stars, Polo­kwane City en SuperSport­ United. Hy is ook ’n boete van R150 000 (R50 000 per wedstryd) opgelê. Son verneem dat Ajax se moederklub, Ajax Amsterdam, ook glo bankvas agter Efstathiou-hulle staan. Hulle sal móét kom versterk met die euro’s, tensy Efstathiou planne het om self die bills te foot.