DIE mense van Kha­ya­mnandi in Despatch soek huise en hulle gaan nie rus voordat hulle gekry het wat hulle wil hê nie. Inwoners van Khaya­mnandi het gister vreedsaam in Ou Uitenhageweg betoog omdat hulle voel niemand luister na hul griewe nie. Hulle het eers die pad met brandende bande versper, maar die polisie het dié gou verwyder. Betogers het aanhou sing langs die pad en geëis om met die ANC-raadslid van wyk 41, Simphiwe Tyukana, te praat. “Mense is ontevrede oor hulle nie dienslewering kry nie. Ons het geen huise en geen water nie en ons soek dienste,” sê Zola Cakwebe, ’n inwoner. Nog een, Amos Blaai, sê ewe gatvol: “Die mense maak nie ons plekke reg nie. Ons het f*kk*l water nie. Ons is kwaad en ons wag vir Tyukana. Volgens Jeremy Louw het inwoners gister al van 03:00 af tyres gebrand. Hy meen dis onregverdig dat huise vir mense oorkant Khayamnandi gebou word, maar nie vir hulle nie. Mpumelelo Makumbu sê hy woon al vier jaar in Khayamnandi en daar was nog nooit eens vullisverwyderaars in die gebied nie. “Ek en my gesin woon in ’n shack. Ons moet bos toe gaan om ons te verlig. “Ons toilette het nie ’n deur of dak nie en daar is ook nie water om mee te spoel nie. “Ons kan nie so lewe nie, veral nie met kinders en oumense nie.” Isaac Afrikaner, ’n inwoner, sê toe die kontrakteur die werk aan die hoofpad na Khayamnandi gestop het, is die water ook summier afgesit. “Die raadslid doen nie sy werk nie. Ek het al in verbinding getree met die departement van menslike nedersettings en die burgemeesterskomitee, maar niemand kom terug na my toe nie.” Kapt. Gerda Swart, ’n polisiewoordvoerder, het bevestig die polisie was op die toneel. Niemand is in hegtenis geneem nie.