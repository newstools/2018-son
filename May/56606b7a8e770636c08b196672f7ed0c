DIE Vastrap-sage duur voort. Gister het inwoners van dié informele nedersetting in Booysenpark in die Baaise noordelike gebiede weer betoog. Die behoefte is steeds dieselfde – mense soek huise. Verlede Donderdag en Vrydag het mense ook betoog en te kere gegaan. Vrydag is twee karre uitgebrand. William Slammert- en Booysenpark-rylaan asook Standfordweg is weereens geblokkeer met groot klippe en die tyres het kort-kort gebrand. Inwoners sê hulle het gister al 02:00 begin brand. Die polisie het die mense uitmekaar gejaag met traangas en rubber bullets. Dit blyk dat dinge dan kalm is vir ’n rukkie totdat die polisie verdwyn. Dan steek hulle maar net weer goed aan die brand. Khaya Makalima (36), ’n Vastrap-inwoner, woon sedert 2009 daar. Hy en vyf ander mense moet ’n klein shack deel. “Ons betoog steeds oor behuising en hervestiging. “Ons wil net hervestig word, maak nie saak waar nie. “Ek sal selfs Uitenhage toe trek as ek moet. “Van verlede week Donderdag af toe alles begin het, het niemand na ons uitgekom nie. “Selfs die polisie het die raadslid gaan soek, maar kon hom nie kry nie.” Die ANC-raadslid van wyk 29 is Vukile Dyele. Terwyl betogers struggle songs gesing en plakkate omhoog gehou het, het Max Maxela van die raadslid se kantoor die mense toegespreek. “Toe die betogings Donderdag­ begin het, het ek die burgemeester, Athol Trollip­, se kantoor gebel. “Ek het ook vir Nqaba Bhanga (burgemeesterskomiteelid vir menslike nedersettings) gekontak. “Ek het hulle gesê van die twee karre wat Vrydag uitgebrand is en dat dinge­ begin handuit ruk. “Hulle het geweier om uit te kom,” sê hy. Maxela sê voorts daar sal ’n vergadering met die gemeenskap gehou word op 1 Junie. Die betogers het Maxela aangeraai om liewer sy kantoor te sluit en spore te maak. Monica Tom (37) en haar man woon al nege jaar in Vastrap. “Ons sukkel sonder ’n huis. “Die polisie het vroeg vanoggend al op ons begin skiet.” Dinge het so rof gegaan dat die Booysenpark Sekondêre Skool vroeg verdaag het. AO Alwin Labans, ’n polisiewoordvoerder, bevestig die polisie­ was op die toneel. “Die betogings het uitgebrei van Vastrap na Booysenpark-rylaan en Mpuko­straat. “Daar is geen arrestasies gemaak nie.”