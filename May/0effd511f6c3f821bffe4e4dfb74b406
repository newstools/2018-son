DIE Bulls het gister op Loftus Versfeld twee groot lesse geleer. Die tuisspan se flaters het aan die Brumbies ’n welverdiende oorwinning van 38-28 in dié Superrugby-wedstryd besorg. Die grootste les wat die afrigter John Mitchell (hopelik!) geleer het, is dat die vaskopstut Conraad van Vuuren nie op Superrugby-vlak hoort nie. Die voormalige SA Skolespeler het die skrum keer op keer laat val en is behoorlik opgedreun. Selfs die kommentators het sy onbeholpenheid uitgewys. Trouens, dit moes een van die swakste vertonings deur ’n stut in die Blou Bulle Rugbyunie se geskiedenis gewees het. Dit bly ook steeds ’n raaisel waarom Mitchell Van Vuuren nie vroeër vervang het nie. Hy is eers in die 52ste minuut kantlyn toe ontbied. Die Bulls se ander les is dat jy elke punt in Superrugby vat wat na jou kant toe kom. Hulle het in die eerste helfte vier strafskoppe gekry wat Handré Pollard met toe oë deur die pale sou jaag, maar dis elke keer prysgegee om eerder kantlyn toe te skop. Nie een van dié besluite het op ’n drie uitgeloop nie en die Bulls het dus 12 punte op ’n skinkbord weggegee. Dit was nie die tipe vertoning wat die Bulls se fans wou sien nie. En asof die uitslag nie ’n groot genoeg teleurstelling is nie, het Marco van Staden (agtsteman) se kniebesering in die 80ste minuut ernstig gelyk. Dit sal dus nie verbaas as dié woelwater se seisoen verby is nie. Die Brumbies verdien lof vir ’n skitterende vertoning. Hulle het vanaf die 61ste minuut met net 14 spelers gespeel nadat die haker Folau Fainga’a met ’n rooikaart van die veld gestuur is nadat hy ’n Bull-speler met die kop gestamp het. En steeds kon die Bulls nie wen nie... Puntemakers: BULLS – drieë: Handré Pollard, Roelof Smit, Johnny Kotze; doelskoppe: Pollard (2); strafdoele: Pollard (3). BRUMBIES – Kyle Godwin, Lachlan McCaffrey, Folau Fainga’a, Tom Banks, Andy Muirhead; doelskoppe: Christian Lealiifano (3), Wharenui Hawera (2); strafdoel: Lealiifano.