WEENS die wellus van ’n man van amper vier keer haar ouderdom is sy haar maagdelikheid genadeloos ontneem. Só het regter Jannie Eksteen Maandag in vonnisoplegging in die Baaise hooggeregshof gesê toe hy Christo Petrus van Uitenhage vir lewenslank tronk toe gestuur nadat hy op 25 Maart ver­lede jaar ’n 11-jarige meisie in bosse in hierdie dorp verkrag het. Petrus (42) is vroeër vrygespreek op aanklagte van ontvoering en aanranding. Eksteen het ook gelas dat Petrus se besonderhede opgeteken word in die nasionale register van seksoor­treders. Volgens Eksteen was die meisie voor die voorval nie seksueel aktief nie en getuienis voor die hof het gewys sy was nie gereed vir seks nie. Eksteen het gesê die feit dat Petrus die meisie weens sy wellus genadeloos haar maagdelikheid ontneem het, is ’n verswarende faktor. Hy het die getuienis van Karin Calitz, die maatskaplike werker wat die meisie ná die voorval geëvalueer het, beklemtoon, naamlik dat die verkragting ’n profound impak op die kind gehad het – sielkundig en emosioneel – en dat sy as gevolg hiervan posttraumatiese simptome toon. Die impak van die verkragting, het Eksteen gesê, is ook ’n verswarende faktor. Volgens Eksteen is daar niks significants aan Petrus se persoonlike omstandig­hede vir die hof om af te wyk van die voorgeskrewe minimum vonnis van lewenslange tronkstraf nie. Hy het hier verwys na Petrus se lawyer, Peet Schoonraad, se submissie ter versagting van vonnis dat Petrus se kinders van hom afhanklik is en dat hy hulle onderhou. Volgens Eksteen is daar derduisende mans in hul vroeë 40’s wat hul kinders onderhou. Volgens Eksteen het die meisie Petrus vertrou omdat sy gedoen wat hy haar voor­gesê het. Eksteen het gesê die afwesigheid van ooglopende beserings aan die meisie is nie ’n wesenlike en dwingende faktor om af te wyk van die voorgeskrewe minimum vonnis nie. Volgens hom is die verswarende faktore in die saak baie meer as die versagtende faktore. Eksteen het gesê daar is dus geen wesenlike en dwingende faktore wat ’n ligter vonnis regverdig nie. Volgens hom is die doel van die nasionale register van seksoortreders om kinders te beskerm. Hy het gesê ingevolge wetgewing mag so ’n persoon nie in diens geneem word by ’n plek waar met kinders gewerk word nie. Petrus mag ook nie die rol vervul van ’n aanneemouer of primêre versorger van ’n kind nie. ’n Werkgewer kan weier om iemand aan te stel wie se naam in die register is. Die werkgewer kan ook so ’n persoon se diens beëindig. Volgens Eksteen moet die mens wie se naam in die register is sy skuldigbevinding aan sy werkgewer bekend maak, veral as hy met kinders gaan werk. Eksteen het in sy skuldigbevinding reeds gesê Petrus het glad nie ’n goeie indruk op die hof gemaak nie. Adv. Meghan September het aangekla.