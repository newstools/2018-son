SES swartrenosters van die Addo-olifant Nasionale Park in die Oos-Kaap het Vrydag in Tsjad in Sentraal-Afrika aangekom. Dit is deel van ’n ooreenkoms tussen dié land en Suid-Afrika oor biodiversiteit en bewaring. Dr. Edna Molewa, die minister van omgewingsake, het Donderdag gaan kyk toe die ses renosters op ’n Antonov-vragvliegtuig gelaai en opgestyg het. Dis deel van ’n inisiatief om dié renoster weer in Tsjad te vestig. Molewa het gesê: “Ons dra by tot die uitbreiding van die renosterbevolking in Afrika deur ’n lewensvatbare, veilige groep renosters in Tsjad te vestig, en tot die oorlewing van ’n spesie wat die afgelope dekade hoë vlakke van stropery trotseer het.” – News24