AS JY nie fiks is nie, gaan jy nie vir die Oostelike Provinsie se o. 18-rugbyspan speel nie. Dít was gister die duidelike boodskap aan die OP-spelers toe fiksheidstoetse met die onderskeie oefengroepe in Port Elizabeth gehou is. Die OP-keurders sal waarskynlik vandag ’n kleiner groep aanwys waar­uit die span gekies sal word vir die Cravenweek, wat in Julie in die Paarl plaasvind. Al is die provin­siale aanspraak­makers steeds kliphard op die oefenveld besig, is daar dié naweek minder wedstryde omdat die eksamens begin het. Daar’s egter steeds talle interessante kragmetings, soos Grey en Framesby wat op hul onderskeie tuisvelde in die Baai in aksie is. Grey speel teen St. Andrews en Framesby teen Brandwag. Grey het Dale College laas Saterdag met 33-12 geklop en Framesby het Marlow met 27-16 getroef. Brandwag was teen Humansdorp met 31-20 aan die wenkant. Op sy tuisveld sal Otto du Plessis die span van Pearson vol vertroue kan pak ná ’n goeie sege oor Bertram. Marlow en Queen’s College behoort ook in Cradock goeie rugby te speel.