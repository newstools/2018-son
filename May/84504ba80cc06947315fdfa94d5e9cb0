OUDTSHOORN. – Altesaam 20 jong ma’s het onlangs babastoeltjies vir hul motors by die Padongelukkefonds (POF) present gekry. Dit is deel van ’n landwye bewus­makingsveldtog vir die veilige vervoer van babas en kleuters. “Die bestuurder van ’n motorvoertuig moet seker maak babas jonger as drie jaar is in ’n babastoeltjie vasgegordel om ’n boete vry te spring,” het Ernest Nkuna, die mediakommunikasiebeampte van die POF, by die oorhandiging van die stoeltjies verduidelik. Volgens Nkuna is dit sedert 2015 verpligtend dat babas en kleuters in ’n babastoeltjie vervoer word. Nkuna het gesê dié wet het in 2015 in werking getree. Hy het verduidelik die POF het die inisiatief geneem met die landwye veldtog om die publiek bewus te maak van veiligheid en die belangrikheid van babas in babastoeltjies. Volgens Nkuna het die POF landwyd reeds meer as 2 000 van dié stoeltjies by hospitale en padblokkades versprei. Suster Helen Human het die POF namens die ma’s en die Oudtshoorn-hospitaal bedank.