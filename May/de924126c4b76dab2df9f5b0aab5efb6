ALTESAAM 30 skote is afgevuur op 2 van die 3 misdaadtonele waarin 3 slagoffers op 14 September 2015 noodlottig gewond is. Die vermeende leier van die Dust Lifes-bende in die Baaise Northerns, Wendell Jade Peterson (30), van Hollandpark in die Baai, en sy medebeskuldigdes, Jermaine Mitchell­ (30) en Glynn Simione­ Carelson (30), albei van Glendenningstraat in die Baai, Robin Edgar Taylor (21), van Helenvale, en Graham Kammies (35), van Korsten­, word verdink van die moorde op Theodore “Tupac” Matthews, Rajen Naidoo en Jermaine “Jabilo” Esau. Ondersoek Hulle het verlede maand in die Baaise hooggeregshof skuld ontken op drie moordklagte, drie klagte van sameswering om moord te pleeg, klagte van die onwettige besit van ’n vuurwapen en ammunisie en vier klagte wat verband hou met die verontagsaming van die Wet op die Voorkoming van Georganiseerde Misdaad (Wet 121 van 1998). AO Mongi Sikondo, ’n polisiefotograaf wat misdaadtonele ondersoek, het gister in die Baaise hooggeregshof getuig dat hy op 14 September 2015 op 2 misdaadtonele was. Hy het omstreeks 13:50 opgedaag op die toneel op die hoek van Cottrellstraat en Durbanweg, waar Matthews geskiet is. Sikondo het getuig dat hy op die afgesperde toneel ’n koeël, agt koeëldoppies en ’n koeëlmantel (bullet jack­et) versamel en verseël het. Hy het die misdaadtoneel uit verskillende hoeke afgeneem. Hy het verder getuig dat dit nog net ’n saak van poging tot moord was in die stadium toe hy op die toneel aangekom het, want die persoon wat geskiet is, was nog nie dood nie. Hy was wel reeds na die hospitaal geneem. Ontmoet Sikondo het getuig dat hy en ene speurder Dietrich na die Dora Nginza-hospitaal is nadat hy die toneel verwerk het. Die tien verseëlde sakkies met die bewyse was saam met hom in sy staatsvoertuig. Luidens Sikondo se getuienis het hy ’n polisiebeampte by die hospitaal se ongevalle-afdeling ontmoet wat aan hom ’n taxi, ’n wit Quantum, gewys het. Die taxi was vol skietgate en die slagoffer, Matthews, was nog op die agtersitplek. Sikondo het daarna ’n ballistiese deskundige gekontak. Die taxi is met ’n insleepwa na die voertuigstoor by die Mountweg-polisiekantoor geneem. Dietrich het voor die insleepwa gery en Sikondo agterna. Sikondo het getuig dat hy die stoor gesluit en die taxi die volgende dag ondersoek het. Hy het nog drie koeëlmantels in die taxi gekry en dié bewysstukke ook verseël. Alles is ingeboek vir veilige bewaring en daar is nie met enige van die verseëlde sakke gepeuter nie, het Sikondo getuig. Hy is later na ’n ander misdaadtoneel by Burt-rylaan 9A in Newton Park, waar Naidoo geskiet is. Hy het omstreeks 18:25 op dié toneel opgedaag en het foto’s van die misdaadtoneel uit alle hoeke geneem, het hy getuig. Hy het ook ’n koeël, 13 koeëldoppies en 3 koeëlmantels op die toneel versamel en verseël. Alles is ingeboek vir vei­lige bewaring en is op 17 September 2015 na die laboratorium geneem, het hy getuig.