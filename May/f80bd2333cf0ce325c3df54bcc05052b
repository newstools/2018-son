MANCHESTER United het sy aanspraak op die naaswennersposisie in die Engelse Premierliga verstewig – en dis alles te danke aan Marouane Fellaini se kopskoot in die doodsnikke. Die Red Devils het Arsenal Sondag met 2-1 gefnuik op Old Trafford. Daar was ook laat drama toe Marcus Rashford se doel in die doodsnikke van die hand gewys is vir onkantspel. United (77 punte) het ’n voorsprong van 5 punte op sy aartsvyand, die derde geplaaste Liverpool, wat ook een wedstryd meer as United gespeel het. José Mourinho-hulle sal beslis troos put uit die feit as hulle bo die Reds sou eindig. Paul Pogba se doel in die eerste helfte is kort ná rustyd deur die Gunners se Henrikh Mkhitaryan uitgekanselleer. Dit het gelyk asof Arsène Wenger met ’n punt in sy laaste wedstryd op Old Trafford sou uittree, maar die Belg Fellaini het ander idees gehad toe hy sukses behaal het in Fergie time. United is die welverdiende wenner danksy die talle kanse en balbesit wat hy in veral die eerste helfte gehad het. Arsenal het ook sy geluk gery toe Ashley Young se dwarsaangee die hoek van die dwars- en regoppaal getref het net voor rustyd. Mkhitaryan het ná rustyd gelykheid herstel toe sy regtervoetskoot David de Gea g’n kans gegee het in die United-doelhok nie. Dit het gelyk asof die besoekers sou terugveg ná dié doel , maar soos United telkens gewys het – die duiwels steek seer in die Theatre of Dreams.