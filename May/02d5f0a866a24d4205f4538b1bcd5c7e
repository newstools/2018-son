LUC Eymael, afrigter van Free State Stars,het gesê hy voel nie maklik bedreig deur sy opponente nie, maar hy ís lugtig vir Maritzburg United. Die twee spanne pak mekaar op 19 Mei in die Kaapstad-stadion in die eindstryd van die aanloklike Nedbank- bekerreeks. Nodeloos om te sê: Albei spanne is in die verrassingspakket in die kompetisie. Stars het gedugte spanne soos Kaizer Chiefs in die halfeind- en kwarteindronde getroef en so deurgedring na sy eerste eindstryd in 19 jaar. “Ek het die spelers gesê dit gaan die belangrikste 90 minute van hul lewe wees,” het Eymael gesê. “Ek het hulle ook daaraan herinner dat dit hul lewe kan verander as hulle die final wen - veral wat van die jonger spelers in die span betref,” het die 58­jarige Belg bygevoeg. Eymael het sy spelers gewaarsku oor die bedreiging wat Maritzburg inhou. “Ek is nie iemand wat geïntimideer word deur ander spanne nie, maar hulle is baie mobile en tegnies baie goed. “Hulle speel ook met twee stelsels. “Hulle maak gebruik van hul spoed en vinnige bewegings en aangeewerk om aan te val. Spelers soos (Siphesihle) Ndlovu, (Deolin) Mekoa is gedug en hou groot gevaar in,” het hy verduidelik.