PRESTON Titus se vrou en die vermeende baasbrein agter sy dood, Magdaleen Maggie Titus, is op borgtog van R30 000 vrygelaat. Ironies genoeg is dit dieselfde bedrag as wat die beskuldigde na bewering aan die vermeende huurmoordenaars betaal het. Maggie, ’n ANC-stadsraadslid van Oudtshoorn, is in Januarie vanjaar in hegtenis geneem vir die wrede moord op haar man. Preston, ’n stafsersant op die weermag­basis in Oudtshoorn, se bebloede lyk is op 2 Desember in sy huis gevind. Hy is met messe en ’n hamer vermoor. Maggie is aangekeer nadat haar driver, ­Sixabiso Klip, ’n pleitooreenkoms met die staat aangegaan het. Klip het in sy pleitooreenkoms gesê Maggie het mense aangestel om Preston om die lewe te bring. Volgens hom het ­Maggie ene Vusumzi en Justice Mooi elk R30 000 betaal om Preston te vermoor. Hy het toe gesê hy was nie gemaklik daarmee dat hy ’n aandeel aan die moord gehad het nie. Klip se job was om die huurmoordenaars rond te ry. Hy het ook die hamer verskaf waarmee Preston doodgeslaan is. Toe hy Maggie hieroor nader, het sy hom R30 000 belowe en hy het voortgegaan. Maggie is Maandag ná ’n dringende aansoek in die Kaapse hooggeregshof op borgtog vrygelaat. Dit volg nadat sy op 8 Maart in die Oudtshoorn-landdroshof borgtog geweier is. Volgens Eric Ntabazalila, woordvoerder van die na­sionale vervolgingsgesag, sluit Maggie se borgtogvoorwaardes in dat sy die Wes-Kaap nie mag verlaat nie. “Sy moet Maandae, Woensdae en Vrydae by haar naaste polisiekantoor aanmeld. As haar adres verander, moet sy die ondersoekbeampte vooraf skriftelik hieroor inlig. Sy mag ook nie met staatsgetuies in aanraking kom nie.” Maggie, Mooi (steeds in hegtenis) en Natashia Stuurman (uit op borgtog) moet op 4 Junie weer in die hof verskyn.