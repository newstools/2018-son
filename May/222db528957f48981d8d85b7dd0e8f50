DIE rugbyspanne van Polisie en Harlequins het Saterdag met hul stryd in die Oostelike Provinsie se Grand Challenge-reeks vir die verwagte skouspel gesorg. Albei spanne speel vanjaar goeie rugby en het die toeskouers met ’n opwindende wedstryd vermaak. Polisie was met 32-17 in die Adcock-stadion in Port Elizabeth aan die wenkant, maar Harlequins het hul deel gedoen om ’n goeie wedstryd te verseker. Die Bobbies speel met elke wedstryd beter en word ’n groot faktor in die reeks. Gardens het sy onoorwonne vertoningslys ongeskonde gehou. Die Groen Truie van Uitenhage het Trying Stars met 35-23 geklop. Park het dié slag seker gemaak van die oorwinning wat hom die vorige twee wedstryde net-net ontwyk het. Hy het United Barba­rians met 29-16 geklop. Missionvale het sy goeie peil gehandhaaf deur die Brumbies met 28-17 onder te kry. Kruisfontein het weer gewys daar moet met hom rekening gehou word. Hy het Born Fighters met 27-16 getroef. Die uitslae: Grand Challenge: Gardens 35, Trying Stars 23; Park 29, United Barbarians 16; Missionvale 28, Brumbies 17; Polisie 32, Harlequins 17; Kruisfontein 27, Born Fighters 16; Progress 12, Wallabies 6; Despatch 27, Star of Hope 25; Suburban 16, Windvogel 5.Grand Challenge-skild: St Mark’s PE 62, Booysens Pride 5; Glen Roses 21, St Mark’s Alicedale 14; Rhodes 19, Motherwell 15; Kwaru 27, Rosebuds 7.