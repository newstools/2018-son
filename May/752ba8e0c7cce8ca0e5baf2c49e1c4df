HUL vreedsame vergadering het in ’n tragiese dood en twee beserings ontaard. Dít was die lot van inwoners van Mitchells Plain wat Woensdagaand op die hoek van Highlands- en Jakes Gerwel-rylaan saamgekom het om te staan teen die vlaag van betogings in hul area. ’n Video van hoe die 19-jarige Mogamat Tauriq Mohamed van Bayview sy lewe tragies verloor, het gister viral gegaan nadat ’n taxi vinnig tussen die skare gejaag en die klong saamgesleep het. Sers. Noloyiso Rwexana, ’n polisiewoordvoerder, het gesê ’n klag van strafbare manslag is geopen. Rwexana het bygevoeg dat twee ander mense beseer is toe skote van Colorado Park se kant af in hul rigting afgevuur is. Maar van die inwoners sê dit was die cops wat op die vreedsame skare geskiet het. Zuraya du Plessis, ’n gemeenskapsleier van Rondevlei, is een van die beseerdes wat glo deur ’n rubberkoeël van die polisie getref is. Du Plessis sê sy verstaan nie hoekom die cops op die skare geskiet het nie. “Almal het daar gestaan en ’n menslike ketting gevorm. Ons was daar in vrede! “Ons is nie hier om te kla nie, ons is hier om antwoorde te kry.” Barnes het gister op ’n meeting tussen gemeenskapsleiers en senior leiers van die DA uitgepak. Volgens Barnes is sy pa iemand wat altyd agter sy gemeenskap staan. “My pa werk vir sy gesin. Hy is deur die cops in die been geskiet. Hoekom? Hy het niks gedoen nie! “Wat moet my ma nou maak?” Daar was ook gerugte dat die blaam vir die skietery op Pagad rus, maar die Pagad-leier, Abdus­ Salaam Ebrahim, het dié bewering ontken. Hy verduidelik: “Die is nie ’n bakleiery of ’n rassistiese ding nie. Ons moet dinge regverdig beoordeel, nie op grond van DA of ANC nie. “Dít gebeur nou omdat die gemors in 1994 nie reg gehanteer is nie.” Mohamed se familie het verkies om nie met die media te praat voordat hy ter ruste gelê is nie. 