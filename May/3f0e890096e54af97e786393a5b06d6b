DIE Baaise polisie het Elton Schoeman (30), ’n ­“kapingslagoffer”, Maandag in hegtenis geneem oor hy glo ’n vals verklaring afgelê het. Die polisie sê die opmaak van vals klagte is ’n strafbare misdaad en sal nie geduld word nie. Kol. Priscilla Naidu, ’n polisiewoordvoerder, sê: “Op Maandag 14 Mei het die provinsiale eenheid teen georganiseerde misdaad in die Baai ’n 30-jarige man in hegtenis geneem op aanklag van die aflê van ’n vals verklaring onder eed, en diefstal.” Volgens Naidu het die verdagte beweer hy is Saterdag omstreeks 03:30 deur onbekende mans ge-gunpoint, waarna hulle sy voertuig gekaap het. “Dit het volgens hom op die N2-snelweg naby Blouwaterbaai gebeur. Die verdagte was die drywer van ’n lorrie wat volgelaai was met R800 000 se drank.” By nader ondersoek het die drywer erken hy is nie beroof nie en hy het ingestem om saam met die onbekende mans die drank te steel. Naidu sê nog inhegtenisnemings kan verwag word. Waarskuwing Schoeman het Maandag in die Motherwell-landdroshof verskyn en is vrygelaat op borgtog van R500. Die saak is uitgestel tot 2 Julie. Genl. maj. Dawie Rabie, bevelvoerder van die Moth­erwell cluster, het ’n streng waarskuwing aan gemeenskappe gestuur. Rabie sê: “Ons sal nie huiwer om diegene wat vals sake open, te arresteer en aan te hou nie. “Die sake wat geopen is, is baie ernstige bewerings en verg intensiewe ondersoek wat baie lang ure, mannekrag en hulpbronne vat. “Dié hulpbronne kon beter aangewend geword het vir meer ernstige polisiesake.”