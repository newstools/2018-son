DIE staking deur busdrywers duur voort. Dit volg nadat werkgewers hul finale loonaanbod ter tafel gelê en dit in die hande van stakende werkers gelos het of hulle dit gaan aanvaar of nie. ’n Vergadering tussen alle rolspelers en die Suid Afrikaanse padpassasiersbedingingsraad (Sarpbac) het gister in ’n doodloopstraat in Johannesburg geëindig. Sarpbac se hoofsekretaris, Gary Wilson, sê daar was geen bereidwilligheid by óf die unies óf die base om ’n ooreenkoms te bereik nie. “Die staking duur voort,” sê hy. Picket Die werkgewers bied steeds ’n verhoging van 8% vir die eerste jaar en 8,5% vir die tweede jaar. Die unies soek 9,5% en 8,5% onderskeidelik. Die landwye staking wat die hele Suid-Afrikaanse busbedryf beïnvloed, duur al langer as twee weke. Intussen het News24 berig dat die Suid-Afrikaanse Federasie van Vakbonde (Saftu) sy lede aangemoedig het om by die depots van maatskappye wat by die nasionale busstaking betrokke is, te picket.