GEORGE. – Ongeduldigheid het ’n vrou nou diep in die dinges. Op die koop toe ondersoek­ die cops ’n saak van aanranding met die opset om ernstig te beseer teen die 26-jarige vrou. Die drama het begin nadat die vrou by ’n winkel van ’n Somaliër in Thembalethu ingestap het. Die vrou was haastig, maar haar tyds­berekening was heeltemal uit, want in daardie stadium was twee klante voor haar. Die winkeleienaar, wat homself net as Sedert voorstel, vertel: “Sy het daarop aangedring om dadelik gehelp te word oor sy op pad was na iemand in die hospitaal. “Toe ek haar sê ek gaan eers die klante voor haar help, slaan sy my met ’n leë bottel oor die kop. Bloed “Sy het net aangehou om my te slaan en ek het net probeer om my gesig te beskerm. “Die bloed het naderhand oor my gesig gestroom. “Toe die ander klante wou ingryp, is hulle ook met die bottel gedreig. Hulle het uit die winkel gehardloop.” Dis eers toe hulle met versterkings terugkeer dat die verwoede bottel­slaner Sedert uitgelos het. Nosive Gada wat langs die winkel woon, sê: “So iets het nog nooit hier gebeur nie!” ’n Polisiewoordvoerder, kapt. Dumile Gwavu, het bevestig dat ’n saak teen die vrou onder­soek word.