DIE staat het Mortimer Saunders se pleitverduideliking verwerp. Die staat voer aan Saunders het wel voorbedagte rade gehad met die moord op Courtney Pieters. Ná ’n kort verdaging en die aanvanklike skok oor klein Courtney se laaste oomblikke het die staat die kind se ma, Juanita Pieters, geroep om te getuig. Pieters het baie senuweeagtig voorgekom en met haar hande voor haar gevou gesit. Esmeralda Cecil, die staatsaanklaer, het aan die ma gevra in wie se sorg sy die kinders daardie oggend van Courtney se verdwyning geplaas het. Sy getuig: “Ek het niemand gevra om na die kinders te kyk toe ek daardie oggend werk toe is nie.” Sy getuig sy het wel geweet Saunders was by die huis, maar sy was nie bewus daarvan dat hy met verlof was nie. Sy is ook gevra oor haar verhouding met Saunders. Hierop getuig Juanita: “Ons het nie van mekaar gehou nie. “Morti het gereeld moeilikheid tussen my en my man, Aaron, gemaak. As Aaron dronk was, was hy baie lelik met my, en Morti het dit geweet. “Hy het stories aangedra en Aaron vertel van dinge wat ek gedoen of gesê het. “Dit het veroorsaak dat Aaron­ onbeskof met my was.” Die ma getuig: “Daardie oggend van Courtney se verdwyning het sy nog gevra: ‘Gaan Mammie vir ons party packets bring?’ “Ek het nog gesê: ‘Ja, ek bring vanaand.’ ” Op hierdie punt het die ma begin huil en daar is om ’n kort onderbreking gevra. Dit het later aan die lig gekom sy het buite die hof naar geraak. Pieters se getuienis sal vandag voortgaan.