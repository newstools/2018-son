DIE Bulls-afrigter, John Mitchell, het net lof vir die 20-jarige losskakel Manie Libbok. Die boorling van Humansdorp in die Oos-Kaap het Saterdagaand in Buenos Aires die eerste keer die Bulls se nr. 10-trui in die beginspan gedra vir hul Superrugby-wedstryd teen die Jaguares. Die Argentyne het die wedstryd maklik met 54-24 gewen. Baie het gemeen dis ’n waagstuk om die losskakelposisie in so ’n moeilike wedstryd aan Libbok toe te vertrou, maar het gewys hy is ’n koelkop wat sy man op die hoogste vlak kan staan. Mitchell sê hy was beïndruk met die rugby wat Libbok opgedis het. “Libbok het onder die omstandighede goed gevaar en ek het gehou van die dinge wat hy gedoen het. “Sy voorspelers het hom op die aand in die steek gelaat, maar dit het hom nie van stryk gebring nie. “Hy is beslis ’n speler met ’n blink toekoms,” het Mitchell gesê. Vir die Bulls is Libbok se talent en vermoëns soos manna uit die hemel, want Tian Schoeman (tans by Bordeaux), Francois Brummer, Tony Jantjies en Josh Stander (nou by die WP) was nie een ’n waardige plaasvervanger vir Handré Pollard, wat Saterdag op senter was nie. Libbok het die flair wat van ’n losskakel benodig word en sy vordering sal vorentoe fyn dopgehou word. As die senter en kaptein, Burger Odendaal, reg is om die Brumbies Saterdag op Loftus Vers-feld te pak, sal Pollard terugkeer losskakel toe. Dit sal eintlik ’n jammerte wees, want nóg ’n kans in die beginspan kan wondere vir Libbok se selfvertroue doen. Die Bulls is egter nou geseënd met twee puik losskakels. 