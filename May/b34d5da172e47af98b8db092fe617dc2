RASSIE Erasmus het gister 17 nuwe spelers by sy Springbok-groep van 43 spelers ingesluit. Dít is vir die opkomende toetse teen Wallis en Engeland. Erasmus het 24 voorspelers ingesluit en 19 agterspelers. Daar is 26 spelers in die groep wat toets­ervaring het met ’n gekombineerde aantal toetse van 627 toetse. Erasmus het vyf ervare oorsese spelers in sleutelposisies ingesluit. Hulle is Bismarck du Plessis (haker), Duane Vermeulen (nr. 8), Faf de Klerk (skrumskakel), Frans Steyn (senter) en Willie le Roux (heel­agter). Die breier maak na verwagting die nuwe Bokkaptein môre bekend. Sege Die kanse is goed dat hy vir die eerste keer in die geskiedenis twee kapteins gaan aanstel. Die oorsese Bokke gaan nie vir die toets teen die Rooi Drake in Amerika in aanmerking kom nie. Dit beteken ’n nuwe speler sal die Bokke teen Wallis aanvoer. Franco Mostert, kaptein van die Lions, het gisteraand ná sy span se sege van 26-23 oor die Stormers op Nuweland gesê hy is veral baie gelukkig oor die insluiting van Kwagga Smith in die Bok-groep “Volgens my is Kwagga die beste nr. 6 in die land. “Hy is ’n ongelooflike speler en verdien sy plek in die groep,” het Mostert gesê. Erasmus sê die spelers weet wat van hulle verwag word. “Hulle sal in ’n kort tydperk baie hard moet werk om reg te wees vir die toetse teen Wallis en Engeland. “Dis egter goed om te sien hoe opwindende jong spelers hul geleenthede aangegryp het oor die laaste paar maande. Ons weet hoe belangrik ervaring is op toetsvlak. “Ons moes goed besin het oor watter spelers van oorsee ons gaan aanwend,” het hy bygevoeg.