NIZAAM Carr is die jongste Wes-Kaapse rugbyspeler wat aan die einde van die seisoen sy loopbaan in Europa gaan voortsit. Die Stormer-losvoorspeler gaan glo vandag deur die Engelse klub London Wasps as een van sy nuwe aanwinste bevestig word. Carr het aan die einde van die Suid-Afrikaanse 2017-seisoen as leenspeler vir Wasps gaan speel voordat hy vir vanjaar se Superrugbyseisoen na die Stormers teruggekeer het. In die paar maande dat die Springbok-losvoorspeler in Engeland gespeel het, het hy gou ’n gunsteling onder Wasp-ondersteuners geword. Carr word vanjaar meestal as ’n plaasvervanger deur die Stormers ingespan. Volgens iemand na aan die Stormer-ster verstryk Carr se kontrak met die Weste­like Provinsie-rugbyunie vanjaar en is daar nog nie oor ’n hernuwing gesels nie. “Dit verbaas my glad nie dat hy (Carr) vir Wasps gaan teken nie. Ek het gedog hy het dit al lankal gedoen,” het die persoon aan Son gesê. Volgens dié informant is die WP tans besig om koste te besnoei en verwag hy dat nog meer spelers dalk die hasepad kan kies. “Kyk net hoe mooi het Cheslin Kolbe se besluit om in Frankryk (vir Toulose) te gaan speel, uitgewerk. Daar word hy waardeer en hier moes die ringkoppe van die WP gesmeek word om aan Cheslin ’n nuwe aanbod te doen. Hulle het steeds besluit om voete te sleep. “Spelers soos Cheslin en Nizaam sal by die WP bly as hulle met die nodige respek behandel word.” As Carr die Kaap sou verlaat, sal dit die uittog van nog ’n grootnaam- bruin rugbyspeler beteken. Juan de Jongh het ook verlede jaar die Kaap vir Wasps verlaat. Wasps het gister aangekondig dat die Nieu-Seelandse vleuel en sewesspesialis Ambrose Curtis volgende seisoen in die Ricoh Arena gaan speel.