DIE boek The Colour Purple het Gabrielle Union (45) deur ’n donker tyd gehelp nadat sy op 19 verkrag is. Die Being Mary Jane-aktrise het dié week saam met Meredith Vieira, die aanbieder van The Great American Read, oor die boek gepraat. Gabrielle, wat getroud is met die NBA-speler Dwayne Wade, maak oop: “Ek het die boek gelees toe ek 19 was. Ek is ook verkrag en ek het probeer om ’n survivor eerder as ’n slagoffer te wees.” In Gabby se 2017-boek, We’re Going To Need More Wine, praat sy ook in detail oor dié donker tyd in haar lewe. Sy skryf sy is in haar tweede jaar op kollege verkrag toe ’n vreemdeling haar ge-gunpoint het by die winkel waar sy gewerk het. Sy sê sy het ’n jaar lank net in die huis gebly. Sy het net uitgegaan hof toe en vir terapie. Haar ma het haar toe aangemoedig om Alice Walker se meesterwerk, The Colour Purple, te lees. Sy vertel verder: “Dit het my hoop gegee. Dit het my geïnspireer. Dit het my ’n uitweg gegee. Alice Walker het nie sensasie gesoek met die geweld van verkragting of dit probeer regverdig nie. “Dit het my geïnspireer om pynlik eerlik te wees.”