MAYOR Patricia de Lille­ is Sondag soos ’n groot heldin ontvang toe sy Lwandle en Nomzamo besoek het. De Lille was daar om goeie nuus aan die mense oor te dra oor dienslewering. Lede van die ANC, DA en UDM het saam gedans en gejubel toe De Lille by die Nomzamo-sokkerveld opdaag. Verlede week het die gemeenskap hul steun aan De Lille toegesê vir haar hofsaak teen die DA wat eerskomende Vrydag aangehoor sal word. De Lille en die DA is in ’n regsgeding betrokke oor haar skorsing uit die party. In haar toespraak Sondag sê sy dienslewering is belangrik en dat hulle tans besig is in die gebied om 2 148 plakkershuise van krag te voorsien. Die kwessie oor grond gaan ook aandag kry en sy sal binnekort met die gemeenskapsleiers ’n vergadering hou oor die kwessies. Grapperig voeg sy by: “Dis nou te sê as ek nog die burgemeester gaan wees.” Sprekers van alle partye het De Lille geprys vir haar rol wat sy in die lewe van die armes speel en om hul lewe te verander. Jan Vass, leier van die Morkel Cottage-komitee, het haar namens mans verskoning gevra dat DA-mans haar so boelie. Hy het ook die probleme­ uitgelig wat hul gemeenskap ondervind met die behuisingsprojek.