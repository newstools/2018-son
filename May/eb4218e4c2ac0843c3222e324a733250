MINDER mense in die Oos-Kaap gaan vanjaar huise kry as in die vorige boekjaar, het die departement van menslike neder­settings bekend gemaak. Die beplande mikpunt vir die boekjaar 2018-’19 is 8 567 eenhede. In die boekjaar 2017-’ 18 is ’n allemintige 12 453 eenhede gebou. Volgens die DA sal dié reuse­vermindering in die getal eenhede wat gebou gaan word voorwaar ’n uitdaging daarstel, want die provinsiale behuising-backlog sit op 600 000 eenhede. Die vermindering kan die backlog gevolglik vergroot. Daling “Dit word vererger deur die besnoeiing van die ontwikkelings­toelaag vir menslike nedersettings,” het Sanele Magaqa, ’n DA-LP, gesê. Volgens hom was daar ’n daling van 14,78%. Magaqa het gesê hierdie besnoeiing van die begroting sal beteken minder mense gaan baat vind by behuising deur die staat. Voorts sal die groot getal mense op die waglys selfs nog langer moet vasbyt voordat hulle hul eie plekkie kry. Volgens Magaqa het die bou van huise in die provinsie stadig maar seker­ afgeneem. Benadeel Die beplande doelwit vir die huidige boekjaar is die laagste in die afgelope 10 jaar. In 2008-’09 is 18 424 eenhede gebou. “Die regering hou aan om inwoners te benadeel deur nie daarin te slaag om behuising te verskaf nie aan Suid-Afrikaners wat al langer as 20 jaar wag,” het Magaqa by­gevoeg. “As ’n mens in ag neem dat minder huise gebou word maar dat die provinsie se bevolking groei, is dit onwaarskynlik dat die agterstand wat behuising betref, uitgewis gaan word.”