SADIO Mané reken hy is ’n “lucky boy” om saam met spelers soos Mohamed Salah en Roberto Firmino te speel in Liverpool se verwoestende voorste driehoek. Die Reds, wat ook ’n Champions League-rekord (46 doele) opgestel het, pak die kampioen, Real Madrid, Saterdag in die eindstryd van dié gesogte kompetisie in Kiëf, Oekraïne. Mané, wat tot dusver 19 doele in alle kompetisies aangeteken het, sê hy jag nog doele teen Real, ’n dertienmalige wenner. “Ek dink daar kom nóg doele,” het dié boorling van Senegal gesê. “Natuurlik is ek gelukkig, maar as ’n striker sal ek daarvan hou om nog doele te kry in elke wedstryd om my span te help.” Die 26-jarige Mané is die junior vennoot in Liverpool se gedugte trio op aanval dié seisoen. Dis sy spanmaat Salah wat die aanval met groot doeltreffendheid en sukses lei. Salah spog reeds met 44 doele in alle kompetisies tot dusver. Die Brasiliaan Firmino het ook sterk ondersteuning gegee met 27 doele in alle kompetisies. “Soos ek in die verlede uitgewys het, geniet ek dit om saam met dié twee gedugte spelers te speel,” sê Mané. “Hulle maak alles makliker vir my. Ek is ’n lucky boy.” Volgens Mané kan hul doelskieters nie alleen krediet neem vir die Merseysiders se indrukwekkende lopie in vanjaar se Champions League-veldtog nie. “Ons praat gereeld oor die voorste drie op aanval. Moenie die manne agterlangs vergeet nie. Hulle maak dinge ook makliker. “Liverpool se krag is sy eenheid­. Ons doen altyd alles saam. Dis ons krag.” Real, wat ook die gunsteling is vir Saterdag se stryd, jag ’n derde titel agtereenvolgens, terwyl Pool ’n sesde titel in sy visier het. “Ons respekteer hulle baie, maar ons kan enige span klop,” sê Mané. – Reuters