PORTERVILLE. – Drie mense is Vrydag dood in ’n gru-ongeluk 1,7 km buite die dorp. Die ongeluk het net ná 20:00 gebeur toe ’n bewaarder by die Voorberg-tronk reg van voor teen ’n aankomende motor gebots het. Drie van die vyf insittendes van die motor is dood. Franzelle Otto (13) en Andries Jantjies (42) is op slag dood en Jan Faroa (48) is dood enkele minute nadat hy in die Lapa Munnik-hospitaal in die dorp opgeneem is. Shahieda Links (14) veg om haar lewe in die Tygerberg-hospitaal. Michael Otto (32) het kneus- en skraapwonde opgedoen en het 60 steke aan sy arm kry. Shahieda, haar stiefpa Faroa, en die ander mans was almal van die plaas De Draai 3,3 km buite die dorp afkomstig. Hulle het haar niggie Franzelle in Porter­ville gaan haal om by haar op die plaas te kuier. Net Michael kon homself uit die motor bevry. Die ander vier is met die jaws of life uit die wrak gesny. Volgens Franzelle se ma, Jacqueline (36), was die twee meisies se gesigte so opgeswel dat hulle nie van mekaar onderskei kon word nie. “Ek het aangeneem dis my kind wat hulle in die ambulans laai en ek is ook saam. Ek het eers op die N1-snelweg tot my skok agtergekom dis nie my kind nie toe ek aan haar voete opmerk dis nie Franzelle se sokkies nie. “Die ambulansman sê toe vir my dan is dit my kind wat hulle besig was om uit die wrak te sny. “Shahieda se hart het by die hospitaal gaan staan en die dokters moes veg om haar weer by te bring. Sy sterk nou in die waakeenheid aan. “Die bewaarder was so dronk dat hy by die hospitaal op ’n stoel gesit en mompel en neurie het, met sy kop wat op sy skouers hang.” Sy sê ’n vrou wat sy ken en wat agter die bewaarder gery en die ongeluk sien gebeur het, het gesien hoe die man van een baan na die ander ry en byna voor ’n lorrie beland het. Son het betroubaar verneem dié bewaarder loop tans hof vir nog twee dronkbestuursake. Speur.konst. Ruben Esau sê ’n man (42) word aangehou. “Bloedmonsters is van die man geneem om die alkoholvlak gedurende die ongeluk vas te stel. Drie klagte van strafbare manslag word teen hom ondersoek.”