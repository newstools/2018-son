’N OUDBENDELID van The Firm het gister gesê Levona Jacobs het gelieg op sy naam. Elton “Koffie” Lenting was een van die staat se laaste getuies. Hy is gister bitter vroeg by die Goodwood-tronk ingelig dat hy ’n verskyning moet maak in die Kaapse hooggeregshof, waar Levona vir dubbelmoord verskyn. Levona word aangekla van die moorde op Verna Jacobs en haar dogter, Rowena. Dié twee is voor Oktober 2015 laas lewend gesien. Hul ontbinde lyke is op 8 Desember agter in hul jaart uitgegrawe. Levona het glo vir mense vertel Rowena is op die run, want Koffie soek haar omdat sy Koffie se selfoon gesteel het. Sy het ook Rowena se kind uit die skool gehaal en aan die skool en die maatskaplike werker gesê Koffie wil die kind uithaal omdat hy nie by Rowena kan uitkom nie. Koffie, ’n selferkende 28’s-tronkbendelid, sê hy is op 22 Augustus verlede jaar vir ’n ander saak in hegtenis geneem. “Ek ken nie vir Levona nie. Ek het Rowena ook nie geken nie, maar geweet wie sy is,” het hy getuig. Hy sê Rowena se boy­friend, ene Jackson, het die “lekkerste koekies” gebak. “Hy’t dit altyd by my huis kom deliver. Sy was nooit saam nie. Ek het maar geweet wie sy is omdat ek hom geken het.” Regter Mushtak Parker wou by Koffie weet aan watter bende hy behoort het voordat hy tronk toe is, want mense praat met vrees van hom. “In 2010 het ek my bendelewe buite die tronk gelos. Net nadat Mandela vrygelaat is, om en by 2005, het ek by bendes betrokke geword. Ek was reguit na die Firm toe.” Hy het die rumour wat Levona oor Rowena versprei het, verder ge-squash toe hy sê dat mense nie by of van hom sou kon steel nie. “Ek het twee groot honde gehad en net een hek. Dit sal nie maklik wees vir iemand om by my te steel nie. Sou iemand wel iets steel, sou my meisie ’n saak gemaak het.” Op ’n vraag van Parker oor of Koffie ’n bende­leier was voordat hy tronk toe gepos is, het hy bloot gesê: “Leiers bly nie in Delft nie. Hulle bly in die posh woonbuurte.” Die saak is volgende Dinsdag weer in die hof.