DIE hofsaak waarin Bryan Lee (25) aangekla word van die moord op Robin November­ (15), is gister in die Goodwood-landdroshof na die streekhof oorgeplaas. November het vroeër die maand gesterf. Die landdros het gister gelas dat die saak na die streekhof oorgeplaas word vir die verhoor om te begin op 30 Julie. Tydens ’n vorige verskyning het AO André Arendse, die ondersoekbeampte, getuig dat Lee bedoel het om die kar waarin November ’n passasier op die agtersitplek was, met ’n baksteen raak te gooi. Lee se borgtogaansoek is geweier. Intussen is die aanvanklike klag van strafbare manslag in moord verander. Lee het al voorheen met die gereg gebots. In 2013 is hy skuldig bevind op klagte van roof en aanranding. Lee is vir die aanrandingsaak tot vyf jaar tronkstraf gevonnis. Dit is op appèl afgeskaal tot 18 maande in die mang. Hy bly in hegtenis totdat hy op 30 Julie in die Bellville-streekhof verskyn.