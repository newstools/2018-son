HOE kan ’n debat gevoer word oor die ont­eiening van grond sonder vergoeding in die afwesigheid van die oorspronklike eienaars van daardie grond? Só vra Ikeraam Korana van die Independent Leaders-organisasie (I.L.Org) wat hom vir die regte van inheemse volke beywer. Korana het gal gebraak nadat daar Dinsdag op Werkersdag ’n debat gevoer is by die kampus van die Universiteit van Suid-Afrika (Unisa) in Johannesburg oor dié omstrede kwessie van grondonteiening sonder vergoeding. Korana sê wat hom veral omgekrap het, was die lys van deel­nemers aan die debat. Onder hulle was Mosiuoa Lekota van Cope, die EFF se Floyd Shivambu, Black First Land First se Andile Mngxitama en die ANC se NUK-lid Ronald Lamola. Onder die 15 sprekers wat aan die debat deelgeneem het, was daar nie één bruin gesig nie. Hieroor vra Korana: “Hoekom is die sogenaamde bruin mense, die afstammelinge van die Khoi en die San, nie na die gesprek genooi nie? “Is ons dan ’n uitgestorwe volk wat nie geraak word deur só ’n belangrike proses nie?” Korana sê die gesprek was niks anders as rassisme nie. “Ek kry die idee dat daar eintlik net gesê word dat slegs swart Afrikane die reg het om te praat oor die onteiening van grond sonder vergoeding. “Maar die eintlike vraag wat niemand wil beantwoord nie, is wie die eerste bewoners van hierdie grond in die land was.” Son op Sondag het kliphard probeer om die organiseerder van die debat, prof. BB Senokoane, vir kommentaar te nader. Senokoane het hom egter nie gesteur aan die e-pos-versoeke om kommentaar wat aan hom gestuur is nie. ’n Unisa-woordvoerder, Tommy Huma, het hom ook afgesmeer aan Son op Sondag se versoek om kommentaar.