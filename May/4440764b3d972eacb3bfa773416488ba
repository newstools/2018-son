WALTER Francis het gister getuig hy’t nie geweet hy pleeg ’n misdryf toe hy sy dienswapen en ammunisie aan Shane “Tiekiepop” Potberg gegee het om toe te sluit nie. Hy het gesê hy sou dit nie gedoen het as hy geweet het dis verkeerd nie. Francis het ook getuig hy het nie beplan om Denton Rademeyer, wat hy nooit ontmoet het nie, te vermoor nie. Hy het ook getuig hy het nooit voorsien dat Potberg sy vuurwapen sonder sy toestemming sou gebruik nie. Volgens sy getuienis het hy sy medebeskuldigde Clement Kogana nie geken nie en die ander medebeskuldigde, Enzorich Kroates, ’n dag of twee voor die moord op Rademeyer ontmoet. Afgelê Hy het sy bevelvoerder, brig. Ronald Kohl, ingelig wat met sy vuurwapen gebeur het. Francis het getuig Kohl het gesê die polisie kan niks doen nie, maar dat hy departementeel aangekla sal word. Daarna het hy lt.kol. Mike Grobler van die bende-eenheid in Humewood ontmoet, sy wapen aan hom oorhandig en ’n verklaring afgelê. Hy is dieselfde dag gearresteer en het die polisie gewys waar Tiekiepop woon. Francis het onder kruisondervraging aan die staatsaanklaer gesê hy’t by die polisiekollege in Bhisho sy basiese opleiding ontvang. Hy het bevestig die opleiding het die gebruik van vuur­wapens ingesluit. Francis het voorts getuig hy kan nie onthou of die basiese opleiding ingesluit het wat hy moet doen as hy alkohol gebruik en ’n vuurwapen in sy besit het nie.