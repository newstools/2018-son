HY IS ge-frame. Sy semen is in en op Camron Britz geplant. Dít is die verweer van Moegamat Yagyah Robyn (20), wat hof loop vir die verkragting van en moord op sy niggie. Die staatspatoloog Itumeleng Molefe het gister getuig. Sy het gesê Camron (14) is vermoor en verkrag waar haar liggaam gevind is. Haar lyk is op 4 Julie 2017 in die bosse oorkant hul huis in Ocean View gekry. Sy is met haar hoodie se tou verwurg en ’n stuk riet is in haar keel afgedruk, het Molefe getuig. Molefe het gesê semen en DNS wat in Camron se geslagsdele, op haar klere en onder haar naels­ gevind is, stem ooreen met Robyn se DNS. Robyn se regsverteenwoordiger, adv. Emile de Villiers, het gesê sy kliënt sê die DNS – insluitend sy semen – is op Camron geplant. Hy beskuldig ’n polisieman en ’n ander inwoner van dié daad. “Die patoloog se verslag hieroor is nie in twyfel nie. My kliënt sê egter die specimen is op Camron geplant.” De Villiers wou by Molefe weet of dit moontlik is dat Robyn se semen geplant kon word. “Dit is nie onmoontlik nie. Vir só iets sal ’n mens met iemand se toestemming sy semen van hom moet verkry. Die persoon wat die semen plant, sal ook ’n spuitnaald moet hê om die semen in die geslagsdele te spuit.” De Villiers wou ook weet of Molefe met sekerheid kan sê dat Camron in die bosse vermoor is. “Ja. Daar was oorgenoeg bewyse dat sy daar verkrag en vermoor is. Bloed uit haar geslagsdele het in die sand en gras gelê.” Camron se ma, Bernice Brits, het gehuil terwyl Molefe getuig het. Haar pa, Melvyn, het reeds getuig Camron het gereeld gekla oor Robyn, maar dat hy dit as jokes afgemaak het. Sy het ook briewe en gedigte geskryf van hoe haar familie nog oor haar kis gaan staan. Die saak duur voort.