DIT is al 20 dae en die bus­staking ontwrig steeds die skedule van derduisende pendelaars oor die land heen. Dit is nou noodsaaklik dat werkgewers en werknemers in dié sektor baie gou tot ’n vergelyk kom. Só sê Manny de Freitas, die DA se skaduminister van vervoer. Baie mense het reeds weens die staking ’n klomp werkdae verloor. Talle leerders het ook skooldae misgeloop omdat hulle sonder vervoer sit. De Freitas sê die land kan nie weer ’n ineenstorting in loononderhandelinge bekostig nie. Hy sê pendelaars moet nou deur hoepels spring om alternatiewe vervoer te soek en in sommige gevalle hulself tekort doen, wat hulle regtig nie kan bekostig nie. Hy het gister ’n beroep op dr. Blade Nzimande, die minister van vervoer, gedoen om leierskap te toon en te help om die busstaking tot ’n einde te bring. Die vakbonde en werkgewers was gister weer in onderhandelings gewikkel. “Ons erken die nuwe loonaanbod deur die bedingingsraad en die Kommissie vir Versoening, Bemiddeling en Arbitrasie (CCMA) van ’n verhoging van 8,75% in die eerste jaar en 8,25% in die tweede. “Ons moedig albei partye aan om ’n ooreenkoms hieroor te bereik wat almal sal bevoordeel,” sê hy. Gary Wilson, sekretaris van die Suid-Afrikaanse Pad-en-passasiersbedingingsraad, het bevestig die raad en die CCMA het Saterdag gesamentlik dié aanbod vir oor­weging deur die partye voorgelê. “Die aanbod het geen vooroordeel van die partye gehad nie en hulle kon dit aanvaar of verwerp. Tot nou toe het ons nog geen terugvoer ontvang nie,” sê hy. De Freitas het bygevoeg dat hoewel dit belangrik is dat die kommer van werknemers en werkgewers in die busbedryf gehoor moet word, moet pendelaars nie langer onder die staking ly nie.