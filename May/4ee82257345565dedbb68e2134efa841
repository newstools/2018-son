HY ADVERTEER glo fake huise in die Baai, wys dan voornemende huurders ’n flat in Walmer, en verdwyn met die deposito-geld. Nou ondersoek die polisie ’n saak van bedrog teen Wayne­ Rossouw. Kenny Alberts is ’n victim wat verlede week uitgevang is. “Ek het op Gumtree gaan kyk vir ’n plek om te bly toe ek die advertensie op Gumtree sien. ’n Tuinwoonstel in Mount Croix teen R2 500 per maand is geadverteer. Daar is selfs ’n prentjie van die huis bygevoeg.” Alberts het toe die nommer gebel en die man het toe vir hom gesê die flat is eintlik in Walmer tussen 1ste en 2de Laan. “Ek het hom daar ontmoet en hy het my geneem na Albertweg 37A, waar daar twee flats in die jaart is. Hy het gesê ons kan môre al intrek en dat ons net die deposito moet betaal. Hy het toe geen huurkontrakte verskaf nie en ook nie vir die eerste maand se huur gevra nie.” Toe hulle by die huis kom, het Rossouw glo heeltyd gehamer op die deposito-geld wat inbetaal moet word voordat hulle die sleutel kan kry. Alberts het Rossouw toe by Absa in Walkerweg ontmoet, die geld onttrek en dit aan hom betaal. “Hy het toe vir my gesê hy kan nie nou die sleutels vir my gee nie, want hy moet sy eksvrou uit die huis uitsit,” sê Alberts. Hulle het hom nooit weer gesien nie. Volgens Alberts maak Rossouw elke keer beloftes om die geld terug te betaal en hy reël ontmoetings sonder om op te daag. Daarom het Alberts ’n klag van bedrog teen Rossouw aanhangig gemaak. “Ek wil graag ander mense daar buite waarsku om nie ook vir sy stories te val en hul geld te verloor nie.” Kapt. Johan Rheeder, ’n polisiewoordvoerder, sê: “Die verdagte blyk ’n flat te adverteer op Gumtree teen R2 500 per maand. “Hy het die klaer egter gevat na Albertstraat om daar vir hom ’n flat te gaan wys. “Die deposito is betaal en die verdagte het net weggeraak. Dit blyk ’n scam te wees.” Rossouw ontken die bewerings teen hom. Hy sê hy het met Alberts ooreengekom dat hy die einde van die maand by die flat in Albertstraat intrek. “ Twee dae later bel hy my en sê hulle kort dadelik blyplek. Ek het verduidelik dit is nie moontlik nie en het gesê ek sal die geld terug­betaal aan hulle. “Ek het gister (Woensdag) geld oorbetaal in hul rekening. Hulle het my gekontak en gesê dit wys nog nie en ek het verduidelik dat dit ’n paar dae kan neem as die banke verskil. Ek was vanoggend (gister) self by die polisie en ek het my betalingsbewyse vir hulle gegee.” Teen gister 16:00 het die geld nog nie in Alberts se rekening gewys nie.