Rdl. Mark R.H. Kleinschmidt van Kenwyn skryf per e-pos: ’n Mens moet die geweld in die konflik tussen die inwoners van Siqalo en Mitchells Plain en die diens­leweringsbetogings wat met boewery en plundery gepaardgaan, veroordeel. Tog is dit verstaanbaar dat die lot van dié mense wat in haglike omstandighede in die Siqalo-plakkerskamp woon, op uiterste frustrasie en woede uitgeloop het. Die antwoord is egter nie om die inwoners van Mitchells Plain as gyselaars te hou deur Jakes Gerwel-rylaan te versper nie. Die Stad Kaapstad kommunikeer al sedert 2012 met die inwoners van Siqalo. Toe ek in 2014 die verteenwoordigende raadslid was, het ek met die leiers in Siqalo vergader oor die moontlikheid van sonkrag. Dit sou gegrond wees op ’n model wat ek in ’n plakkerskamp in Stellenbosch doeltreffend sien werk het. Nadat soortgelyke betogings op Jakes Gerwel-rylaan plaasgevind het, het Patricia de Lille, toe die uitvoerende burgemeester, ’n versoeningsvergadering belê. Toe was mense ontevrede oor die kontrakteur wat die mobiele toilette moes verskaf en die aanstelling van inwoners van Siqalo om die kontrakwerk te verrig. Die leiers, met ’n jong man genaamd Madiba aan die voortou, het baie belang gestel in die moontlikheid om sonpanele en basiese krag by hul shacks te installeer, maar weens ’n magstryd het alle gesprekke en vordering doodgeloop. Nie net het die Stad se lewensvatbaarheidstudie getoon dié grond is nie geskik vir behuising nie; die eienaars van die grond wou die situasie uitbuit deur buitensporige bedrae daarvoor te vra. Die Stad en provinsie se pogings wys hulle is ernstig daaroor om vir ons mense geskikte huise te gee, maar dié situasie moenie ’n politieke speelbal word waardeur stemme vir volgende jaar se verkiesing gewerf word nie.