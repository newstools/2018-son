DIT was omtrent ’n swart naweek op die Oos-Kaapse paaie met minstens 14 mense wat in verskillende ongelukke dood is. Kapt. Sandra Janse van Rensburg, ’n polisiewoordvoerder, het gesê die speurders van die Mountweg­polisie ondersoek ’n saak van strafbare manslag nadat ’n motorfietsryer Saterdag 21:24 op die N2-snelweg naby Deal Party dood is. “Daar word beweer die motorfiets en ’n wit Toyota-bakkie het uit Blou­waterbaai in die rigting van die stad gereis toe hulle gebots het. “Die bakkie se bestuurder het na bewering beheer verloor en aan die ander kant van die snelweg geland. “Die motorfiets het aan die brand geslaan en die bestuurder, Jason Joshua, is op die toneel dood. “Die twee insittendes van die bakkie is albei hospitaal toe geneem vir behandeling,” het Janse van Rensburg gesê. In ’n ander ongeluk Saterdagaand tussen Cradock en die Baai is vyf mense dood toe ’n vragmotor en ’n motor by die Eastpoort-kruising gebots het. Volgens Charles Bramwell, woordvoerder van die provinsiale verkeersdepartement, was die vyf oorledenes almal insittendes van die motor. Daar word beweer die motorbestuurder het versuim om by die kruising stil te hou en het teen die kant van die vragmotor vasgery. “As gevolg van die impak is vier insittendes van die motor uit die voertuig geslinger, terwyl die vyfde een vasgekeer was. “Die vragmotor het omgeslaan en die pad moes gesluit word.” ’n Saak van straf­bare manslag word ondersoek. Nog agt mense is sedert die begin van die naweek in drie afsonderlike ongelukke in die provinsie dood. Vier mense is Vrydagaand in ’n ongeluk naby Lusiki­siki oorlede toe ’n taxi met 16 passasiers en ’n Toyota-bakkie met 2 insittendes teen mekaar vasgery het. Volgens ’n verklaring deur die polisie het drie mans en een vrou op die toneel gesterf. In ’n ander voorval is ’n voetganger buite Mthatha dood toe ’n voertuig die pad verlaat en die vrou op die sypaadjie raak gery het. Nog drie mense het Saterdag in die vroeë oggendure omgekom toe ’n bakkie op die R411 naby Koffiebaai omgeslaan het. Die Oos-Kaapse LUR vir vervoer, veiligheid en skakeling, Weziwe Tikana, het haar skok uitgespreek oor die noodlottige ongelukke die afgelope naweek. “Ons betuig ons medelye met die naasbestaandes van die oorledenes. Dankbaar “Ons doen ’n beroep op motoriste om ekstra versigtig op die pad te wees en ander padgebruikers in ag te neem.” Intussen het Mandla Makupula, LUR vir onderwys, in ’n verklaring gesê hy is dankbaar dat die laerskoolonderwysers van Bhisho net lig beseer is in ’n ongeluk Vrydag buite Du­tywa op die N2 naby Butterworth. Makupula het gesê: “Twee onderwysers vir gr. 7’s, ’n leerder in gr. 5 en twee lede van die skoolbeheerraad was in die on­geluk. “”Die onderwysers het geringe beserings opgedoen en is vir behandeling na ’n hospitaal geneem.” Die onderwysers en die lede van die beheerliggaam het die leerders vergesel na ’n skoolkoorkompetisie. Die groep was reeds onderweg huis toe toe die ongeluk gebeur het. Makupula het bygevoeg: “Ek moedig al die voertuigbestuurders aan wat ons leerders oplaai en hulle terugvervoer om die regulasies van die pad te gehoorsaam en veral nie die spoed­beperking te oorskry nie.”