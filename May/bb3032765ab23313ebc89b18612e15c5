TERWYL oor die land heen betoog word vir grond, huise en dienste, wag ouma Maria Kyster al byna 40 jaar geduldig vir ’n plekkie van haar eie. Ouma Maria van Wallacedene sê sy is al 36 jaar op die behuisingswaglys. Hoewel sy op 4 Mei 90 geword het, het ouma Maria haar verjaardag eers Saterdag gevier. Sy wens: “Ek wil graag ’n huis hê voordat ek doodgaan.” Ouma Maria sê daar was net bosse in Wallacedene toe sy haar sinkhokkie daar opgerig het. Sy het haar eiendoms­dokumente met erfnommer en al aan Son gewys. Brett Herron, die burgemeesterskomiteelid vir vervoer en lande­like ontwikkeling, sê egter die Stad Kaapstad het geen rekord van ouma Maria op sy behuisingsdatabasis nie. ’n Amptenaar wat verkies om anoniem te bly, is verbaas om van die 90-jarige ouma Maria te verneem. Die amptenaar sê die oudste begunstigde op die Stad se databasis is 84. ’n Ontevrede ouma Maria sê: “Daar word om my huisie gebou. “My dogter wat getroud­ is, het al ’n huis hier. Sy het saam met my in die sinkhokkie gebly. Nat “Elke keer wanneer ek na die behuisingskantoor gaan, is daar fout met my papiere. “My gesondheid is nie meer na wense nie en die koue hokkie is nie goed vir my asma nie. “Dis vreeslik koud en baie nat hier in die winter. Dis niks lekker om so te bly nie. Ek wil baie graag my eie huis hê voordat ek doodgaan.” Ouma Maria se dogter, Elizabeth Frans (56), sê hulle het al alles probeer om hul ma te help. Frans sê: “Dis nie lekker om te sien hoe my ma bly nie. “Almal rondom haar het al huise. Dis nog net sy wat in ’n sinkhokkie woon.”