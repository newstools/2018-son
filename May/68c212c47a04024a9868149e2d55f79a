AL DIE Suid-Afrikaanse Super­rugbyspanne het die afgelope naweek weer nie so goed gespeel soos hulle kan nie. En as hulle so gaan voortploeter, is die kans goed dat hulle nie ver gaan vorder in die kompetisie nie. Die Sharks se kans om die uitspeelrondes van die kompetisie te haal, het Vrydagaand ’n knou gekry nadat die span van Durban in Buenos Aires met 13-29 teen die Jaguares vasgeval het. Die Argentyne het hul sesde agtereenvolgende sege behaal en is nou in die tweede plek op die Suid-Afrikaanse afdeling van die puntelys. Die Sharks bly derde. Die Jaguares het ’n bonuspunt behaal nadat hul vleuel Ramiro Moyano ’n driekuns aan drieë behaal het. Wat sake verder vir die Durbaniete bemoeilik, is dat hul kaptein, Ruan Botha, vir vuil spel uitgewys is. ’n Moontlike skorsing staar Botha in die gesig. Die Brumbies het die Bulls Saterdag op Loftus Versfeld in Pretoria met 38-28 verneder. Op ’n kol was die skrif aan die muur vir die besoekers, maar dít het hulle eindelik net aangevuur. Laas week het John Mitchell (afrigter) se span met ’n treurige ver­toning teen die Jaguares vorendag gekom. Saterdag het hulle ook nie voor hul tuisskare met die Brumbies afgereken nie. In die krag­meting tussen die Lions en Storm­ers op Nuweland het die span van Swys de Bruin (afrigter) glad nie oortuig nie. Die span van Johannesburg is die pasaangeër van die Suid-Afrikaanse spanne in die Superrugby-reeks. De Bruin het Sater­dagaand toegegee hy het in ’n stadium gedink sy span gaan die eerste keer sedert 2015 teen die Kapenaars verloor.