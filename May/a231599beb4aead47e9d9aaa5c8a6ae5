STATISTIEKE lieg nie! En in die Champions League toon dit dat die 12-malige kampioen, Real Madrid, môre die gunsteling is in die eindstryd van dié prestigeryke klubkompetisie. Die statistieke is nie goeie nuus vir Liverpool nie: Dit toon dat hy die Los Blancos bitter moeilik sal stuit in Kiëf, Oekraïene. Real speel nou in sy vierde Champions League-eindstryd in vyf jaar en jag ’n derde titel agtereenvolgens. Hy het by drie geleenthede as die naaswenner uit die stryd getree. Real jag ’n 13de titel in dié kompetisie; sy 12 is reeds ’n rekord. Die Engelse klub het sy sesde titel in die visier. Dié syfers is genoeg om enige span ziem-zam te maak en behoorlik te laat bewe van intimidasie. Wat dit egter nié toon nie, is Real se broosheid en dat hy wel geklop kan word – nes Tottenham Hotspur en Juventus reeds in dié kompetisie bewys het. Albei het ’n soortgelyke benadering toegepas deur hul middelveld met dekking te laai om spelers soos Isco, Luka Modric en Toni Kroos, wat toutjies trek, in toom te hou. Spurs en Juve het nou nie presies volgens dieselfde formaat teen Real gespeel nie, maar die Spaanse reus tog gestuit met ’n meer konserwatiewe en verdedigende benadering. Met alle respek, Jürgen Klopp (afrigter) se Reds, wat ook ’n nuwe doelerekord (46) in dié kompetisie opgestel het, is beslis nie Juve of Spurs nie. Liverpool sal gestuit moet word, veral met spelers soos Mohamed Salah, Roberto Firmino en Sadio Mané in sy geledere. Dis geen geheim dat Pool nie die oortuigendste ver­dediging het nie, en dis juis waarom dié trio tot ’n groot mate ook sy verdediging móét wees omdat aanval die beste manier van verdedig is. Liverpool se fans moet ook onthou dat Klopp persoonlike onafgehandelde sake het. Dis omdat dié Duitser albei eindstryde waarin hy met Borussia Dortmund was, verloor. Sy eweknie van Real daarenteen, Zinedine Zidane, jag ’n derde agtereenvolgende titel. ’n Begeesterde Klopp weet net veglus en ambisie sal die Merseysiders welslae bied. En met Real se Cristiano Ronaldo en Karim Benzema op die veld is die kanse op ’n eindstryd vol doele goed.