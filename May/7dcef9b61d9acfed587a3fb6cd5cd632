’N WEERLOSE bejaarde egpaar is Saterdag in hul huis in Rosebank vermoor. Luidens Rapport is die lyke van Rosalie Bloch en Aubrey Jackson, haar lewensmaat van 30 jaar, deur Shaun, een van Bloch se kinders, gekry. Die polisie is 09:00 na die paartjie se huis ontbied nadat haar seun op hulle afgekom het. Hulle was vasgebind en daar was sakke oor hul kop getrek. Die polisie het na kringtelevisiemateriaal gekyk vir leidrade. ’n Bron sê daar is drie moontlike verdagtes gesien. Gestap Bloch (84), ’n afgetrede prokureur, is ook die ma van die bekende onderwyskundige Graeme Bloch. Graeme is getroud met die bekende anti-apartheidsaktivis Cheryl Carolus. Daar was tekens van inbraak by die bejaardes se huis. ’n Buurman wat op die buurtwag dien, sê hy het nog verlede week saam met Aubrey gestap en dat die 93-jarige man baie weerloos was. Hy het bygevoeg Rosebank is ’n voorstad vol studente van die Universiteit van Kaapstad en in sy twee dekades in kan hy geen geweldsmisdaad soos dié onthou nie. Later die dag het Trevor Manuel, die voormalige minister­ van finansies, en sy vrou, Maria Ramos, by die huis opgedaag, waarskynlik om die familie by te staan.