DIE Royal School of Church Music het Donderdag sy skole se naam in ’n spesiale diens op Hemelvaartdag hoog gehou. Nie net hou die spog-koor die kinders konstruktief besig nie, dit hou die kinders weg van die euwels van dwelms en gangsterism. Die kinderstemme van sowat 188 leerders het weergalm in die United Congregational Church in Lawrence Erasmusweg in die Baaise noorde­like gebiede. Vier skole se leerders neem deel aan dié koor, naamlik die Primêre Skool Soutpan, die Primêre Skool Kroneberg, die Primêre Skool Astra en die Primêre Skool Bethelsdorp. Estelle Wabanie, koorafrigter en projekleier van die Royal School of Church Music, is geweldig trots op die leerders. “Vandag was ’n geleentheid om Hemelvaartdag te kon vier. “Eerw. Theo Williams het met gebed geopen en die kinders het prag­tige liedere gesing. “Die deelname van die kinders vandag is ’n bewys dat daar lewe is sonder die misbruik van dwelms. “Ons gemeenskappe is gevul met maatskaplike tekortkominge en euwels. Van die bekendste euwels is dwelms, alkoholmisbruik en bende­aktiwi­teite. “Mense, veral kinders, is baie vatbaar daarvoor, as gevolg van hul lewensomstandighede, veral as hulle nie positiewe rolmodelle het nie. “Bendes buit hierdie situasies uit en misbruik hulle dan,” sê Wabanie. Sy voeg by musiek beïnvloed die koorlede se lewe positief en dit kondisioneer hul denke en leefwyse. “ ’n Persoonlike trots ontwikkel en maak dat hulle net beter en beter wil presteer. “Die Royal School of Church Music maak dit sy lewenstaak om ’n verskil in die samelewing te maak. Verskeie skole en hoofde maak ook deel uit van hierdie besonderse span­poging,” verduidelik Wabanie.