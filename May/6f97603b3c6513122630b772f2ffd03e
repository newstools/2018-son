SPORT word soos volg gedefinieer: ’n Aktiwiteit wat fisieke inspanning en vaardigheid behels waarin ’n individu of span meeding teen ’n ander vir vermaak. Niks oor ras en kwotas nie, maar ons geleerde same­lewing kry mos altyd ’n manier­ om dinge te besmet. Die naweek het Ashwin Willemse iets gedoen wat baie TV-kykers geskok het, maar wat my geskok het, is dat dit lyk asof mense wag vir sulke dinge om te gebeur sodat hulle hul sê kan sê. Ek sien op verskeie sosiale­media-forums word gestry oor wie is reg en wie is verkeerd, en wie is baas en wie is Naas. Dit gaan nie eens meer oor die Willemse-voorval nie. Besef niemand hoe ver hulle van rugby – en as’t ware sport – gedwaal het nie? Alles moet mos ontaard in ’n argument oor ras en watter­ een beter is as die ander. Ek kry almal jammer wat steeds wit en swart sien wanneer hulle na mense kyk. Dit sal seker maar solank as ek lewe ’n probleem wees, en ongelukkig ook in sport – ’n aktiwiteit wat eintlik moet dien om rassisme te beveg en waarin die beste deelnemer ongetwyfeld die beste is. Allister Coetzee is soms sleg behandel as die Springbok-afrigter, maar nou is alles­ hunky dory sedert Rassie Erasmus in beheer is. Onthou net, nog geen toets is gespeel met hom in beheer nie, so ons wag nog om te sien ... Op sosialemedia- forums gons dit behoorlik oor die Willemse-voorval. Maar hoekom word die regtrek van SA Rugby nie met dieselfde intensiteit bespreek nie? Of die regtrek van die land se politieke partye? Die debat oor ras, voel ek, is net ’n flou verskoning om mekaar aan te vat. Eerder as om saam te staan en toekomsplanne te beraam oor dinge wat regtig saakmaak, eindig ons weer waar ons was. Ons ken almal dié een: The more things change, the more­ they stay the same. Ek is nou, nes Willemse, gatvol van al die onnodige gestry. Ek wil baie graag vir die seun of dogter wat ek eendag sal hê, sê hulle kan op ’n veld gaan speel sonder om te worry oor wie saam met hulle speel. Of daar nou voor of ná die tyd gestry is, almal wat al aan sport deelgeneem het, weet in daardie 90 minute van sokker, 80 minute van rugby­, 50 boulbeurte van krieket, of wat ook al, dink jy nie een keer aan ras nie. Jy fokus net op jou taak en maak seker jy doen tot die beste van jou vermoë. Dis eintlik ’n magical tyd, want letterlik niks anders maak saak terwyl jy op daardie veld rondhardloop nie. Die naweek het so mooi begin Saterdag met die royal wedding van prins Harry en Meghan Markle, wie se pa wit en ma swart is. Almal het dit bestempel as ’n wonderlike gebeurtenis wat wys dat ons samelewing vorder. En toe, die aand, gebeur in my eie land iets wat almal sedertdien misbruik om ’n rassekwessie te skep. Darem het die legen-dariese speler van die Barcelona-sokkerklub Andres Iniesta Sondag weer net gewys hoe wonderlik sport kan wees. Dit was Iniesta se laaste wedstryd vir Barcelona en ná die wedstryd het hy in die stadion agtergebly. Hy het glo tot ná middernag alleen in die middel van die veld gesit. Iniesta het ’n groot deel van sy lewe aan die klub gewy, en nou is dit verby en hy gaan dit mis.