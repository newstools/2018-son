BRENDA Wardle, wat van bedrog van meer as R500 000 aangekla word, se appèl teen die handelshof se weiering om bail toe te staan, is gister van die hand gewys. Die beweerde bedrog het van 5 Mei 2009 tot 4 Februarie 2011 geduur toe sy haar aan ene Stephanus Corne­lius van Aardt en sy vrou, Milana, voorgestel het as ’n prokureur wat spesialiseer in die vroeë vrylating van gevangenes op parool. Luidens die klagstaat het die couple Wardle aangestel om Stephanus se vroeë vrylating op parool te bewerkstellig. Die klagstaat lees dat Stephanus in geen stadium in aanmerking gekom het vir parool nie en dat geen aansoek ook gebring kon word vir sy vroeë vry­lating op parool nie. Wardle is borgtog op 10 Julie 2017 geweier en het nie toe teen die besluit ge­appelleer nie. Sy het weer vir borgtog aansoek gedoen gegrond op nuwe feite. Die aansoek is geweier en sy appelleer teen dié besluit. Regter Glenn Goosen het in sy uitspraak gesê dat Wardle se bewering dat die landdros verkeerd was om haar nie op borgtog vry te laat nie, beteken dat die landdros nie die saak deurdink het nie. Om die bewering te steun, is aangevoer dat die landdros nie die nuwe feite oorweeg of voldoende oorweeg het nie, lui Goosen se uitspraak. Wardle het ook aangevoer dat die aanvanklike borgtogaansoek nie volgens ’n korrekte prosedure gedoen is nie. Goosen het bevind dat die argument sonder meriete is omdat haar verskyning ’n gevolg was van die uitreiking van ’n lasbrief. Hy het in sy bevinding gefokus op die getuienis in sy geheel. Dit het die eerste borgtog-verhoor ingesluit. “Hoewel die landdros gesê het dat die ‘nuwe’ getuienis nie feite wat voorheen oorweeg is, bevat nie, het hy tog die ‘nuwe’ getuienis wat voorgelê is, aangespreek. “Vir hierdie rede het hy, korrek, die getuienis in sy geheel geher-evalueer om vas te stel of die belange van geregtigheid vereis dat sy op borgtog vrygelaat word.” Goosen sê Wardle se vertroue in uitstaande hooggeregshofaansoeke om lasbriewe vir strafregtelike sake teen haar in Gauteng en litigasie teen die departement van korrektiewe dienste, is nie ’n nuwe stel feite waarvoor die landdros sy diskresie moes gebruik nie. “Die feit dat sy ’n aansoek bring om die wettigheid van sekere lasbriewe te bevraagteken en dat sy ’n saak bring teen korrektiewe dienste om haar regte te beskerm of af te dwing, kan nie relevant wees vir die vraag of sy moontlik haar verhoor kan ontduik nie,” lui Goosen se uitspraak. Volgens hom was die landdros in albei borgtog-uitsprake nie doof vir Wardle se bewerings oor die aanhoudingstoestande wat nadelig op haar gesondheid inwerk nie. Hy het ook bevind dat sy nie verhoed is om vir haar saak voor te berei of dat regshulpbronne van haar weerhou is nie. “Die sentrale basis waarop die landdros borgtog gebaseer op ‘nuwe’ feite geweier het, was dat die ‘nuwe’ getuienis wat aangebied is nie die aanvanklike bevinding – dat die aansoeker nie suksesvol was om te bewys dat die belange van geregtigheid haar vrylating – regverdig nie.” Volgens Goosen is daar nie fout met die landdros se bevinding dat Wardle haar verhoor sou ontduik nie. “Die bevinding is gemaak op ’n versigtige evaluering van die saak se geskiedenis; dat sy by verskeie kere nie by die hof opgedaag het nie, borgtogvoorwaardes oortree het en borggeld aan die staat verbeur het ná sake in die howe in Port Elizabeth en Gauteng.” Dit was op die sterkte van hierdie bevinding dat die landdros besluit het dat Wardle daarin misluk het om die onus wat op haar was te bewys, lui die uitspraak. Goosen het bevind dat hy nie oortuig is dat die landdros verkeerd was toe hy borgtog geweier het nie.