DIE Bulls se afrigter, John Mitchell, krap nog kop oor sy lostrio voor Saterdag se Noord-Suid-derby teen die Stormers op Nuweland. Thembelani Bholi, Marco van Staden en Jason Jenkins het Saterdag teen die Highlanders op Loftus Versfeld goed gekombineer, maar met die baljagter Roelof Smit ook weer beskikbaar, wil Mitchell seker maak hy span sy beste drietal in. Smit het die naweek se wedstryd weens harsingskudding misgeloop. Mitchell moet nou besluit tussen Bholi en Van Staden as agtsteman, Jenkins en Bholi as nr. 7-flank, en tussen Van Staden en Smit as nr. 6-flank. Mitchell sal moet raakvat, want die samestelling van die lostrio kan deurslaggewend wees. Dit is ook nog nie seker of Divan Rossouw of Travis Ismaiel as vleuel gaan uitdraf nie. Johnny Kôtze is die regtervleuel. Rossouw en Jenkins het ligte skete. Mitchell het ook besluit om André Warner as skrumskakel vir sy beginspan te kies. Warner het in die Bulls se eerste vier wedstryde gespeel voordat hy beseer is. Sedert hy weer fiks is, het Warner ’n goeie bydrae vanaf die plaasvervangerbank gemaak. Dit het ’n skitterende drie teen die Rebels ingesluit. Ivan van Zyl, wat al hoe meer na ’n Springbok begin lyk, speel dié keer vanaf die plaasvervangerbank. “Die Stormers is vir ons ’n groot toets,” het Mitchell in ’n verklaring gesê. Vir ons is daar meer as net ligapunte op die spel. “Ons probeer altyd om op ons vorige wedstryd te verbeter en dit sal Saterdag weer so wees. “Die Stormers sal nie net ons dissipline toets nie, maar ook die manier waarop ons die spelers bestuur.” Die Bulls se kaptein, Burger Odendaal, sê sy span sien uit na die kragmeting. “Om teen die Stormers te speel is altyd ’n groot uitdaging en boonop soveel meer wanneer die wedstryd op Nuweland is. “Ek is egter daarvan oortuig dat ons ons ondersteuners trots sal maak,” sê hy.