DIS nou al amper vyf maande en die Nelson Mandela-munisipaliteit het steeds geen poging aangewend om die stukkende lig tussen Lentoor- en Esterhuizenstraat te fix nie. Intussen word mense amper elke dag beroof in die donker gangetjie wat na die busstop lei. Dié gangetjie, wat lei tot die hoofstraat, dien as ’n kortpad vir mense om deur te loop. Vandat die lig stukkend is, beteken dit dié gang is geheel en al in donker gehul. Robert Hendricks van Lentoorstraat is nie beïndruk nie, aangesien hulle kort-kort die munisipaliteit moet bel om die stukkende lamppaal aan te meld. Volgens Hendricks lui die fone net. Hy vertel die sterk wind het die lig aan die bopunt van die paal afgewaai. Nou gebruik ongure karakters dié gang volgens Hendricks as ’n uithangplek. Meer as 20 rooftogte het al in dié gangetjie plaasgevind. “Mense wat vroeg op pad werk toe is en deur die gang busstop toe loop, word dikwels van hul selfone en geld beroof. “Dis vroegoggend nog pikdonker wanneer mense daardeur loop.” Hendricks sê die inwoners is al raadop en weet nie meer watter kant toe nie. Denise Erasmus, ook van Lentoorstraat, sê dis geheel en al pikdonker in daai gang en die nabye huise. “Dit is só donker daar, jy kan nie eens die mense wat verby jou loop, herken nie. “Daar is drugs wat daar verkoop word en jou lewe is in gevaar as jy daar verbyloop. “Die enigste ander pad na die taxi-stop in Esterhuizenstraat is om reg óm te loop – dis ver en óók gevaarlik.” Sandra Fillis, DA-raadslid van wyk 32, het vroeër gesê sy het ’n lys van ál die foutiewe lamppale in die omgewing by die munisipaliteit ingedien. Sy het onderneem om so gou moontlik self ondersoek in te stel. Fillis se kollega Tommy Murphy bevestig dat die lys van die stukkende ligte reeds by die munisipaliteit inge­handig is.