HY IS baie op sy senuwees oor sy eerste gospelkonsert. Só vertel die jong gospel­sanger Virgyll Anthony (22) van Kranshoek in die Suid-Kaap. “Maar ek vertrou op die Here, want Hy bly getrou. Om eerlik te wees, ek het vir myself gesê dis my jaar dié en my beurt om my lig vir die Here te laat skitter.” Hy glo die Here het hom ’n talent gegee en daarom stel hy homself beskikbaar tot die Here se diens. “In moeilike tye is die Woord van God en gebed my anker, want daarsonder kan ek nie lewe nie.” Hy sê die jeug droom nie meer nie, maar Christus is ons enigste hoop vir hierdie verlore en gebroke wêreld. Hy voeg by hy soek eers die koninkryk van God, soos die Woord sê, en ál die dinge sal vir hom bygevoeg word. “Baie van ons jeug het hoop verloor, maar deur my musiek wil ek hulle weer in hulself laat glo.” Die gospelkunstenaars wat vir Virgyll ’n inspirasie is, sluit in Jonathan Rubain, Neville D en William McDowell. Virgyll is baie dankbaar vir sy ouers, Andy en Andriena, se ondersteuning. Hulle is die pastoriepaar by House of Mercy, hul gemeente in Kranshoek. Die gaskunstenaars wat gaan optree, is: Nouphesia Ministries, New Life van Knysna, die Mount Zion Worship Team, Olivia Sampies en vele meer. Groepe wat ook gaan optree, kom van Kaapstad, Port Elizabeth en Plettenbergbaai. Die konsert vind 16:30 op 27 Mei by die Kranshoek Primêre Skool plaas. Die toegangsfooi beloop R50. Belangstellendes kan Virgyll gerus kontak by 078 219 6093, of bel Bronico ander­sins by 084 219 6093.