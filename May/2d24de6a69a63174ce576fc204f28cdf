DIE regering moet nou vinnig sy vinger uit sy agterstewe trek en die grond- en behuisingskwessie aanpak. Die laaste weke het dinge handuit geruk toe betogings oor dié kwessies in geweld oorgeslaan het. Dis duidelik die dakloses se geduld raak op. Hulle dink ál manier om politici se aandag te trek, is deur geweld. Mense wat absoluut geen mag het om ’n verandering te weeg te bring nie, word nou geteiken. ’n Mens verstaan hoekom hul frustrasies oorkook, maar om onskuldiges en hul eiendom aan te val, gaan niemand iets in die sak bring nie. Net ’n paar bottels whiskey of bier vir die boewe wat die drankwinkels teiken. Die politieke leiers moet die blaam vat, want pleks van elke dag magspeletjies speel, moet hulle hulle liewers bemoei met die probleme op die grond. Want anders staar ’n bloedige rewolusie ons in die gesig...