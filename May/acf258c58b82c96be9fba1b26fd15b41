HULLE sit al ’n jaar sonder ’n hoof by die Laerskool La Trobe in Enon naby Kirkwood. “Ons is baie ontevrede oor die skool sedert verlede jaar geen hoof het nie,” sê Fredeline Klaas, ’n ouer. “Dis nou chaos by die skool en dis hoekom ons dit vandag gesluit het totdat ons ’n antwoord van die departement van onderwys kry. “Ál die kinders by die skool is ‘my kinders’ en nou ly hulle onder die personeeltekort. “Die hoof het verlede jaar afgetree en die pos moes teen 7 Desember 2017 gevul gewees het. “Dis nou al amper die derde kwartaal en die kinders sit steeds sonder ’n hoof.” Boonop sê die ouers daar is twee onnies te min by die skool. Daar is glo net een manlike onderwyser en die kinders kry amper geen dissiplinering nie. Die kinders is so raserig dat die bure hulle kan hoor soos hulle rondhardloop en by die skool te­kere gaan. “Ek bly naby die skool en kan die kinders hoor tot by my huis – dit is absolute chaos daar. “Daar is vol klasse met geen onderwysers wat voor hulle staan nie. Ons is nou moeg hiervoor en daarom het ons die hekke toegemaak,” sê Heinrich Claasen, ’n ouer. “Dit affekteer baie kinders en ons is moeg daarvoor,” voeg hy by. John Fillis, voorsitter van die skoolbeheerliggaam, het aan Son op Sondag bevestig die skool is deurmekaar sonder ’n hoof. “Die departement gee nie genoeg aandag aan dié saak nie,” voeg Claasen by. “Dié stakings kom eintlik al van verlede jaar, toe ons ook betoog het oor die vakante onderwyspos. “Ja, hulle het intussen nóg onderwysers gestuur, maar dis nie genoeg nie en onnies moet mekaar steeds aflos. Dit is soos ’n fabriek – sonder ’n goeie bestuurder sal dinge uitmekaar uit. Dit is wat besig is om te gebeur. “Ja, daar is tans ’n waarnemende skoolhoof, maar sy is ook ’n onderwyser en moet twee mense se werk probeer doen.” Mali Mtima, woordvoerder van die Oos-Kaapse onderwysdepartement, sê hy sal ondersoek instel, maar het teen Vrydagmiddag laat nog nie kommentaar gelewer nie.