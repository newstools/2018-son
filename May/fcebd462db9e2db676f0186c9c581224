ASHTON. – Die hofsaak waarin die tamatieboer Colin­ Conradie (39) Vrydag vir moord moes verskyn, is weer uitgestel. Dié uitstel het die familie van die vermoorde Colin Cloete (54) boos gemaak. Son berig al lank oor die moord op Cloete in 2015. Hy en sy vriend Cedras Prins (46) was die dag saam in die tamatieland toe Conradie hulle na bewering betrap het terwyl hulle tamaties gepluk het. Cloete is later dood aangetref, terwyl Prins ’n skietwond aan sy been gehad het. ’n Nadoodse ondersoek het getoon Cloete is met ’n voorwerp doodgeslaan. Intussen het uitgekom iemand het alles gesien wat daardie Vrydag gebeur het. ’n Gemeenskapsleier, Stanley Papa, het kort nadat die hof verdaag het aan Son gesê die saak is uitgestel omdat die ooggetuie teenwoordig moet wees. ’n Dagvaarding is uitgereik en die saak is tot 29 Junie uitgestel.