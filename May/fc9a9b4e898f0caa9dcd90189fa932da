DIT sal interessant wees om te sien of die Demokratiese Alliansie sy aansien onder bruin Wes-Kaapse kiesers sal herwin ná die hele Patricia de Lille-debakel. Die party is omtrent op ’n mission om van antie Pat ontslae te raak. Hy het alle formele prosesse laat vaar en diep gaan grawe vir ’n radio-onderhoud waarin De Lille sê sy gaan uit die DA padgee sodra sy haar naam in ere herstel het. Met dié skietgoed is sy toe uitgeskop. Vir ’n party wat spog dat hy die ANC ’n paar lesse kan leer oor hoe om prosesse te hanteer, is die DA besig om eiehandig sy naam deur die modder te sleep. Die Wes-Kaapse kiesers is nie dom nie. Hulle kan sien wat hier aangaan. De Lille is iemand wat groot aanhang geniet – nie net in die provinsie nie, maar in die land in sy geheel. En dis selfs vir ’n blinde duidelik daar moet iets groters skuil agter die DA se koorsagtige haas om van De Lille ontslae te raak.