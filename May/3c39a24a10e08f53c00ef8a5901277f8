SKOLE in die Sarah Baartman-distrik probeer hard om dwelmmisbruik te beveg. SABC News berig hierdie distrik in die Oos-Kaap het een van die hoogste syfers wat die voorkoms van fetale alkoholsindroom betref. Selfs onder laerskool­leerders begin alkohol- en dwelmmisbruik nou ’n probleem word. Dit beïnvloed die skoliere se ontwikkeling en skoolloopbane. Ene Dumi, ’n gr. 6-leerder, is een van die jong en talentvolle leerders wat aan dwelms verslaaf geraak het. Die seun sê mense het hom probeer oortuig om op te hou, maar gee toe hy kan nie teen die verslawing stry nie, al weet hy dit is skadelik vir hom. “Ek weet verslawing is verkeerd. My ma sê ook so. “Ek ontmoet my vriende en ons rook voor skool. “Ek weet alkohol en dwelms is sleg, maar soms voel ek dis mý bors, ek kan rook wat ek wil.” Sy gunstelingvak is wiskunde, maar hy sukkel daarmee en wil hulp kry. Dumi se ma, Molly, is plat­geslaan deur sy gedrag. Sy sê: “Die dwelms het hom verander. Hy is parmantig. Hy sal voor skool rook en dit beïnvloed hom op skool. Hy is ook astrant op skool en luister nie meer nie.” Cannabis is die dwelm wat die meeste deur mense jonger as 20 jaar misbruik word. Leerders in die omgewing het gesê hulle eksperimenteer meer met alkohol en dagga, hoofsaaklik omdat hulle voel dit is “cool”. Twee jaar gelede het hierdie skool ’n probleem gehad met vier leerders wat dwelms gebruik of dronk skool toe gekom het. Verlede jaar het dit gestyg ??tot 19 leerders en nou is dit 29. Die skoliere wat deur onder­wysers geïdentifiseer is, is meisies en seuns van gr. 4 tot 7. Die skoolhoof, Zilindile Tambo, sê: “Hulle sê hulle wil dit doen of hulle doen dit vir genot of om vir ons onderwysers te lag. “Soms gebruik hulle dit as ’n stimulus.” Die departement van maatskaplike ontwikkeling het vennootskappe met die departemente van onderwys en gesondheid gevorm om hierdie maatskaplike euwel die hoof te bied. Die departement sal vir ouers werksessies hou, maatskaplike werkers ontplooi wat twee keer per maand skole sal besoek en help om diegene te rehabiliteer wat dit benodig. Die departement sê voorts advertensies wat sosiale drinkery as aantreklik uitbeeld, dra daartoe by dat die jeug hierdie slegte gewoonte aanleer. Hopelik sal drank­misbruik afneem danksy ’n nasionale program wat daarop gemik is om die jeug op te voed oor die nadelige gevolge van alkohol­misbruik.