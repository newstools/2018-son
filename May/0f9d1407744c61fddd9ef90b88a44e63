DIE bendeskietery in Mitchells Plain gaan voort en dít terwyl die kommissaris by die plaaslike polisiestasie geskors is – glo oor hy sy mond uitgespoel het. Brig. Cass Goolam het na bewering sonder toestemming met die media gepraat oor die wapens wat in Augustus verlede jaar by die Mitchells Plain-polisiestasie weggeraak het. Intussen het die voortslepende bendegeweld in dié woongebied die naweek die lewe van nog twee onskuldige mans geëis. Volgens Ashley Potts van die gemeenskapspolisiëringsforum het Goolam op die rooi tapyt verskyn en is hy uitgetrap omdat hy met die media gepraat het. Hy en 14 ander senior cops is vroeër geskors nadat 15 vuurwapens by die polisiestasie in Mitchells Plain weggeraak het. Goolam is later weer in sy pos aangestel. Potts sê: “Hy is verlede week sonder betaling geskors. “Daar steek geen waarheid in die bewering dat hy met die media oor die vermiste vuurwapens gepraat het nie. “Hy is ’n man met karakter en die gemeenskap van Mitchells Plain staan bankvas agter hom.” Volgens Potts sal Goolam eers einde Junie terug wees in sy pos. Intussen is die 22-jarige Richard Swartz Vrydag omstreeks 18:45 in Uralsingel in Tafelsig koelbloedig doodgeskiet. Sy vriende en familie beskryf hom as ’n sagte persoon wat nie eens ’n vlieg skade sou aandoen nie. In nog ’n skietvoorval Vrydagoggend is die 26-jarige Cheslyn Malgas in Eastridge afgemaai. Malgas is in die rug en nek geskiet en het op die toneel beswyk. Nie een van die twee mans het na wat verneem word aan ’n bende behoort nie. Niemand is nog in hegtenis geneem nie en die ondersoek na die twee moorde gaan voort. Die Mitchells Plain Crisis Forum het in April daarop aangedring dat ’n kommissie van ondersoek saamgestel word om te kyk na die moorde in Mitchells Plain. Dit het gekom nadat die 13-jarige Nathaniel Hendricks, ’n leerder van die Hoërskool Tafelsig, in die bendes se kruisvuur beland het. Lt.kol. Andrè Traut, ’n polisiewoordvoerder, kon nie die skorsing bevestig nie en het net gesê dit is ’n interne aangeleentheid. In nog ’n voorval is ’n man Vrydag omstreeks 14:55 in Seawinds in Lavender Hill doodgeskiet en nog een gewond. Die beseerde man is met ’n ambulans na die hospitaal geneem. ’n Saak van moord en poging tot moord word ondersoek.