INWONERS van Somerset-Wes was Saterdag geskok om te ontdek dat iemand die lyk van ’n pasgebore babaseuntjie in ’n asblik in die dorp ge-dump het. Volgens die polisie is dié gru-vonds in ’n asblik reg oorkant die dorp se stadsaal in Kerkstraat gemaak. Judith Julius (49) was besig om leë koeldrankblikkies in die drom te soek toe sy op die lyk afkom. Julius vertel: “Ek het ’n swartsak opgemerk waarin ’n handdoek was. “Ek wou dit vir my neem. Maar binne-in het iets glibberig gevoel. “Ek het groot geskrik toe ek die handdoek oopmaak en die babalyk sien. Ek het dadelik om hulp geroep.” Die polisie was gou op die toneel. Julius sê: “Ek kan nie glo dat ’n ma so gewetenloos kan wees nie.” Ondersoek Mense het gou saamgedrom op die toneel. Veral vroue het opgemerk só ’n ma moet mang en die sel se sleutel weggesmyt word. Volgens die polisie is niemand nog vir die voorval gearresteer nie. Hulle het intussen begin met ’n geregtelike nadoodse ondersoek. Mense wat by nabygeleë winkels werk, het aan Songesê dat hulle vroeër dieselfde oggend ’n verdagte vrou sien stap het. Sy het met ’n sak in die hand geloop en haar maag vasgehou.