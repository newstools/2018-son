’N ROOFVERDAGTE is Donderdagoggend naby Algoapark­ doodgeskiet ná ’n hoëspoed-jaagtog en oor-en-weer-skietery met die polisie. Kapt. Sandra Janse van Rensburg, ’n polisiewoordvoerder, sê die drama het begin toe drie verdagtes ’n wag van Fidelity Security wat met geld na buite op pad was glo by die Sasol-vulstasie in Linton Grange oorval het. “Twee ander verdagtes was buite en die vyf het na ’n Quantum-minibus wat in Kaapweg geparkeer was, gehardloop en weggekom. “Daar is versoek om op die uitkyk vir die Quantum te wees. “­ ’n Polisievoertuig het die voertuig op die Malabar-pad tussen Kabegapark en Gelvandale opgemerk, omgedraai en dit agternagesit.” Janse van Rensburg sê naby Beetlestone-weg het die verdagtes op die polisie geskiet. “Die jaagtog het voortgeduur deur Standfordweg en Chase-weg. By Ditchling­straat het die Quantum stilgehou, drie verdagtes het uitgespring en die Quantum het weggejaag. “Die polisievoertuig het ook stilgehou. Die verdagtes het op die polisie geskiet en ’n oor-en-weer skietery het ontstaan.” Volgens Janse van Rensburg is een van verdagtes doodgeskiet, ’n polisieman van Algoapark is in die been gewond en ’n trokdrywer wat in die omgewing was, is in die boud geskiet. Die polisie het een van die verdagtes in hegtenis geneem en op twee vuurwapens beslag gelê. Die gesteelde geld is nie teruggevind nie. Die ander verdagtes is nog soek. Die ondersoek duur voort. ’n Gedeelte van Chase-weg tussen Algoapark en ­Young­ Park is afgesper en motoriste moes ’n ander roete gebruik. In nog ’n voorval gister omstreeks 10:00 het ’n verdagte wie se selfoon gelui het, hom en sy drie makkers se rooftogplan by die MTN-winkel in Metlife Plaza in die wiele gery. Janse van Rensburg sê daar was vyf werknemers in die winkel toe die vier verdagtes inkom en ’n werk­nemer wou dwing om die kluis oop te maak. “Die kluis het te lank geneem om oop te maak en toe word een van die verdagtes paniekerig toe sy selfoon begin lui. “Hulle het weggehardloop en het op pad uit ’n skoot­rekenaar en dummy-selfone gegryp.” Niemand is in die voorval beseer nie. Die ondersoek duur voort, het Janse van Rensburg bygevoeg. Sy het gesê die gerug dat die MTN-winkel in die Cleary Park-winkelsentrum beroof is, is onwaar.