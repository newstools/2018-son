LEERDERS by Luna Primêr in Bizana in die Oos-Kaap was laas maand opgewonde oor die vier draagbare toilette wat aan hul skool geskenk is. Dis die skool waar Lumka Mketwa (5) in Maart in ’n puttoilet verdrink het. So, hulle was bang vir daai puttoilette. Rowan Snyman van Enviro Loo was jammer toe hy van Lumka se dood hoor, en sy firma het die skenking gedoen. Een van die nuwe toilette is egter laas week vermoedelik tydens protesaksie oor diens­lewering uitgebrand. Die vlamme het nog ’n toilet laat smelt. Kapt. Edith Mjoko, polisiewoordvoerder, bevestig die vermoede dat betogers die toilet uitgebrand het. Hulle ondersoek die saak. Niemand is tot dusver aangekeer nie. – News24