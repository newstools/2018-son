DIE inwoners van Khaya­mnandi in Despatch­ sukkel al die laaste paar jaar sonder huise óf ’n druppel water. Die grond waarop hulle bly, word na verneem word glad nie gediens nie. Dit beteken hulle baat glad nie by dienslewering soos vullisver­wydering en waterlorries nie. Vroeër dié week het inwoners ’n betoging gehou in die Ou Uitenhage-pad om hul ongelukkigheid te kenne te gee. Hoewel hulle nie gewelddadig was nie, het hulle die pad versper met brandende takke en bande. Hulle sê die ANC-raadslid van die wyk, Simphiwe Tyukana, luister nie na hulle nie en kom nie uit as hulle vergaderings hou nie. Jeremy Louw, ’n lid van die Kingstown-gemeenskapskomitee, verduidelik Khayamnandi val onder die Kingstown-gebied. “Die probleem wat ons hier het, gaan al jare aan. “Ons sukkel sonder water, daar is geen mobiele klinieke wat hierheen kom nie en die vullis word nie deur die munisipaliteit kom haal nie.” Isaac Afrika, ’n inwoner, sê hy het nog nooit vullisverwyderaars met ’n oog gesien nie. “Die mense vat hul vullis en gaan gooi dit in die bos of hulle verband dit. “Ons kinders gaan nog siek word en doodgaan van die kieme hier. “Ek self wag al van 1995 af vir ’n huis.” Zwelethu Matebese vertel: “Ek woon al ’n jaar en vier maande hier. “Ek was voorheen ’n backyard dweller. “Dis moeilik om sonder ’n huis te lewe. Ons moet ver stap om water aan te dra. As ek klaar gewas het, gebruik ek my emmer om toilet toe te gaan. Dis glad nie lekker nie.” Brandon Jantjies het ’n ander plan gemaak. “Ek gaan haal maar die water en gooi dit in ons toilet sodat dit kan flush, want ek wil nie hê my vrou en my kind moet hul ding in die bosse doen nie.” Nog ’n inwoner, Mario Vywers, vertel hy gaan gooi ook maar ál sy kind se kimbies in die bos, maar dan dra die honde dit weer daar aan. “Dis nie lekker om so te lewe nie en my kind is maar net twee maande oud. Ek is bang my seun raak siek.” Leandra Fredericks woon al drie jaar in Khayamnandi. “Dit gaan baie swaar hier en ons moet water gaan haal in Marikana. Ons het toilets wat staan, maar daar is niks daar binne nie. Ons gebruik emmers en gooi dit uit in die bosse.” Tyukana het teen druktyd nie gereageer op Son op Sondag se versoeke om kommentaar nie.