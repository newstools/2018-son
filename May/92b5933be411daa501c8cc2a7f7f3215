LANKLAAS het die h-woord soveel onmin, haat, woede, doodsdreigemente en wat nog alles veroorsaak. Weens onuithoudbare dreigemente het ’n slagoffer nou die hulp van Son op Sondag ingeroep om haar naam skoon te kry – ook ter wille van haar en haar familie se veiligheid. Te midde van die groot sage is daar twee vroue met presies dieselfde naam en van: Gretchen Botha (53) en Gretchen Tania Botha (41). Op die oomblik wys alle vingers na Gretchen Botha (53) wat in Queenstown woon. Die ander een woon in Port Elizabeth. Dis op eersgenoemde se Facebook wall waar die gehate post oor “h*tn*ts” dié week verskyn het. Ontken Hierin sê sy dat bruines h*tn*ts is wat nie eens in die Bybel genoem word nie. En: “… tog gaan druk julle julle by die wit mans en wit vrouens in en trou met die common goed, want jy moet common wees om met ’n h*tn*t te trou.” Sy het dit hewig aan Son op Sondag ontken en beweer haar Facebook-blad is ge-hack. Sy het ook versoek dat Son op Sondag nie ’n storie moet plaas nie. Sy het intussen haar Facebook-rekening gesluit. Niemand glo haar egter nie en eis haar kop. Botha se naamgenoot van Port Elizabeth is basies ’n senuweewrak, het sy huilend vertel. En sy smeek om hulp. Sy sê: “Lyk my my hande is afgekap en ek gaan maar moet sak voor die vuurpeloton sodat ek maar ’n wrede vrou se aanmerkings onskuldig moet dra. “Weer eens kom iemand soos daai weg met moord en my familie moet daaronder ly. Jy sit met ál my bewyse vir ’n berig. Ek’s onskuldig. Asseblief, help, ek is alleen hier in die ding.” Volgens die Baaise Gretchen het sy vroeg dié week ’n boodskap na die ander Gretchen gestuur oor die gewraakte post. Gretchen het so reply: “F*k net aan. Jy is ’n k*ff*rboetie.” ’n Voormalige huisvriend van Gretchen, Gerrie Coetzer, vertel dat sy blykbaar op pad is om Queenstown te verlaat. Intussen het raadslid Sammy Claassen namens die Khoi-San Defiance groep ’n kriminele saak in Laaiplek aan die Weskus teen Gretchen gemaak. Volgens hom gaan dit na die Valke en Kaapse hooggeregshof verwys word. “Niemand kan meer toegelaat word om die Khoi-San h*tn*ts te noem nie,” het Claassen verontwaardig gesê.