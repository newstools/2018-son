TWEE dae voor die herdenking van haar man se skietdood het ’n emosionele Armiena Desai getuig haar en die vermoorde Baaise sakeman Naeem Desai se 17-jarige dogter sukkel om met haar pa se dood te cope. Eston “Gans” Afrikaner is in Maart vanjaar skuldig bevind aan moord, roof met verswarende omstandighede en die onwettige besit van ’n vuurwapen en ammunisie. Afrikaner (19) se makker, die 22-jarige Deswin “Boetiebaas” Kleinbooi, is net aan moord en roof met verswarende omstandig­hede skuldig bevind. Naeem is op 12 Mei 2016 in die vroeë oggendure in Helenvale doodgeskiet terwyl hy brood daar afgelewer het. Armiena, wat 20 jaar met hom getroud was, het gister in die Baaise hooggeregshof ter verswaring van vonnis getuig. “Hy was meer as net haar pa,” het die weduwee getuig. “Hulle was mekaar se beste vriende en het alles saam gedoen. “Sy (die dogter) is in ’n diep depressie. Sy is nie lui op skool nie, maar moet haarself druk. “Sy het ook sielkundige hulp geweier omdat sy glo niemand weet wat sy deurmaak nie.” Armiena het verder getuig haar dogter sukkel met hoofpyne. “Sy gaan skool toe, maar soms word ek halfpad deur die dag gebel om haar by die skool te gaan haal.” Die ma het getuig dis môre twee jaar vandat Naeem doodgeskiet is, maar dat dit voel asof dit pas gebeur het. “Ons voel die leemte in alles wat ons doen,” het sy in trane gesê. Aangesien Naeem­ finansieel vir die gesin voorsien het, het Armiena, wat werkloos is, getuig dat sy deesdae mooi moet dink oor die koste van alles. “Ek maak rooties en sav­oury platters om te verkoop. “Ek kry ook hulp van my ma en broers.” Armiena het verder in die hof gesê sy was baie trots op Naeem, wat die hoof was van Malabar Patrols en ’n lid van die gemeenskaps­polisiëringsforum (GPF). “Hy het alles uit sy hart vir sy gemeenskap gedoen. “Hy het daarvan gehou om mense te help. Armiena het getuig sy het haar nooit ’n lewe sonder haar man voorgestel nie. “Naeem was die sterkste man wat ek geken het. Ek kan met enigiets deal, maar nie om hom nie hier te hê nie,” het sy snikkend getuig. Volgens haar getuienis is dit erg om Naeem se kill­ers te sien, maar dit is nog erger dat die twee nie berou het nie. “Gans se woorde in die hof was: ‘Ek bewe nie vir ’n lewe nie.’ Dit beteken Naeem se lewe het vir hulle niks beteken nie. “Hulle het nie net Naeem se lewe geneem nie, maar ook my en my dogter s’n.” Nita Goss van die Gelvandale-GPF het getuig sy en Naeem het tien jaar as lede saamgewerk. “Hy was ’n persoon wat ’n hart vir ander mense gehad het. Hy het ’n baie groot hart gehad. “Waar maatskaplike probleme was, het hy uit sy pad gegaan om te help.” Goss het gesê sy en Naeem was soos broer en suster. “Ek het my seun so twee of drie jaar gelede verloor. Naeem was daar vir my.” Afrikaner en Kleinbooi se vonnisoplegging vind eerskomende Donderdag plaas. Vrees ADV. Garth Baartman, staatsaanklaer, het gister in die Baaise hooggeregshof gesê die twee mans wat Naeem Desai vermoor het, het op die vrees van die inwoners van Helenvale staatgemaak dat hulle nie vir die misdaad aan die pen sou ry nie. Eston “Gans” Afrikaner is in Maart vanjaar skuldig bevind aan moord, roof met verswarende omstandighede en die onwettige besit van ’n vuurwapen en ammunisie. Afrikaner (19) se makker, die 22-jarige Deswin “Boetiebaas” Kleinbooi, is skuldig bevind aan moord en roof met verswarende omstandig­hede. Naeem is op 12 Mei 2016 in die vroeë oggendure in Helenvale doodgeskiet terwyl hy brood daar afgelewer het. “Die oorledene was bekend aan hulle. “Hulle het ook die ander mense wat op die broodtrok gewerk het, geken. Keelvol “Die oorledene het ook die beskuldigdes bedien. En hulle het hom vermoor vir ’n selfoon en ’n onbekende bedrag.” Baartman het die moord op Desai as voorbedag en goed beplan bestempel. Hy het bygevoeg dat ene meneer Valentine sy werk moes los en die Baai, uit vrees vir sy lewe, moes verlaat. “Gemeenskappe is keelvol. Hulle is nie meer veilig in hul eie huise nie. Beskuldigde 1 en 2 moet betaal vir wat hulle gedoen het. “Die vuurwapen is nooit gevind nie. Dit doen die rondes in Helenvale en dalk is daar nóg ander misdade daarmee gepleeg.” Volgens Baartman was die beskuldigdes nie bang om ná die voorval hul gesigte te wys nie. “Hulle het nie weggekruip nie omdat hulle geweet het die mense in die gebied sal hulle nie uitwys nie.” Baartman het bygevoeg dat hul optrede in die hof daarop dui dat hulle geen berou toon nie en dat hulle nie verantwoordelikheid vir hul dade aanvaar nie. Hy het versoek dat regter Dayalin Chetty hulle die minimum vonnisse van lewenslange tronkstraf vir moord en 15 jaar vir roof oplê. Vonnis ESTON Afrikaner en Deswin Kleinbooi se regsverteenwoordigers het 
gister albei met Naeem Desai se familie oor sy moord gesimpatiseer. Adv.
 Jodene Coertzen, wat Kleinbooi verteenwoordig, het in haar betoog voor 
vonnis gesê dat ’n misdaad van hierdie aard nie geduld behoort te word 
nie. Sy het verder gesê Kleinbooi was 21 jaar oud toe hy die moord gepleeg het. Hy het slegs gr. 6 geslaag en het onder moeilike sosio-ekonomiese omstandighede in Ibexstraat in Helenvale grootgeword. Sy het bygevoeg dat sy rol in die skietery in ag geneem moet word en dat hy nie die skieter was nie. Coertzen het gevra dat regter Dayalin Chetty ’n vonnis sal oorweeg wat saam uitgedien kan word. Kleinbooi
 het vorige veroordelings vir poging tot moord, besit van ’n vuurwapen, 
opsetlike saakbeskadiging en besit van ammunisie. Hy het die oortredings in November 2015 begaan en is in Maart 2017 tot tien jaar gevangenisstraf vir poging tot moord gevonnis. Hy
 is verder onderskeidelik ses en twee jaar vir die besit van ’n 
vuurwapen en ammunisie gevonnis en ’n jaar vir opsetlike 
saakbeskadiging. Adv. Peet Schoonraad, Afrikaner se regsverteenwoordiger, het ook met die Desai-gesin gesimpatiseer en gesê “ons voel vir hulle”. Hy het bygevoeg dat daar niks is wat hy kan sê om die erns van die misdaad te minimaliseer nie. Hy het verder bygevoeg dat Afrikaner 18 jaar oud was toe hy die misdaad gepleeg het en ook dat dit sy eerste oortreding is. Schoonraad
 het gesê Afrikaner se sosio-ekonomiese omstandighede laat veel te wense
 oor en dat hy sy pa op ’n jong ouderdom reeds aan die dood afgestaan 
het. Schoonraad het die hof gevra om sy diskresie met vonnisoplegging te gebruik. 