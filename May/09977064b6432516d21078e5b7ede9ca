SY VROU het net in ’n taxi geklim en dit was die laaste sien van haar. Relton Mentoor (36) van Delft is dringend op soek na sy vrou, Jodette (33). Mentoor het nou al oral by lykshuise en hospitale gaan soek en sy hart is stukkend oor daar geen teken van sy vrou is nie. Jodette word al die afgelope drie dae vermis. Volgens Mentoor het hy Maandagoggend gaan werk en Jodette het nog vir hom lunch ingesit. Hy sê toe hy die aand tuis kom, het sy twee kinders (11 en 7) hom gesê hul ma is in ’n Elsies- rivier-taxi weg. Mentoor sê hy het geen idee hoekom sy vrou van die huis af sou wegloop nie. Hy sê sy ly aan bipolêre steuring, maar tot onlangs nog was sy nie op enige medikasie nie. ’n Hartseer Mentoor vertel: “Dit kan wees dat dinge vir haar te veel geword het. “Dit is nie maklik vir haar om as ma te staan vir my kinders nie. “Ek weet wel sy aanvaar hulle en sy is baie lief vir hulle.” Volgens Mentoor is sy vorige vrou, Denise, vyf jaar gelede skielik oorlede en hy sal dit nie kan hanteer as hy nóg ’n vrou verloor nie. “My vrou was 33 jaar oud toe sy oorlede is en Jody is nou ook 33 jaar oud. “Dit sal te veel wees vir my as sy iets moet oorkom.” By Son se besoek het die trane omtrent oor klein Chandon (7) se wange gerol. Mentoor sê hy vra gedurig na sy ma. ’n Moedelose Mentoor sê: “Ek was al oral, by al haar vriende en familie. “As sy net kan bel en laat weet sy is veilig.” Jodette het laas ’n swart skirt, blou trui en swart skoene aangehad. Enigeen wat Jodette gewaar­, word gevra om die ondersoekbeampte AO Verkade by Delft se polisiekantoor by 021 954 9000 of Mentoor by 078 752 8458 te bel.