TWEE leerders van die Hoërskool Scottsdene het ’n koelbloedige dood gesterf. Die matrikulant Wiehan Fortuin (19) is voor sy meisie se familie in hul huis dood­geskiet. En aan Behanco Fredericks (18), wat in gr. 10 was, is geen genade getoon nie toe hy aan sy skieters sê hy is nié ’n gangster nie. Hy het by hulle gepleit om hom nie te skiet nie en nog sy mussie afgehaal om te wys hy is aan hulle bekend. Maar oomblikke later is Behanco eers in die rug geskiet en toe hy nie meer die pyn kon uitstaan nie, het hy hom maar omgedraai dat hulle hom verder kon skiet. Volgens ’n familielid was die hit op Wiehan eintlik vir sy swaer bedoel. Die familielid beweer toe die skieter nie by die swaer self kon uitkom nie, wou hy sommer Sondagaand sy ma skiet. Die familielid het vertel: “Sy ma het in die pad geloop toe die skieter die gun teen haar kop druk. Die gun het egter ge-jam. Hy het weggeloop en gesê hy gaan terugkom.” Dinsdagaand het hy toe die daad by die woord gevoeg. Die familielid het verder vertel: “Ons het buite gestaan toe hy Wiehan skiet.” Volgens die familielid het Wiehan by die huis ingehardloop en hy is agterna, waarna Wiehan die deur toegedruk het en ’n skoot deur die deur gevuur is. “Dit is daardie skoot wat Wiehan laat sterf het.” By ’n gedenkdiens Donderdag by die skool het Wiehan se ma, Sophia Fortuin, in trane uitgebars. ’n Bedroefde Sophia het gesê: “My kind was die laaste een wat hy vermoor het. “Nooit weer sal hy iemand vermoor nie. Die Here wat ek dien, sal nie toelaat dat dit weer gebeur nie.” Behanco se ma, Natasha Fredericks, sê haar kind sou nooit iemand seermaak nie. Sy sê haar kind het nie verdien om so wreed vermoor te word nie. “Hy was altyd so vriendelik. Mense sou altyd kom sê hy’s al so groot, maar hy speel steeds saam met die kleintjies.” Natasha vra dat enigiemand wat vir Behanco se begrafnis iets kan bydra, haar asseblief kontak by 061 257 6975 of 073 005 9677.