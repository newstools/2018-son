DIE Springbok Experience­-rugby­museum, wat in 2012 deur die Suid-Afrikaanse Rugbyunie (Saru) met groot fanfare by die Kaapse Waterfront geopen is, is glo niks anders as ’n wit olifant nie. Dít volgens ’n bron wat nou betrokke is by die werksaamhede daar. Volgens dié bron word werksaamhede daar met die grootste gesukkel aan die gang gehou omdat bemarkers die plek met hul rug teen die muur moet bemark. Die bron pak uit: “Daai museum is met sowat R30 miljoen begin, maar bemarkers daar moet die plek met ’n R0-begroting bemark. “Die bemarkers vat die een ná die ander die pad omdat hulle nie in sulke omstandighede kan werk nie en die gerugte dat Saru die museum wil verkoop om dit te privatiseer, wil ook nie gaan lê nie.” Ons bron sê dis nie ál kwessie by die museum wat pla nie. “Saru se Opus-boekreeks oor Suid-Afrikaanse rugby en sy helde is ook ’n groot flop. “Niemand stel daarin belang om die boeke te koop nie en dit lê en vergaar stof by ’n storage-fasiliteit. En wat dinge nóg erger maak, is dat Saru elke maand R15 000 opdok vir storage. “Hierdie geld kon mos gebruik word om die museum te bemark.” Mark Alexander, die Saru-president, was duidelik geïrriteerd toe Son op Sondag hom om kommentaar nader. “Wie sê so?” wou Alexander weet. “Ja, daar is baie dinge waarvoor ons storage betaal, maar ons is ’n groot entiteit en ek dra nie van al hierdie operasionele dinge kennis nie.” Jurie Roux, die CEO van Saru, het op sy beurt gesê die Springbok Experience-konsep het voldoen aan sy oorspronklike mandaat. “Dit het die tradisie, opwinding en passie van Springbok-rugby toeganklik gemaak vir locals, sowel as ’n wêreldwye mark. “Dit het ook die geskiedenis van swart rugby uit die skaduwees gebring en die storie vertel van rugby voor eenheid, met al sy diversiteit en omstredenheid.” Roux sê hulle was altyd daarvan bewus dat die inisiatief nie ’n “revenue driver” sou wees nie. “Die oorspronklike koste spruit uit die bestaande bemarkings- begroting, maar begrotingsdruk in onlangse jare het ons gedwing om te kyk na ’n reappraisal, en ons is aktief op soek na nuwe bronne, sowel as ondersteuning. “Die operasionele verlies in 2017 was R2,34 miljoen, waarvan die grootste bydraende faktore huur en salarisse was. Niemand wil sien dat die museum sy deure sluit nie, maar ons het ’n nuwe finansiële model nodig,” het Roux gesê.