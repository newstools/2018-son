DIE Stad Kaapstad het die polisie gister versoek om ’n prioriteitskomitee oor protesaksies te stig. Dit kom nadat onwettige besettings en protesaksie sedert 2017 met 73% gestyg het. JP Smith, die Stad se mayco-lid vir veiligheid en sekerheid, hetbevestig daar was 145 protesaksies in die eerste 4½ maande van 2018. Hy sê die voorvalle het ook gewelddadiger geraak. Smith het ook bevestig dat meer as 26 000 onwettige strukture in die eerste kwartaal van die jaar opgerig is, terwyl daar verlede jaar net sowat 15 000 verwyder is. “Die Stad sal voortgaan met sy zero tolerance-benadering teen grondgrype. “Die meeste mense wat onwettig grond vat, word uiteindelik met swaar oorstromings, brand en gesondheids- en veiligheids­risiko’s gekonfronteer.” Die polisie het 34 konflikgebiede geïdentifiseer. Smith sê in die afgelope week was daar betogings in Vrygrond, Parkwood, Bo-Kaap, Ocean View, Guguletu, Macassar, Khayelitsha, Dunoon, Mitchells Plain, Milnerton, Robert Sobukwe-weg en 35ste Laan. Hy het bevestig hulle het wel ’n plan gereed waarkragtens verskeie informele nedersetting in die volgende paar jaar met projekte opgegradeer sal word. Die Stad beoog om meer as R850 miljoen hieraan te spandeer.