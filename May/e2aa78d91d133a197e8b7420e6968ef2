MIN mense hou nie van pizza nie. Dis smaaklik en maklik om te maak. Stel dié een op die proef! Dis genoeg vir vier mense. Bestanddele: KORS 500 mF koekmeel 10 mF bakpoeier 10 mF ligte bruinsuiker ’n knippie sout 150 mF warm water 125 mF sonneblomolie BOLAAG 90-120 mF tamatiepasta of pizzasous (±¼ x 410 g-blik) 150 g (375 mF) gerasperde cheddarkaas 240 g (500 mF) gerasperde mozzarellakaas 4-6 sampioene, in skyfies gesny ½ groen soetrissie, in dun repies gesny 16-20 skyfies salami Metode: 1. Stel die oond op 200 °C en bespuit ’n bakplaat of pizzabord met kleefwerende sproei. 2. Meng die meel, bakpoeier, suiker en sout in ’n plastiekbak wat dig seël. ’n Tweeliter-roomysbak werk baie goed. Giet die water en olie by en druk die deksel goed vas. (Dit moet baie stewig vas wees, anders kan die warm mengsel uitspat.) 3. Skud die bak totdat dit voel of die deeg binne-in rondrol. Haal die deksel af en maak seker ál die meel is goed ingewerk. Skud nog as dit nodig is. 4. Druk die deeg in die bakplaat of op die pizzabord uit. 5. Smeer die tamatiepasta of pizzasous oor die kors en strooi die helfte van die kaas oor. Rangskik die sampioene, soetrissie en salami bo-op. 6. Strooi die res van die cheddar en mozzarella oor en bak die pizza 20-25 minute totdat die kaas gesmelt en die kors bruin is. Geniet! DIÉ week plaas ons ’n resep uit die kindervriendelike kookboek Nie vir Ma’s Nie deur Karen Behm-Joubert en Daleen van der Linde. Lapa Uitgewers het dié boek aan ons gestuur. As jy ’n resep met die lesers wil deel, SMS “KOOK” na 31447. Ons sal jou help om jou resep neer te skryf en foto’s van die dis in Son op Sondagte plaas.