TULBAGH. – ’n Man wat eers haar beste vriend was, gee ’n vrou nou glo hel. Patricia “Patsy” Manuel (39) sê haar landlord en eks-vriend, Thomas Beddy (74), het haar sonder rede uit die flat geskop wat sy by hom gehuur het. Manuel beweer hy sleep haar naam nou oral deur die modder, selfs op sosi­ale media. Sy beweer ook die polisie­ bied haar geen same­werking nie en dat hulle eerder Beddy se kant vat oor hy wit is. Gedraai Sy sê: “Hy is baie oor vroumense en ek en my ouers vermoed hy het in meer as net ’n vriendskap belanggestel. “Hy het toe teen my gedraai toe hy sien ek stel nie belang in meer as vriendskap nie. “Hy het die slotte van my deur verander nadat hy my op 2 Januarie uitgesit het. Ál my goed is steeds daar. “Hy sê ek skuld hom agterstallige huurgeld, wat onwaar is. “Hy het my aangekla van diefstal oor ’n laptop wat hy vir my as ’n geskenk gegee het. “Ek het die laptop by die polisie ingehandig.” Beddy sê: “Ek was nie agter haar aan nie. Ek het haar uitgesit oor sy en haar boyfriend lawaai gemaak het wanneer hulle te veel gedrink het, want dit het die bure gepla.” Manuel ontken dit: “Beddy kryt my in die openbaar en op Facebook uit as ’n hoer en ’n bitch. “Toe ek ’n crimen in­juria-klag teen hom wou maak, wou die polisie dit nie aanvaar nie. “Wanneer ek my goed wil gaan haal, moet ek die polisie eers ’n koeldrank koop. “Beddy het gespog dat ek nie by die speurders sal regkom nie. “Ek het ’n beskermings­bevel teen Beddy bekom, en hy het dit verbreek toe hy my ’n hoer voor die landdros genoem het. “ ’n Lasbrief is toe vir sy inhegtenisneming uitgereik, maar die polisie het hulle nie daaraan gesteur nie.” Die bevelvoerder van die polisie in Tulbagh, lt.kol. Charlie Meiring, kon nie vir Son sê hoekom die polisie die lasbrief na bewering geminag het nie. ’n Polisiewoordvoerder, lt.kol. Andrè Traut, sê die staatsaanklaer het die klag van diefstal teen Manuel teruggetrek. Verklarings Oor haar bewering dat die polisie verseg om Beddy te arresteer, sê Traut: “Die klaagster is versoek om verklarings by die polisie in te dien rakende die aantygings teen die beamptes wat hul plig versuim het, sodat ’n ondersoek gedoen kan word. “Die verklarings moet egter nog ingedien word.”