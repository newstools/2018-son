’N MAN van Algoapark in die Baai is oorlede nadat twee pit bulls hom aangeval het terwyl hy rustig winkel toe gestap het. Volgens kapt. Sandra Janse van Rensburg, ’n polisiewoordvoerder, is Ruan Redgard (27) Maandag omstreeks 22:30 in Magnolia­straat, Algoapark, aangeval. Redgard het in dié straat gewoon. “Inwoners het sy geskree vir hulp gehoor en probeer help toe hulle die aanval sien. Nog ’n man is in die proses gebyt en hy is hospitaal toe geneem,” sê Janse van Rensburg. “Die inwoners het die honde van dié twee mans af gekry en die honde het weggehardloop. “Redgard is op die toneel oorlede.” ’n Dossier vir ’n nadoodse ondersoek is aangelê. Priscilla Donoghue en Petruscha Cumberlege, wat ook in Magnoliastraat woon, is geskok oor Redgard se skielike dood. “Dit het gister (Maandag) rondom 22:00 gebeur. Ek het net die ligte afgesit om te gaan slaap, toe hoor ons ’n gillery. Ek is by die hek uit en in die straat af, toe sien ek die gedoente,” vertel Donoghue. Sy het gesien hoe ’n bebloede Redgard staan en tevergeefs probeer om die honde af te weer. Volgens Donoghue het amper die hele straat se mense uitgekom om te kom kyk wat die lawaai veroorsaak. “Mense het probeer om die honde van Ruan af te kry. Hulle het die honde met bakstene gegooi, een man het die honde ge-shock en iemand het hulle selfs met kookwater gegooi. “Dit het nie gewerk nie. Die honde het tot ’n ADT-voertuig se tyres pap gebyt,” vertel Donoghue. Redgard was glo vol gate gebyt en al sy klere was van sy lyf afgeskeur. Cumber­lege sê die honde het eers ophou byt nadat Redgard stil bly lê het. Oom Dawid Wilken, wat saam met Redgard gewoon het, het die honde met ’n stok probeer wegkry. Hy het sleg tweede gekom en is ernstig beseer toe hulle hom ook aanval. Wilken is in die Livingstone-hospitaal en moet twee operasies ondergaan weens die wonde wat hy opgedoen het. Later die aand het die polisie die eie­naars van die honde ge-trace tot in Whyteleafweg, waar die polisie die honde doodgeskiet het. Die polisie sê dit is onduidelik hoe die twee uit die jaart gekom het. “Blykbaar het die honde oor die muur gespring van ’n erf in Whyteleafweg, maar die eienaars het glo hul honde probeer wegsteek vir die polisie voordat hulle doodgeskiet is,” sê Donoghue. Volgens Cumberlege is dit nie die eerste klagte oor dié twee honde waarvan hulle hoor nie. “Hulle het na bewering reeds iemand in die vlakkie (oorkant Whyteleafweg) gejaag en aan­geval. “Ruan was ’n vriendelike kind wat altyd ’n smile­ op sy gesig gehad het. Hy het almal altyd mooi gegroet,” onthou Donoghue. Ruan was ’n weeskind en laat glo net ’n suster agter.