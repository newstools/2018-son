MISKIEN is daar tóg ’n silver lining vir die droogtegeteisterde Wes-Kaap. ’n Kouefront word vir vanoggend vir die Skiereiland en omgewing voorspel met die belofte van redelik goeie reënval. Volgens die website thesouthafrican.com se voorspelling sal dit die hele dag reën tot in die aand. Africa Weather voorspel ’n gemiddelde reënvalsyfer van tussen 15 en 25 mm oor ’n groot gebied terwyl daar tussen 30 en 50 mm naby die bergagtige gedeeltes voorspel word. Damvlakke Yr.no het ’n soortgelyke voorspelling met ’n gemiddelde van 13,4 mm wat tussen 12:00 en 18:00 voorspel word. In die groter prentjie maak die reën egter min verskil aan die kritiek lae damvlakke. Dít is ten spyte van die relatief goeie reënval wat dié maand oor die Wes-Kaap uitgesak het. Die Suid-Afrikaanse Weerdiens het 90 mm gemeet in die eerste deel van Mei. In die middel van die maand was dit egter relatief droog, maar Beaufort-Wes het darem 11 mm gekry, Kirstenbosch 12 mm en Wellington 10 mm. Aan die einde van Mei het daar weer ’n vogtigheid in die lug bygekom met die hoop op reënval van tussen 20 en 35 mm.