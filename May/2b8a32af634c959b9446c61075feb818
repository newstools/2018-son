DIE voormalige polisiekonstabel Walter Jeremiah Francis (29) het gister in die Baaise hooggeregshof onskuldig gepleit op ’n moordklag. Hy pleit ook onskuldig op ’n klag wat verband hou met die verskaffing van ’n vuurwapen en ammunisie aan iemand wat nie ’n vuurwapen of ammunisie mag besit nie. Sy medebeskuldigdes, Enzorich Kroates (22) en Clement Kogana (29), het onskuldig gepleit op ’n klag van moord en die onwettige besit van ’n vuurwapen en ammunisie. Die drie beskuldigdes se hofsaak spruit uit ’n voorval op Sondag, 26 Oktober 2014 toe Denton Rademeyer in Kakorastraat, Uitbreiding 21, in die Baaise Northerns doodgeskiet is. Francis is uit op borgtog. Shane Potberg, wat reeds dood is, is luidens die klagstaat ook by die moord betrek. Aanmeld In die pleitverduideliking wat Francis se lawyer, adv. Terry Price, in die hof voorgelees het, ontken hy hy het sy diensvuurwapen verskaf om die moord te pleeg. Francis ontken ook hy was saam met Kroates, Kogana en Potberg by die moord op Rademeyer betrokke. Luidens sy pleitverduideliking is daar ’n aangehegte affidavit waarin hy die verlies van sy vuurwapen op 27 Oktober 2014 by die bevelvoerder van die Humewood-polisiestasie, brig. Ronald Kohl, aanmeld. Gedurende gister se hofverrigtinge is gevra dat die gedeelte daaroor uit die pleitverduideliking gehaal word. Price het aan regter Jannie Eksteen gesê die vuurwapen was by iemand se huis toegesluit en dat getuienis daaroor later gelei sal word. Hy het bygevoeg dat Francis aangebied het om vir die staat te getuig, maar dat hulle nie op dié aanbod ge­reageer het nie. Kroates se lawyer, adv. Jodene Coertzen, het gesê sy het nie ’n pleitverduideliking voorberei nie, maar dat ’n alibi sy verdediging is. Adv. Ignatius Heyns, wat namens Kogana optree, het ’n pleitverduideliking voorberei. Kogana sê hy was op 26 Oktober 2014 omstreeks 20:00 by sy huis by Lodewykstraat 166 saam met sy ma, Carol, en sy jonger broer, Cuan. Hy sê hy het later gehoor Rademeyer is doodgeskiet. Borgtog van R2 000 is in April in die Baaise landdroshof aan Francis toegestaan nadat landdros Sanjani Naidoo kort voor Kersfees borgtog aan hom geweier het. Francis, Shamiel Galant en Wayne Wabanie word betrek by die moord sowat 15 maande gelede op ’n staatsgetuie in die bogenoemde saak. Die staat voer aan Francis het sy eie voertuig gebruik om die vermeende moordenaars van die art. 204-getuie Alex Ferreira ’n lift te gee en het hulle afgelaai om die moord te pleeg. Ná die voorval het hy Ferreira se vermeende moordenaars glo weer ’n lift van die moordtoneel af gegee. Ferreira was ’n art. 204-getuie in die saak van Francis, Kroates en Kogana. Kroates en Kogana bly in aanhouding.