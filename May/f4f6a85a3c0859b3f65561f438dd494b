LUTHANDO Siyoni het die polisie ses maande lank ontduik nadat gelas is hy moet gearresteer word vir die moord op Jayde Panayio­tou. Algoa FM berig dit is een van die redes waarom die staat borgtog teenstaan. Siyoni is die selferkende middelman en vyandiggesinde staatsgetuie in die moordsaak van Christo­pher, Jayde se man. Siyoni is vroeër vandeesmaand gearresteer. Borgtog-verrigtinge het gister in die Baaise landdroshof begin. Die hoofondersoekbeampte in die saak, kapt. Kanna Swanepoel, het in sy beëdigde verklaring gesê Siyoni is op die dag van Christopher se vonnisoplegging verskeie kere gewaarsku om in die hof te verskyn. Die polisie het ook verskeie kere, sonder sukses, die huis van sy ma en Babalwa Breakfast, sy voormalige girlfriend, besoek. Die polisie het selfs ’n undercover polisieman by Siyoni se gimnasium in KwaZakhele laat aansluit en kon steeds nie vasstel waar hy is nie. Die staat sê dít en omdat lewenslange tronkstraf Siyoni in die gesig staar, maak hom ’n vlugrisiko. Adv. Marius Stander, die staatsaanklaer, het gesê die staat het ’n sterk saak teen Siyoni. Hy glo ook Siyoni kan staatsgetuies beïnvloed aangesien hy die meeste van hulle ken en ook weet waar hulle woon. Die staat se klagstaat is soortgelyk aan dié van Christopher en sy medebe­skuldigdes met verskeie van dieselfde staatsgetuies ook op die lys. Babalwa Breakfast is een van die getuies. Meineed Breakfast het gedurende Christopher se verhoor hoofnuus geword toe sy ook tot ’n vyandiggesinde getuie verklaar is. Sy het haar getuienis in die getuiebank verander en is op dieselfde dag in hegtenis geneem en van meineed aangekla. Klagte van moord en sameswering om moord te pleeg staar Siyoni in die gesig. Hy word daarvan aangekla dat hy Christopher se middelman was. Christopher het Si­yoni nodig gehad om iemand te kry om Jayde te vermoor. Jayde is in April 2015 ontvoer en vermoor. Haar lyk is in ’n veld in die buitewyke van Kwa­Nobuhle gevind. Christopher en sy medebeskuldigde Sinethemba Nenembe dien lewenslange tronkstraf vir Jayde se moord uit. Zolani Sibeko dien 15 jaar tronkstraf uit vir sameswering om moord te pleeg.