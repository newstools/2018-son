Rdl. Mark R.H. Kleinschmidt van Kenwyn skryf per e-pos: Ek glo ál die bespiegelende samesweringsteorieë in die sosiale media het die hele konsep van Dag Zero verdraai met betrekking tot die Wes-Kaapse droogtekrisis en die provinsie se bestuur daarvan. Of dit nou pure verbeelding was of ’n politieke foefie, dit bly steeds debatteerbaar. Die feit van die saak is dat as ons na die hoofbron van drinkwater vir die Kaap, naamlik die Thee­waterskloofdam, én ander damme kyk, is dit duidelik dat dié damme feitlik leeg is. Die foto’s wat dié leë damme uitbeeld, is definitief nie ge-photoshop nie. Dag Zero sou dus ’n dreigende gevaar gewees het as Kapenaars nie hul waterverbruik binne die bestek van ’n jaar van 1,2 miljard liter tot net meer as 500 miljoen liter water per dag verminder het nie! Kom ons hou gesamentlik vol daarmee om ons godgegewe, lewe­gewende waterbronne te bewaar, pleks van om oor die geldigheid en egtheid van die konsep van Dag Zero te kibbel. In die woorde van ’n vierjarige by Baby Bears, ’n sentrum vir vroeë kinderontwikkeling in wyk 60: “Dag Zero is ’n vloekwoord.”