RUSHINE de Reuck, verdediger van Maritzburg United, reken sukses in die Nedbank Cup-reeks sal die toppunt van sy jong loopbaan wees. Die Team of Choice, soos Maritzburg bekend staan, pak die verbeterde Free State Stars Saterdag (19:00) in die eindstryd van die Nedbankbeker-reeks in die Kaapstad-stadion. Dis ook die eerste keer in die geskiedenis van die aanloklike bekerreeks dat die eindstryd in die Moederstad gespeel word. “Dis juis waarom ek die trofee voor my tuisskare wil lig,” het die 22-jarige boorling van Kalksteenfontein vol selfvertroue gesê. “Ek bedoel, wanneer gaan ek weer só ’n kans kry? Ons is in ’n final wat in my tuisstad gespeel word. “Ek was ook onlangs by my familie en vriende in die Kalksteen-area en almal het reeds gesê dat hulle bankvas agter my en my span staan. “Dis regtig fantasties om die ondersteuning te sien wat ons hier in die Kaap geniet. “So, die pressure is daar om te deliver,” het De Reuck skertsend bygevoeg. Hy het tot dusver ’n belang­rike rol vir sy klub in die Nedbank-veldtog gespeel. Dis ook juis waarom sy afrigter, Fadlu Davids, De Reuck gekies het as sy eerstekeuse-verdediger in die bekerkompetisie. “Kyk, as pro-sokkerspeler kan jy gou in ’n trap val van oorgerustheid en waar jy alles vanselfsprekend neem, weet jy. “Dis waarom ek nie verwagtinge het om in die beginspan te wees nie. “Wat maak dit saak wie speel? “Wat belangrik is, is dat ons die beker wen en ek weet, al speel ek nie, my spanmaat is meer as genoeg bekwaam om die job te doen. “Dit sal my egter steeds nie keer om dié week hard te werk om die coach te impress nie,” het ’n opgewonde De Reuck afgesluit.