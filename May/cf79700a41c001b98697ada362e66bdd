RASSIE Erasmus het sy vertroue in sewe nuwe spelers geplaas om sy veldtog as Springbok-afrigter op ’n wennoot af te skop. Dít is wanneer Suid-Afrika Saterdag die eerste keer in sy geskiedenis teen Wallis in Washington DC in Amerika te staan kom. Dit sal net die derde keer wees dat die Springbokke ’n toets in Amerika speel. In 1981 het Wynand Claassen se Bokke die Amerikaanse Eagles met 38-7 in Glenville geklop en in 2001 het André Vos se Bokke Amerika met 43-20 in Houston ore aangesit. Saterdag is dit Pieter-Steph du Toit se beurt om die Bokke teen die Rooi Drake aan te voer. Erasmus het besluit om sewe nuwelinge teen Wallis by die beginspan in te sluit. Daar is ook ses groentjies wat hul toetsbuiging van die plaasvervangerbank kan maak. Travis Ismaiel, ’n voormalige leerder van die Hoërskool Tygerberg in die Kaap, gaan Saterdag sy 26ste verjaardag vier. Ismaiel en Makazole Mapimpi gaan hul toetsbuiging op vleuel maak. Dié twee vorm saam met Curwin Bosch ’n opwindende agterste driehoek. André Esterhuizen vorm ’n kombinasie met Jesse Kriel in die middelveld, terwyl Ivan van Zyl en Elton Jantjies die skakelpaar is. Voorlangs is Kwagga Smith as baljagter ingespan, met die slot Jason Jenkins en die stut Ox Nché wat die vonk in die enjinkamer moet verskaf. Akker van der Merwe, Thomas du Toit, Marvin Orie, Sikhumbuzo Notshe en Embrose Papier is die nuwelinge op die plaasvervangerbank. Warrick Gelant, wat waarskynlik vanjaar die beste heelagter in Suid-Afrika was, gaan ook van die bank aangewend word. Al het Erasmus gesê dat die span nie die Bokke se B-span is nie, gaan die meeste van dié spelers nie volgende week in die beginspan vir die eerste toets teen Engeland in Johannesburg in aksie wees nie. SPRINGBOK-SPAN – Curwin Bosch, Travis Ismaiel, Jesse Kriel, André Esterhuizen, Makazole Mapimpi, Elton Jantjies, Ivan van Zyl, Dan du Preez, Oupa Mohoje, Kwagga Smith, Pieter-Steph du Toit (k), Jason Jenkins, Wilco Louw, Chiliboy Ralepelle, Ox Nché. PLAASVERVANGERS: Akker van der Merwe, Steven Kitshoff, Thomas du Toit, Marvin Orie, Sikhumbuzo Notshe, Embrose Papier, Robert du Preez, Warrick Gelant. AFSKOP: 23:00.