“DIE Here leef!” Só het ’n Dixie Boy van Eersterivier gesê voordat hy na die selle gelei is nadat hy gister vir lewenslank tronk toe gestuur is vir die moord op ’n metropolisie­beampte. Christopher Jantjies (28) is gister skuldig bevind aan die moord op Ben Koopman (53), wat op 15 Februarie 2016 voor sy huis in Avonstraat in Stratford doodgeskiet en van sy dienspistool beroof is. Koopman, ’n pa van vier, was aan diens en het vir lunch huis toe gegaan toe die voorval gebeur het. Hy was 15 jaar lank ’n metro cop en het die gal van bendes in Eersterivier gewerk. Sy vrou, Katriena, het die hof gister gevra om ’n voorbeeld van Jantjies te maak. “Mense wat polisielede en ander wetstoepassers vermoor, moet weet hulle het ook families. “Die hof moet ’n boodskap aan die ander uitstuur.” Sy het gesê haar kinders het ná die moord op hul pa handuit geruk omdat hulle nie daarmee kon cope nie. “Vir ’n week het hulle berading ontvang. “Ek het dit stopgesit, want volkome berading kan ons net van God verkry.” Haar meisiekind skryf glo steeds vir haar pa briewe, waarin sy wil weet hoekom dit met hom gebeur het. Regter Daniel Thulare het in sy uitspraak gesê hy het die pyn in Katriena se oë gesien toe sy oor haar man gepraat het. “Sy sê sy slaap sleg, want sy weet nie hoekom haar man vermoor is nie en of mense vir haar en haar gesin ook sal kom nie.” Onverskrokke Thulare het gesê wat hom verder aangemoedig het om Jantjies swaar te straf, is dat hulle Koopman se bewegings vir ’n ruk dopgehou het. “Hulle moes geweet het hy gaan altyd etenstyd huis toe. “Hulle het hom helder oordag aangeval en was onverskrokke. “Nadat hulle hom geskiet en van sy vuurwapen beroof het, het Jantjies ook vir Koopman in die gesig en die maag geskop en gesê: ‘Ek het jou gesê ek gaan jou kry.’ ” Verskeie ooggetuies, onder wie Koopman se seun, het daaroor getuig. Die kringtelevisiestelsel van ’n tavern in Jantjies se straat het ook gewys hoe Jantjies en nog ’n man van die toneel af weghardloop. Tog het Jantjies onskuldig gepleit. Gister het hy weer sy law­yer gevra om vir Katriena te sê hy het nie haar man vermoor nie. Thulare het Jantjies tot lewenslank gevonnis vir moord, 15 jaar vir roof, 15 jaar vir die onwettige beset van vuurwapens en 5 jaar vir die onwettige besit van ammunisie. Thulare het ook die Stad Kaapstad oor die vingers gepiets omdat Koopman se familie ná sy dood glo dadelik van sy mediese fonds afgehaal is. Hy het gesê Stratfordweg in Eersterivier moet na Ben Koopman hernoem word vir sy moeite om bendes en hul aktiwiteite te bestry.