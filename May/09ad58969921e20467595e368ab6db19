DIT het Dan Malesela en Chippa Mpengesi nie eens 10 minute geneem om te onderhandel oor sy tweede terugkeer na die Chilli Boys nie. Dan “Dance” is terug as Chippa United se breier nadat Mpengesi Sondag aangekondig het hy sal oorneem by Vladislav Heric as hoof­afrigter vir die komende seisoen. As mens egter kyk na hoe die twee se paaie geskei het, sou jy nooit dink so iets was moontlik nie. Malesela het selfs ná sy afdanking in 2017 gesê hy sal nooit terugkeer na Chippa nie. Dit was reeds nadat hy gevra is om die span te kom red nadat hy aan die einde van die 2016-seisoen op spesiale verlof geplaas is. Malesela het wel aan Son gesê dit het nie eens 10 minute se onderhandelinge geneem nie. “Die voorsitter het my gekontak en ons het besluit om te ontmoet. Daarna het ons nie eens 10 minute onderhandel nie, toe is alles verby,” sê hy. Malesela sê met sy afdanking in 2017 het hy dinge gesê omdat hy kwaad was. “Ons almal sê dinge wat nie altyd sin maak as jy kwaad is nie. “Ek en die voorsitter is heeltemal fine met mekaar en ek kan nie wag om weer te begin werk nie.” Die geleentheid het gekom nadat die huidige Chippa-breier, Heric, besluit het om na Chippa se ontwikkelingspan te skuif. Luidens ’n verklaring van die klub is hulle tans besig om onderhandelinge te voltooi om in vennootskap te gaan met ’n tersiêre instituut om ’n akademie te begin. Al noem Chippa nie ’n naam vir die instituut nie, is daar gerugte dat dit die NMU is. Chippa en die NMU het reeds voorheen oor die moontlikheid van ’n akademie onderhandel. “Die kans vir my om terug te kom, is daar omdat Heric besluit het om die ontwikkelingsprojek te hanteer. “Ek glo wel ek sal ook ’n oog daaroor gooi net sodat almal in dieselfde rigting trek,” sê Male­sela.