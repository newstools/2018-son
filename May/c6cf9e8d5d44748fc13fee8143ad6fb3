’N VERMEENDE transitorower is dood en een ernstig beseer toe hulle Saterdag ’n geldwa in die Strand probeer beroof het. Volgens sers. Noloyiso Rwexana, ’n polisiewoordvoerder, het die voorval by die Cash and Carry in Hoofweg in die Strand plaasgevind. Rwexana sê die geldwa het omstreeks 11:30 by die ­sakeperseel opgedaag om die geld op te tel. Vier mans het die geldwa se securities ingewag en hulle oor die geld genader. ’n Wilde skietery het tussen die securities en die vermeende rowers uitgebreek en een rower is noodlottig gewond. Die ander drie verdagtes het die hasepad gekies. Polisiemanne wat besig was om ’n pap buiteband om te ruil – nie ver van waar die rooftog plaasgevind het nie – het gaan ondersoek instel en ’n man in Hoofweg sien hardloop. Die polisie het hom te voet agternagesit terwyl hy glo op hulle bly skiet het. Een van die polisiemanne het hom toe in sy agterstewe gewond, waarna hy in hegtenis geneem is. Die verdagte is in ’n hospitaal opgeneem, waar hy onder polisiebewaking is. Sy toestand word as ernstig bestempel. Die polisie soek nog na die ander twee verdagtes. Die voorval het op ’n besige tyd van die dag plaasgevind. Mense wat spazawinkels bedryf, was besig om hul aankope te doen. ’n Man wat is die omgewing was, sê dit is ’n wonderwerk dat hulle nie beseer is nie. Son het verneem dat daar nie geldnote in die houers was nie, maar muntstukke – en dit was glo geweldig swaar. ’n Kenner na aan die ondersoek het aan Son genoem dat dit wil voorkom asof transitorowers van ander provinsies nou na die Wes-Kaap verskuif het.