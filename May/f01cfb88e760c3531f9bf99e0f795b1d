CALITZDORP. – Hulle is nog klein klitse wat op skool moes wees. Só beskryf oupa José Ludick (79) die laaities wat hom helder oordag in die dorp se hoofstraat van sy AllPay beroof het. Om alles te kroon, moet hy nou opdok om sy kaarte terug te kry. Ludick vertel: “Ek het vir my ’n hoed gaan koop. My geld was in my broeksak. “Toe ek buk, toe hol daar ’n klonkie teen my vas, druk sy hand in my broeksak en gryp my AllPay wat in my sak was.” Volgens Ludick hoort die kinders op skool. Hy kla: “Dis kloegoed wat almal nog kinder-pay kry. Daar was so vyf stuks van hulle bymekaar. “Daar was nog R290 in die beurs met al my bankkaarte. Dis lokasienaars se kloegoed daai.” Ludick moes inderhaas sy kaarte kanselleer, want sy PIN was op ’n papier binne-in sy beursie. Ludick sê hy het die welsyn en polisie genader om hom sy geld en kaarte in die Oukas te gaan help soek. Hy sê: “Maar niemand kom te voorskyn nie. Ek sit met die ongerief. “Dan wil hulle nogal hê ek moet eers R100 betaal voordat ek my kaarte kry. Gewoonte “Daai kloegoed het geen respek nie en is uittartend. Ek was al by hul mense.” Frans Jooste, ’n inwoner, sê: “Daar is kloegoed wat ’n gewoonte daarvan maak om oumense te beroof. Hulle is elke AllPay in die dorp. “Dan slaan hulle toe. Die securities van die AllPay moet hulle vang en uitlewer aan Saps.” Die familie van die kinders wou nie met Son praat nie. Kapt. Malcolm Pojie, ’n polisiewoordvoerder, het Ludick aangeraai om self na die stasiekommissaris te gaan en hulp te vra.