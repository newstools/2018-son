DIE waarnemende burgemeester van Kaapstad, Ian Neilson, sê hy móét vanmiddag ’n tydelike burgemeesterskomitee bekend stel om te keer dat die Stad Kaapstad se belange in die gedrang kom. Dít volg nadat die Demokratiese Alliansie (DA) Patri­cia de Lille laas week uit die pos van Kaapse uitvoerende burgemeester ver­wyder het nadat sy uit die party geskop is. De Lille het die DA Vrydag na die Kaapse hoog­geregshof gesleep. Sy het die hof gevra om haar DA-lidmaatskap te herstel en haar in haar pos van mayor terug te sit. Die DA het De Lille onverwags vroeg laas week ge-fire omdat sy in ’n radio-onderhoud gesê het sy beplan om uit dié party te bedank sodra sy haar onskuld bewys het. Sy is vroeër van wangedrag aangekla en die DA het ook beweer sy het die party se naam deur die modder gesleep. ’n Beplande dissiplinêre verhoor teen haar is vroeër vanjaar on­bepaald uitgestel. Uitspraak in De Lille se hofsaak is Vrydag in die hooggeregshof voorbehou. Neilson het gister in ’n verklaring gesê hy is gereed om ’n tydelike mayco bekend te stel om hom te help om die Stad se politieke sake te bestuur. Hy het gesê volgens regsadvies wat hy ontvang het, is daar niks wat hom daarvan weerhou om so ’n komitee so gou moontlik aan te stel nie. Neilson het ook gesê “uit respek vir die hof” sal hy “dié bekendstelling tot 15:00 (vandag) uitstel”. Begroting As die hof teen dié tyd nog nie ’n beslissing gemaak het in verband met De Lille se dringende aansoek om as mayor heraangestel te word nie, sal hy voortgaan om te sê wie in die mayco gaan dien. Neilson het gesê: “Ek sal nie langer as dit kan wag nie, want sonder ’n mayco vroeg in die week sal die Stad se bestuur en belange in die gedrang kom.” Die burgemeesterskomitee moet onder meer rigting gee oor die begroting van die komende boekjaar. Volgens Neilson het die begrotingsproses reeds ver gevorder. Son het vroeër berig duisende Kapenaars het tydens die openbare deelname beswaar gemaak teen die voorgestelde budget, waarin onder meer voorsiening gemaak word vir ’n tariefverhoging van sowat 28% vir water. Die deel van die saak oor De Lille se DA-lidmaatskap sal op 25 Mei voortgaan.