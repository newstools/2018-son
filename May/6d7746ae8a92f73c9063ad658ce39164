SÓ LYK die man wat na bewering sy vrou vermoor, haar in die kattebak van haar motor gelaai en dit aan die brand gesteek het. Die Wynberg-landdroshof het gister ’n bevel opgehef ingevolge waarvan Robin Packham (57) se foto nie in die media gewys mog word nie nadat hy in ’n ID- parade positief uitgeken is. Robin verskyn vir die moord op sy vrou, Gill (57), wat in Februarie langs die Dieprivier-treinstasie dood in die kattebak gevind is. Robin is enkele dae later ge­arresteer. Gister het nie een van hul kinders hul pa in die hof gaan ondersteun nie. Die staatsaanklaer Brynmor Benjamin, wat gister ingestaan het vir Susan Galloway, het gesê die voorwaarde dat die media Robin se gesig nie mag publiseer nie, het nou verval, aangesien die ID-parade afgehandel is. Intussen is nog verklarings van getuies gekry, maar die staat wag nog op die uitslag van die nadoodse ondersoek, asook die DNS-ontleding. Benjamin het gevra dat die beskuldigde sy voertuig, ’n Audi Q5, oorhandig vir forensiese toetse. Benjamin het bygevoeg ’n versoek wat aan die beskuldigde gerig is om al sy bankstate te verskaf, is nog nie nagekom nie. Robin se prokureur, Ben Mathewson, het teenoor landdros Goolam Bawa verskoning gevra en gesê die vertraging met die bank­state is ’n fout aan sy kant en hy sal dit regstel. Onderneem Intussen mag Robin geen kontak met die getuies – spesifiek sy suster – hê nie. Maar Mathewson het die hof meegedeel hulle wil hê dié voorwaarde moet opgehef word. “My kliënt het onderneem om nie die meriete van die saak met sy suster te bespreek nie en ek glo dat sy ook sal onderneem om dit nie met hom te bespreek nie,” sê hy. Bawa sê dit sal by Robin se volgende hofverskyning bespreek word. Die saak is tot 10 Julie uitgestel.