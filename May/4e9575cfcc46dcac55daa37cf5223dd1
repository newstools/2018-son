ARSENAL het gister met ’n wegholsege van 5-0 teen Burnley in die Emirates-stadion vaarwel gesê aan sy bestuurder, Arsène Wenger. Arsenal moes ’n goeie vertoning lewer nadat hy verlede week met 0-1 verloor het teen Atletico Madrid en die week voor dít met 2-1 vasgeval het teen Manchester United. Dit was Wenger se laaste wedstryd in beheer van die Gunners. Emosie het die span begeester om een van sy indrukwekkendste ver­tonings van die Engelse Premier­liga (EPL)-seisoen te lewer. Die uitslag het ook ver­seker dat Burnley, wat net onder Arsenal in die sewende plek is, die Gunners nie meer kan inhaal nie. Vieringe Ál drie spelers wat Wenger dié seisoen aangekoop het – Alexandre Lacazette, Pierre-Emerick Aubame­yang en Sead Kolašinac – het doele aangeteken. Lacazette het die vieringe begin met ’n goeie doel en Aubameyang het daarna twee aangeteken. Ná Lacazette se doel was daar ’n rustigheid in die stadion. Dit was ook die kaptein, Per Mertesacker, se laaste wedstryd. – BBC