NÁ ’N rit oor die Outeniekwapas sou jy dink die Barbarians sou Saterdag in Oudtshoorn stoom verloor. Maar nee, dit was toe die tuisspan, Bridgton, se tenk wat leeggeloop het teen die manne van Mosselbaai. Die Barbarians het dié Premierliga-wedstryd van die Suidwestelike Distrikte in die Rec-stadion met 13-12 gewen nadat hulle met die rustyd met 0-12 agter was. Mario Jansen, afrigter van Bridgton, was duidelik baie vies vir sy spelers. “Dit was baie frustrerend. Om die waarheid te sê, ek weet nie hoe om daarop te reageer nie,” het Jansen ná die wedstryd gesê. “Om met 12-0 voor te loop en dan te verloor? Ons het op die kritieke oomblikke van die wedstryd konsentrasie verloor. “Gelukkig het ons volgende week ’n ruskans en dalk kom ons met meer ywer terug.” Die Barbarians se breier, Eugène Beukes, gee sy span se fiksheid en uitstekende verdediging, veral in die eerste helfte, as redes vir die oorwinning. Die Baabaas moes in een stadium in die tweede helfte weens geelkaarte met net 13 spelers klaarkom. Beukes se besluit om die ervare skrumskakel Morné Buis met 20 minute se speeltyd oor in te span, was egter deurslaggewend. Buis het die bal onder sy voorspelers gehou, wat die fases laat oortik en vyf strafskoppe afgedwing het. Dit het daartoe gelei dat Winston Seconds, agtsteman, in die doodsnikke met die wendrie gaan afrond het. Beukes sê: “As daar in ag geneem word dat ek drie staatmakers kort voor die afskop moes uitlaat, het ons uitstekend gevaar. “Ek het ook geweet ons fiksheid sou ons deurdra.”