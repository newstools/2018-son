LUNGI Ngidi trek nie meer sy neus op vir die krieketblaaie in Indië nie. Die 22-jarige Protea-snelbouler het Sondag die mees ekonomiese boulwerk in die Indiese Premierliga (IPL) tot dusver vanjaar gelewer. Hy het 4/10 vir die Chennai Super Kings (CSK) teen die Kings XI Punjab in Pune ingeoes. Ngidi sê: “Ek het nie dié soort blad verwag nie. Dit was nou ’n goeie dag. “Gewoonlik is die blaaie op die subkontinent stadig en die bal bly laag, maar op dié blad kon ek glimlag. “Ek het nogtans nie gedink dit sal só goed met my gaan nie, maar ek sê nie nee dankie daarvoor nie.” Ngidi is ook as die speler van die wedstryd aangewys. Uitgeskakel Die CSK het met vyf paaltjies gewen om seker te maak hulle kwalifiseer vir die uitspeel­wedstryde. Die Kings XI Punjab is egter nou danksy Ngidi uitgeskakel. Net die Kings XI Punjab se Ankit Rajpoot oortref Ngidi se ontleding sover vanjaar: 5/14 teen die Sunrisers Hydera­bad. Dit is Ngidi se beste T20-ontleding van sy loopbaan. Voor dit was sy beste 4/14 vir die Titans teen die War­riors in die T20-reeks in Suid-Afrika die afgelope seisoen. Danksy ’n gunstige blad het Ngidi nie net vinnig geboul nie, maar die bal ook geswaai en laat wip.