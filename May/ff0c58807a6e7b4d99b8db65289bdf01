DWIGHT Yorke, ’n gewese ster-doelskieter van Manchester United, het aantygings verwerp dat hy vir die afdanking van José Mourinho gevra het. “Dit is van alle waarheid ontbloot,” het Yorke eksklusief aan Son gesê. Yorke (46) is by SuperSport se bekendstelling van sy ateljee-kenners vir die Wêreldbeker-sokkertoernooi gepols oor sy uitlatings in ’n Britse koerant vroeër vandeesmaand. Die toernooi skop oor 17 dae in Rusland af. “Ek is gevra of Manchester Unit­ed met Pep Guar­diola (Manchester City se bestuurder) aan die stuur die Premierliga-titel sou gewen het. My antwoord was ‘ja’! “Ek het bygevoeg Mourinho sou ook die titel gewen het as sy span nie teen kleiner spanne verloor het nie. Oor die algemeen het die span baie goed vertoon. “Ek moet bieg dat die grootbase van United my oor die vingers getik het omdat ek buite konteks aangehaal is, maar dis summier reggestel,” sê die boorling van Trinidad en Tobago. Yorke glo Mourinho is ’n baie goeie breier en United kan die Premierliga volgende seisoen wen. Yorke is een van talle internasionale kenners wat saam met voormalige Suid-Afrikaanse spelers soos Matthew Booth, Shaun Bartlett en Andre Arendse, kommentaar oor die Wêreldbeker-toernooi sal lewer. Yaya Touré, oud-ster van Man City en die Ivoorkus, Jay-Jay Okocha, oud-ster van Nigerië, en Gian­franco Zola, oud-ster van Italië, is van die ander internasionale sokkername wat SuperSport gaan betrek. Yorke en Booth glo Argentinië moet as ’n buiteperd dopgehou word om vanjaar die Wêreldbeker te verower.