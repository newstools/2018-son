FAMILIE en vriende het Sondagmiddag in ’n gedenkdiens van Robin­ November (15) afskeid geneem. Die trane het vrylik gevloei tydens die hartroerende gedenkdiens vir die gr. 10-leerder van die Hoërskool John Ramsay wat Vrydagmiddag in die Tygerberg-hospitaal afgesterf het. Huldeblyke het van oral ingestroom. Een van Robin se niggies, Nikita November, is ook ’n gr. 10-leerder. Sy het die gedenkdiens in die hoërskoolsaal bygewoon en gesê: “Ons was baie close gewees. Dit was altyd net ek en haar boyfriend en sy wat op die skool bymekaar was. Sy het altyd reguit gepraat en daarvan gehou om mense tereg te wys wat verkeerde dinge doen.” Nikita het haar niggie as ’n opgewekte persoon beskryf. Die skoolhoof, Roshin Ramowoothor, het gesê: “Sy was ’n wonderlike kind wat altyd ge-smile het. “Robin het altyd haar skoolwerk gedoen en goed presteer. “Sy was ook nie ’n moeilike kind wat ons dis­siplinêre probleme gegee het nie. Ons gaan haar baie mis. Haar klasmaats en vriende het gister by die skool berading ontvang.” Robin se boyfriend, Nico Louw (18), ’n gr. 11-leerder het gesê: “Ek gaan haar baie mis. Ons het ’n jaar uitgegaan en alles saam gedoen.” Die jong Robin was saam met haar pa, Errol, in hul wit Toyota Corolla op pad na die N1 City-winkelsentrum toe ’n skollie ’n baksteen na hul motor gooi. Die baksteen het Robin, wat agter in die motor gesit het, teen die kop getref. Haar venster was afgedraai omdat sy gewoonlik karsiek word. Die voorval het by die woonstelle langs 35ste Laan in Clarke Estate gebeur. Die linkerkant van Robin se brein was vergruis en sy was ses dae in ’n koma. Sy word Saterdagoggend in Bishop Lavis begrawe.