BINNE ’n uur nadat ’n kitskoswinkel in Walmer beroof is, is die skurke mang toe ge-takeaway. Lede van die Baaise blitspatrollie en die polisie se honde-eenheid het die drie vermeende gewapende rowers Vrydagaand kort ná die misdaad in hegtenis geneem. Kol. Priscilla Naidu, polisiewoordvoerder, sê twee gewapende mans het omstreeks 18:30 ’n fast food outlet aan die Walmer-kant van Circular-rylaan beroof. Sy sê een van die verdagtes het ’n bottel water gevra en terwyl die assistent besig was om dit te gaan haal, het hy ’n vuurwapen uitgehaal en geld geëis. Nadat die verdagtes geld uit die till gevat het, is die alarm geaktiveer. Hulle het toe uitgehardloop. Afgesper Volgens Naidu wys videomateriaal hoe die verdagtes in ’n silwer VW Polo klim. Sy sê nadat die cops dié footage gesien het, het hulle dadelik na die voertuig begin soek. “Kort daarna is die voertuig in Parliamentstraat, Sentraal, opgemerk. “Die lede het die pad afgesper en die verdagte voertuig in Lawrenceweg in ’n hoek gedruk. Drie verdagtes is gearresteer.” Volgens Naidu is van die gesteelde geld teruggevind. Beslag is ook gelê op ’n speelgoedvuurwapen. Die verdagtes (20 en twee van 26 jaar oud) verskyn vandag in die landdroshof op ’n aanklag van gewapende roof. Brig. Andrew Louw, uitvoerende bevelvoerder van die Mountweg-groep, het die eenhede geprys vir hul vinnige reaksie.