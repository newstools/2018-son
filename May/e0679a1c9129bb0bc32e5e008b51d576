OUDTSHOORN. – Hy sal nie toelaat dat amptenare of werknemers van die munisipaliteit hulle skuldig maak aan ongemagtigde, buitengewone, vrugtelose of spandabele uitgawes en daarmee wegkom nie. Só het Allan Paulse, munisipale bestuurder, die afgelope week op ’n spesiale raadsvergadering van die Oudtshoorn-munisipaliteit gewaarsku tydens die bespreking van ’n verslag wat vir ondersoek na die komitee vir munisipale openbare rekeninge verwys is. Terugvoer word die einde van die maand verwag. Paulse het ontevrede ANC- en Icosa-raadslede die versekering gegee dat die regte prosedure gevolg sal word. Aangaan “Ons sê nie die mense wie se naam op die lys verskyn, is skuldig nie, maar indien wel, sal dissiplinêre optrede beslis volg.” Volgens Paulse is daar steeds mense wat munisipale reëls verontagsaam. “Ons kan nie aangaan soos in die verlede nie. Dit maak nie saak wie jy is nie,” het Paulse gewaarsku. Van die ongemagtigde uitgawes is onder meer aankope van verskeie items en gereedskap vir ’n burgemeestersgholfdag en vir die Kersliedere-by-kerslig-aand in Desember. Die huur van ’n teermasjien, voertuigherstelwerk, insleepdienste, die aankoop van buitebande en diesel en selfs beradingsdienste word ook betwis. Vlancio Donson (Icosa) het versoek dat ’n verslag van die eerste burgemeestersmaskerbal ook teen einde Mei aan die raad voorgelê moet word. Volgens die ANC-raadslid Henry Tyatya is daar senior munisipale amptenare wat dinge toelaat. “Daar moet rekenskap gegee word van elke sent wat uitgegee word,” sê hy.