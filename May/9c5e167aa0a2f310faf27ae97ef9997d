LEVONA Jacobs se girlfriend van drie jaar moes gereeld koes vir die houe as Levona nie haar sin kon kry nie. Anthea Samuels van Macassar het gister in die Kaapse hooggeregshof getuig teen haar eks-lover. Volgens Anthea het Levona so nou en dan gewerk, maar was sy die meeste van die tyd pennieloos toe hulle saam gebly het. “Ek moes haar gereeld petrolgeld gee, want sy het nooit geld gehad nie. “Sy het ook nie gehelp betaal aan ons rent of kos nie. “Ek het nie ge-worry om haar te vra nie, want ek het geweet sy het niks nie.” Jacobs staan tereg op twee aanklagte van moord. Die staat voer aan sy het haar oom Donny Jacobs se vrou en dogter vermoor en hul lyke in haar agterplaas begrawe. Die lyke van Verna Jacobs (48) en haar dogter Rowena (26) is in Desember 2015 by ’n huis in Seringstraat, Delft-Suid, opgegrawe. Hulle is in Oktober laas lewend gesien. Samuels sê Levona het vir haar vertel dat sy die huis by Verna gekoop het, maar dat dit eers in haar naam oorgedra moet word voordat die deal kan deurgaan. Sy het egter glo nooit gesê vir hoeveel sy die huis gekoop het nie. Samuels sê sy, Rowena en Verna het goed oor die weg gekom en hulle het altyd saam gedrink. Sy sê Levona het lank voordat die twee se lyke gevind is, gesê Verna is Namakwaland toe en Rowena Malmesbury toe vir werk. Levona het glo ook nie haar drinkery verdra nie en dan so met haar baklei. Levona het ook al gedreig om haar dood te maak, het Samuels getuig. Die saak duur voort.