BINNEKORT gaan ons dalk almal met ’n Springbok-dompas vir werk moet aansoek doen. Dit is nou as ander werkgewers die voorbeeld van die Griekwa-rugbyunie volg deur persone te oordeel op watter internasionale spanne hulle ondersteun. Joe Molale, ’n rugbyafrigter in die Noord-Kaap, is onlangs gedwing om nie meer die All Blacks te ondersteun nie. Dít as hy nog vanjaar een van die Griekwas se skolerugbyspanne vir die Akademieweek wil afrig. Molale en Deon Carney is verlede maand deur Jannie Louw, Griekwas se president, ingelig dat hulle nie toegelaat sal word om enige provinsiale skolespanne af te rig as hulle nie die Springbokke ondersteun nie. Carney het tot op hede nog sy standpunt gehou deur aan te dui hy sal aanhou om die All Blacks se aantreklike rugby te ondersteun. Dié soort afdwinging grens aan ’n grondwetlike oortreding waar die reg as Suid-Afrikaner om sy freedom of choice uit te leef, geskend word. Kyk, Couch-Krit sê nie jy moenie patrioties optree nie. Verskeie Suid-Afrikaners neem die ondersteuning van sportspanne darem net té ernstig op. Verbeel jou jy word op ’n dag deur jou larney in sy kantoor ingeroep en vertel jy kan nie ’n posverhoging kry nie omdat jy nie wil ophou om Liverpool of Manchester United te ondersteun nie? Hoe is dit enigsins relevant tot die taak wat jy as werknemer verrig? Gaan die Bulls se baas, Barend van Graan, skielik John Mitchell as afrigter afdank omdat hy die All Blacks destyds afgerig het? Ek glo nie so nie, want ál daai Kiwi-kennis van Mitchell is besig om van die Bulls weer ’n wenspan te maak. Couchie voel net ons het veel groter probleme in ons land as om nog bekommerd te wees oor wie watter span ondersteun. Werkloosheid is tans ons grootste bekommernis, terwyl ons land se burgers weer die afgelope maand hul stemme begin dik maak het oor die goewerment se voorgestelde minimum wage van R20 per uur. Couchie lees ook oor die voorval van rassisme by ’n klubrugbywedstryd wat laas naweek in Johannesburg plaasgevind het. Die K-woord is weer gebruik en dan wil die Suid-Afrikaanse Rugbyunie weet hoekom só baie van Mzansi se mense steeds die All Blacks support.