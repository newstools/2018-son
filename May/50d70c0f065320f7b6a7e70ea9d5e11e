GERALD Njengele hou vol hy het nie rassisties opgetree nie en sê hy gaan teen sy skorsing appelleer. Só het die vise-president van die Westelike Provinsie (WP)-rugbyunie gister aan Son gesê nadat hy vir vier jaar geskors is omdat hy die Kaapse unie se gedragskode oortree het. Njengele was verlede jaar by die sewestoernooi in Kaapstad in ’n onderonsie betrokke met Jessie Claassen, die nasionale bestuurder van die Vuka-rugbyprogram. Die voormalige Springbokhaker ­Dale Santon, Claassen, Santon se prokureur en Nje­n­gele was gaste in die Kaapstad-stadion se VIP-area. Volgens Claassen het Nje­n­gele gesê: “F*ck the white people, f*ck the coloureds. I’m a clever darkie. I don’t need your f*cking money.” Hy vertel verder: “Gerald het hand­gemeen geraak. “Sy gedrag was heeltemal buitensporig. “Hy is ’n lid van die WP se uitvoerende raad en maak valse en ongegronde bewerings. Hy het beweer SA Rugby Legends se Vuka-ontwikkelingsprogram ondermyn die WP-rugbyunie se eie ontwikkelingsprogram. “Hy wou aan sy woede uiting gee deur my aan te rand, en dít in die teenwoordigheid van die minister van sport en die presidente van ander rugbyunies in Suid-Afrika. “Was dit nie vir Dale, wat tussenbeide getree het, nie, sou Gerald my beslis met ’n stoel oor my kop geslaan het. Dale het die stoel afgevat.” Claassen het daarna ’n klag teen Njengele ingedien. Thelo Wakefield, president van die WP-rugbyunie, het Njengele se skorsing bevestig. Njengele het gister laat blyk hy gaan appèl aanteken teen die beslissing. “Ek is nie skuldig nie en is glad nie gelukkig met die bevinding nie. Ek gaan liewers niks sê nie omdat ek nie verder in die sop wil beland nie. Raadpleeg liewer my prokureur vir verdere kommentaar,” het hy gesê.