VERSKEIE kleinsake­ondernemings trek swaar weens die Oos-Kaapse regering­ se stadig uitbetaling aan verskaffers. Só meen Bobby Stevenson, die Oos-Kaapse DA se skadu­minister van finansies. “Ondanks al die ingrypings sukkel die provinsie steeds om betyds sy betalings te doen. “Hoewel daar vordering is, is dit net eenvoudig nie goed genoeg nie.” Teen April het die Oos-Kaapse regering meer as R311 miljoen aan ’n allemintige 5 503 kleinsakeondernemings geskuld. In Augustus 2017 het die provinsie sowat R466 miljoen aan 7 269 verskaffers geskuld. “Dit bewys die ANC-regering prioritiseer nie die betydse betaling van sy verskaffers nie. “Dit is nie voldoende om die werkloosheidsyfer van 35,6% in die Oos-Kaap te beveg nie. “Die uitgebreide werkloosheidsyfer – met ander woorde mense wat al opgegee het om werk te soek – staan op 46%.” Stevenson meen dit is onaanvaarbaar dat die regering nie in ’n tyd dat werkloosheid so hoog is, binne ’n redelike periode van 30 dae kan betaal nie, veral omdat sakeondernemings sukkel om kop bo water te hou. Hy voeg by: “Die departement van gesondheid bly duidelike tekens van wanbestuur wys. Dit volg omdat 3 476 van die 5 503 verskaffers onder die gesondheidsdepartement val. Daar is die afgelope vier maande nie veel gedoen nie.”