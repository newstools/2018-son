DIE Wallaby-heelagter Israel Folau kan nie te rustig slaap nie, want Tom Banks blaas warm in sy nek. Banks, wat die Brumbies se nr. 15-trui dra, het op die span se toer na Suid-Afrika as ’n onbekende hier aangekom, maar verlaat Suid-Afrika as ’n wêreldklas-heelagter. Sy vaart en vaardighede om duikslae te ontduik het van hom oornag ’n ster gemaak. Daarvan getuig sy skitterdrieë wat hy teen die Lions op Ellispark en Saterdag teen die Bulls op Loftus Versfeld gedruk het. Banks het in die 2015-2016-seisoen twee wedstryde vir die Reds gespeel voordat hy by die Brumbies aangesluit het. Dit sal interessant wees om te sien wat die Wallaby-breier Michael Cheika van Banks se spel dink. As hy aanhou speel soos op sy Suid-Afrikaanse toer sal Cheika nie anders kan as om hom by die Wallabies se oefengroep te betrek nie. Die Bulls was in die 70ste minuut nog 28-24 voor, maar Banks se skitterende individuele poging het die wedstryd in die Brumbies se guns geswaai toe hy in die 70ste minuut gaan druk het.