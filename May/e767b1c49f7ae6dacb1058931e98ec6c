DIE man wat Kevin Hart met ’n seksvideo probeer uitbuit het, is vas. E Online berig Jonathan Jackson is Woensdag op borgtog van $35 000 (sowat R441 000) vrygelaat. Om dinge nog erger te maak, was dié Jackson-ou nogal een van Kevin se grootste tjommies. Hy het in die reeks S.W.A.T gespeel en ook gesig gewys in Kevin se movie Think Like a Man Too. Jackson het ’n seksvideo van die getroude Kevin en ’n ander vrou in Las Vegas geskiet en hom toe daarmee afgepers. Hy het gedreig as Kevin nie ’n hele klomp pitte spoeg nie, gaan hy die sappige video aan die media verkoop. Kevin is gebroke dat sy kastige tjommie van 15 jaar so iets aan hom gedoen het. Hy laat hoor op Twitter: “Ek is geskok. Seer. Ek het nie woorde nie. Ek kan dit nie glo. Sjoe!”