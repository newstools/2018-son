DIE leierskorps van die DA moet besluit of dié vete voortgaan en of ons die inwoners eerste stel. Inwoners se belange kom immers eerste. Só het Patricia de Lille gistermiddag gereageer op regter Patrick Gamble se beslissing dat sy steeds uitvoerende burgemeester van Kaapstad is en haar DA-lidmaatskap heringestel word, hangende ’n hofaansoek op 25 Mei. Die tydelike opskorting van die DA se besluit om De Lille se partylidmaatskap te beëindig, se meriete sal volgende Vrydag deur ’n vol regbank hersien word. Die DA het De Lille verlede week uit die party geskop oor ’n radio-onderhoud, en daaroor het sy ook die burgemeestersketting verloor. De Lille het die DA toe hooggeregshof toe gesleep. Vrydag het Gamble uitspraak voorbehou, maar beveel dat die OVK nie die vakature mag vul nie. Gamble het genoem dat met ’n begroting wat goedgekeur moet word en ’n waterkrisis op hande is die ekstra verwarring onnodig. Gamble het gesê De Lille moet onderneem om haar intussen volgens die party se reëls te gedra. Die burgemeesterskomitee wat De Lille voor die beëindiging van haar lidmaatskap gehad het, is ook heringestel. “Dit gaan oor fairness en equality. As leiers nie met mekaar regverdig kan wees nie, hoe kan ons ’n demokrasie bou waar ons fairness en equality wil bou?” het De Lille ná die uitspraak gesê. “Ons behoort saam te stem en saam te baklei vir die inwoners van die stad.” Die DA sê die hofuitspraak is nie in belang van die mense van Kaapstad nie. In ’n verklaring sê Natasha Mazzone, adjunkvoorsitter van die federale raad van die DA, De Lille het nou slegs ’n seremoniële rol met regeringsbesluite wat deur die DA-koukus in belang van die inwoners geneem sal word. “Dit is ondenkbaar om te verwag dat die DA met ’n mayor moet werk wat die vertroue van twee-derdes van die koukus wat sy lei by twee geleenthede verloor het. “Haar outokratiese leierskapstyl het die koukus verdeel en is ’n bedreiging vir hul vermoëns om hul rol as openbare verteenwoordigers uit te voer.” Mazzone sê in ware Zuma-styl klou De Lille nou aan mag en het sy lankal vergeet van die mense wat haar ingestem het. “Sy het een doel en dit is om enigeen en iets te vernietig wat poog om haar verantwoordbaar te hou.” 