KIMI Makwetu, die Suid-Afrikaanse ouditeur-generaal, het bevind munisipaliteite in die land het sowat R16 miljard meer spandeer as in die vorige jaar. Volgens Makwetu het plaaslike munisipaliteite nie daarin geslaag om verantwoordbaar te wees nie. Hy het ook gesê gate in die leierskap en oorsig op munisipale vlak het by­gedra tot die ongewenste oudituitslae. Makwetu het bygevoeg die onreëlmatige uitgawes van munisipaliteite het van R16,212 miljard in die vorige jaar gestyg na ’n volle R28,376 miljard in die boekjaar 2016/17. Dit is ’n styging van sowat 71%. Skuld Volgens hom het 45 munisipaliteite agteruitgegaan; net 16 het ver­beter. Net 33 munisipaliteite (13%) het dit reggekry om kwaliteit- finansiële verslae op te lewer. In 2011/12 se oudit is die behoefte aan beslissende leierskap die skuld gegee vir die behoefte aan verantwoordbaarheid in munisipale regerings. “Vyf jaar later staar dieselfde uitdagings ons in die gesig. Daar is geen groot positiewe ver­andering in waardige resultate nie; ons sien eerder agteruitgang in oudituitslae.” Makwetu het 257 munisipaliteite en 21 munisipale entiteite ge-oudit.