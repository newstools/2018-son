SUID-AFRIKA se vrouekrieketspan is steeds nie bereid om enige genade aan Bangladesj te betoon nie. Die Proteas het gister seker gemaak hulle wen die eendaagse reeks deur Bangladesj op die Diamond Oval in Kimberley met nege paaltjies af te ransel. Dit besorg aan die Pro­teas ’n onaanvegbare voorsprong van 3-0. Die oorblywende wedstryde word môre en Maandag gespeel. In dié wedstryde in Kimberley en Bloemfontein kan die Proteas dalk ’n paar proefnemings met hul span maak noudat die reekssege reeds in die sakkie is. Die Proteas het Bangladesj gister binne 36.5 boulbeurte vir net 71 lopies uitgeboul. As dit nie was vir ’n onoorwonne vegtersbeurt van die paaltjiewagter Nigar Sultana nie, kon dinge vir die besoekers nog erger gelyk het. Sultana was onoorwonne met 33 lopies agter haar naam toe die tiende paaltjie geval het. Die Proteas het sewe boulers ingespan om die druk op Bangladesj se kolwers vol te hou. Die aanvangsboulers Ayabonga Khaka (3/16) en Marizanne Kapp (2/14) het die meeste sukses behaal. Suid-Afrika het die wenteiken in die 15de boulbeurt bereik vir die verlies van die paaltjie van Andrie Steyn, wat 12 lopies aangeteken het. Lizelle Lee (44&, 5x4, 1x6) het met aanvallende kolfwerk die boulers laat deurloop. Trisha Chetty (15*) was die ander onoorwonne kolwer.