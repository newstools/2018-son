ALLE bruin DA-lede moet in solidariteit met die afgedankte Stad Kaapstadse burgemeester, Patricia de Lille, bedank. Só sê die Khoisan Defiance Campaign (KDC) nadat die DA haar lidmaatskap weens haar uitlatings in ’n radio-onderhoud gestaak het. De Lille sal egter na verwagting vandag dié besluit in die Kaapse hooggeregshof uitdaag. Sy het gister bevestig die gesoute advokaat Dali Mpofu sal namens haar in die hof optree. ’n KDC-woordvoerder, Sammy Claassen, sê gister hulle verwerp die DA se heksejag en De Lille se ongrondwetlike afdanking. Claassen sê: “Ons verwerp die DA-boeremafia en sy afdanking van die burgemeester, Patricia de Lille. “Ons beskou die aggressie en heksejag deur die DA teen ’n sterk Khoisan-moeder as die ergste vorm van diskriminasie en patriargie binne die DA se wit, manlike leierskap. “Daarom doen ons ’n beroep op almal, veral die sogenaamde bruin en swart mense, om hul support aan die DA te onttrek. Ons vra alle DA-raadslede, -burgemeesters, -speakers en -takleiers in Khoisan- of sogenaamde coloured areas om uit die DA te bedank.” Die adjunk-voorsitter van die DA se federale raad, Natasha Mazzone, sê die DA het nie die pos van burgemeester weer aan De Lille gebied nie. Mazzone verduidelik: “Ons het ten einde enige verdere onnodige vertragings te vermy, aangebied dat die OVK nie die vakature (van De Lille) vul voordat die hofsaak in die Wes-Kaapse hooggeregshof gefinaliseer is nie. “Die Stad Kaapstad word deur Ian Neilson, hangend die finalisering van die saak, as waarnemende burgemeester gelei.”