SIBUSISO Madikizela (Atlantic-atletiekklub) het gister met die louere weggestap ná die 31ste Wellington-half­marathon. Die 27-jarige boorling van die Kaap het die wedloop oor 21,1 km in 01:06:37 afgelê. Collen Mulaudzi (01:06:51) van die Boxer-atletiek­klub in Gauteng was kort op sy hakke oor die wenstreep. Mulaudzi se klubmaat Mbongeni Ngxazozo (01:07:08) van die Vrystaat het derde geëindig. Madikizela het gister aan Son gesê hy het nie geweet wat om te verwag nie, want dit was die eerste keer in sy loopbaan dat hy dié wedloop aangedurf het. Taai Hy het gesê: “Die manne het my gewaarsku dat dit nie ’n maklike roete is nie, maar dit was toe glad nie so moeilik soos ek verwag het nie. “Die weer was fantasties en die mededinging onder die langasems van Gauteng en die Vrystaat was taai. “Dit het bygedra daartoe dat ons almal vinnige tye geklok het.” Madikizela sê die belangrikste aspek van dié wedloop vir hom is dat dit hom gewys het dat sy voorbereiding vir die Kaapstad- mara­thon in September op koers is. “My doelwit is om my eerste Kaapstad-marathon (42,2 km) onder 02:20:00 te hardloop. “Kry ek dít reg, staan ek ’n uitstekende kans om dié gouestatus-marathon te wen.” Onder die vroue het Zintle Xiniwe van die KPMG-atletiekklub in ’n uitstekende 01:19:39 gewen. Xiniwe was eenvoudig net te sterk vir Tanith Maxwell (01:20:15) van Boxer en Fortunate Chidzivo (01:21:08) van Nedbank.