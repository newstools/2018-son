DIE Suid-Amerikaanse wildekat is in dié stadium behoorlik in die duiwehok van die Suid-Afrikaanse konferensie van Superrugby. Die Jaguares het die Sharks Vrydagaand in Buenos Aires met 29-13 geklop om hul stem as aanspraakmakers vir die uitspeelrondes nog dikker te maak. Dít was ’n wedstryd wat die Sharks móés wen om die Jaguares in die SA konferensie verby te steek. Ná Vrydagaand se nederlaag bevind die Sharks hulself buite die kwalifiserende plekke vir Superrugby se uitspeelrondes. Moeilik Die Jaguares staan nou ’n goeie kans om die Lions in die wedloop vir die SA konferensietitel verby te steek. En die wyse waarop die Suid-Amerikaners tans speel, gaan dit baie moeilik maak vir enige SA span om hulle tuis of in wegwedstryde te klop. Die Stormers is die enigste SA span wat nog in Suid-Amerika moet gaan besoek aflê, terwyl die Jaguares die Lions en Sharks in onderskeidelik Johannesburg en Durban moet gaan pak. Die Sharks het geleenthede gehad om Vrydag se kragmeting te wen, maar hanteerfoute en vrot dissipline was die Durbaniete se ondergang. Ruan Botha, Sharks-kaptein, is kort voor die einde van die stryd met ’n rooikaart afgestuur omdat hy ’n Jaguares-speler met die skouer in die gesig gestamp het. Lwazi Mvovo het ook in ’n kritieke stadium van die wedstryd die bal voor die doellyn aangeslaan toe ’n sekere drie vir die Sharks in sig was. Puntemakers: JAGUARES – drieë: Ramiro Moyano (3), Bautista Delguy; doelskoppe: Nicolás Sánchez (3); stafdoel: Sánchez. SHARKS – drie:  Ruan Botha; doelskop: Robert du Preez; stafdoele: Du Preez (2).