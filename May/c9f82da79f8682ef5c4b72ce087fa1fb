“MY KIND wás ’n gangster. Ek kan niemand blameer vir sy dood nie.” Dít is die woorde van Valen­tino “Honger” Kallie (19) se ma, Denise Kallie, van Elsiesrivier. Honger en sy beste vriend, Shaun Sass (20), is Woensdag voor Legal Aid se kantore in Bellville koelbloedig doodgeskiet. Die twee was na bewering lid van die Horribles-bende in Eureka Estate, Elsiesrivier. Gister het ’n video­ van die moord soos ’n veldbrand in die sosiale media versprei. Op die video kan gesien word hoe die skieter die twee nader en point blank doodskiet. Alles is binne agt sekondes verby. Denise sou gister per taxi na die Tygerberg-hospitaal se lykshuis gegaan het om haar kind se lyk te gaan uitken, maar uit vrees vir haar lewe het sy omgedraai. Sy sê sy het haar seun Woensdagoggend laas gesien. “Hy het vir my gesê hy gaan saam met Shaun Bellville toe. Shaun het ’n dwelmsaak gehad en sy lawyer gaan sien.” Sy sê Honger en Shaun het ’n paar mense op WhatsApp gevra vir ’n lift. “Hulle het gesê hulle is klaar en wag vir hul lift.” Denise sê ’n onbekende man het haar kom sê haar seun is in ’n skietery gewond en hy veg om sy lewe. Honger en Shaun is later op die toneel dood verklaar. Inwoners meen die twee vriende is deur die Young Ones of die Dissipels uitgehaal. Maar Denise sê sy blameer niemand nie. “Ek het altyd vir hom gesê hy gaan nog vermoor word oor sy leefstyl. Hy was ’n gangster. “Ek het hom gewaarsku dat sy doen en late hom gaan inhaal. Ongeag dit alles was hy my oudste seun en my lieflikste kind.” Maar inwoners wat uit vrees nie genoem wil word nie, sê die twee is gevrees in die Eureka-omgewing. “Hulle het ’n skrikbewind gevoer. Hulle self was ook skieters.” Gomolemo Makgamatha, ’n woordvoerder vir Legal Aid in die Wes-Kaap, sê: “Die twee mans is geskiet nadat hulle vir ’n konsultasie in ons kantore was. Hulle was klaar met die konsultasie en het reeds die gebou verlaat toe hulle geskiet is.” Makgamatha sê die polisie ondersoek die voorval en Legal Aid se mense gee hul volle samewerking. Blankenberg was glo ’n getuie in ’n saak wat vroeër die dag in die hof gedien het. Volgens sy ma het hy pas uit die kar geklim toe die voorval plaasvind.  