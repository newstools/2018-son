DIE Stormers betree môre se Superrugby-kragmeting met die Chiefs as oorweldigende gunsteling. Dít is nou as die babelas ná laas naweek se sege oor die Bulls gedurende die week goed gedokter is. Die Kapenaars het dié week hul weeklikse roetine so ’n bietjie verander deur Maandag in die seewater op hul surfboards te gaan kaperjol. Daar is tog niks so lekker soos ’n bietjie seewater om weer die lywe reg te ruk of die brein so ’n bietjie shock therapy na ’n laatnag te gee nie. Nie dat die Stormers nou oorboord sou gaan met hul viering van ’n sege oor die Bulls nie, want die naweek pak hulle ’n Chief-span met ’n paar bekende All Blacks. Die span uit Waikato is ook ’n tweemalige Superrugbykampioen en het al op verskeie kere Stormer-ondersteuners se harte op Nuweland kom breek. All Blacks soos Brodie Retallick, Damian McKenzie, Anton Lienert-Brown en Charlie Ngatai sal beslis vrees by verskeie spanne inboesem, maar die werklikheid is dat vanjaar se Chiefs maar baie lig in die broek lyk. Individuele briljantheid en ’n hele paar gunsies deur skeidsregters is die hoof­redes waarom die Chiefs ses van hul nege wedstryde tot dusver kon wen. Nes in die geval van die Stormers, was die meeste van daardie seges in tuiswedstryde. Die tuis-segetog is verlede week deur die Jaguares tot ’n einde gebring. Paul Feeney, die Stormers se Nieu-Seelandse invoerproduk as hulpafrigter, het voor môre se kragmeting verkies om die heuningkwas uit te haal deur dié liggewig Chief-span as ’n gevaar te bestempel. In Son se boek is daar net twee Kiwi-spanne waarvoor SA spanne in hul broeke moet bewe ... die Crusaders en die Hurricanes. Albei dié Superrugby-brekers het die Chiefs reeds een keer vanjaar gemaklik geklop. Die Stormers sou ook ’n hele paar lesse geleer het uit die Argentynse wilde katte se sege oor die Chiefs. Die Jaguares het die Kiwi’s in trurat gehou met goeie rolmaalbewegings, vier van die tuisspan se lynstane gegaps, net 18 van hul 118 duikslae gemis en hul balbesit (53%) ordentlik gebruik. Selfs ’n paar Nieu-Seelandse rugbyskrywers gee nie die Chiefs vanjaar veel hoop as ’n aanspraakmaker vir Superrugby-sukses nie. Statistieke wys dat SA spanne besig is om hul Kiwi-eweknieë in te haal. In die 18 ontmoetings tussen die twee lande se Superrugbyspanne, het die Kiwi’s 11 gewen, terwyl die SA spanne 6 keer gewen het. Die telling kan die naweek 11-8 word, danksy die Storm­ers se oorweldiging van die Chiefs. Die Lions het ook ’n goeie kans om die vlugvoos Highlanders in Dunedin om te dop.