RENALDO van Rooyen en Tawfeeq Ebrahim was kop in een mus toe Zarah Hector met ’n hamer vermoor is, en daarom is albei skuldig bevind aan haar moord. Dít was regter Lister Nuku se woorde toe hy gister uitspraak in die moordsaak in die Kaapse hooggeregshof gelewer het. Hector is laas op 15 Maart 2016 lewend en in die geselskap van haar killers gesien. Die drie het toe in Van Rooyen se ouerhuis in Sarepta, Kuilsrivier, ge-chill. Haar ontbinde lyk is op 24 Maart 2016 naby Franschhoek in die Groot-Drakenstein-gebied gevind. Van Rooyen het deurentyd terwyl die uitspraak uitgelees is, relaxed voorgekom terwyl Ebrahim weer kort-kort rondgeskuif het. Nuku sê die staat het sy saak op omstandigheidsgetuienis gebou, maar die staat se saak is verder verstewig toe albei beskuldigdes hul reg op stilswye uitgeoefen het. “Daar is geen direkte bewyse wat toon dat hulle die moord gepleeg het nie, maar nie een van hulle het die hof in hul vertroue geneem nie.” Nuku sê die staat het bo redelike twyfel bewys dat Van Rooyen en Ebrahim wel op 15 Maart 2016 saam gesien is. “Hulle was saam in die garage van Van Rooyen se ouerhuis waar die moord gepleeg is. “Hector se kêrel se silwer BMW wat sy gery het, was ook in die garage. Renaldo is gesien wegry met die kar.” Betrokke Hy sê hoewel hulle albei op al twee klagte – moord en roof met verswarende omstandighede – onskuldig gepleit het, het hulle albei uitgewys waar Zarah se liggaam ge-dump is. “Deurdat hulle saamgewerk het om die lyk te gaan dump, toon ook aan my dat hulle al twee betrokke was by die moord.” Zarah is vyf keer met ’n hamer gekap. Die impak van die houe het veroorsaak dat haar kop los van haar nek is. Van Rooyen en Ebrahim se lawyers het geen getuies geroep nie. Hul families, asook Hector se familie, het die hofsaak gereeld bygewoon. Hoewel Hector se familie merkbaar bly en verlig was oor die uitspraak, het die beskuldigdes se families nie geskok voorgekom nie. Ebrahim se ouma Gawa Samuels, ’n voormalige onderburgemeester van Kaapstad, het uit die hof gestap en die media met dié woorde gegroet: “Hallo, julle valse profete.” Hector se familielede sê hulle is verlig dat die hoofstuk tot ’n einde kom. “Ons is flippen happy. Nou hoop ons net hulle sit lank. “Maar reg het geskied,” het Zarah se broer, Brendan Hector, gesê. 