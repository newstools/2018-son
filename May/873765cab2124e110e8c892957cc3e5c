DIE Rebels het gister in die GIO-stadion van agter gekom om die Brumbies met 27-24 te wen. Die Rebels het vier drieë gedruk teenoor die drie van die Brumbies. Die Rebels het die wedstryd goed begin en in die sesde minuut punte behaal toe die senter Tom English hul eerste drie aangeteken het. Daarna het die Brumbies teruggekap en beheer van die wedstryd geneem met drie drieë agter mekaar. Die drieë is ook verdoel en dit het gelyk asof dinge reeds voor die rustyd vir die Rebels verby is. ’n Tweede drie deur Tom English het egter die Rebels net genoeg hoop gegee om in die tweede helfte aan te hou veg. Hoewel die Brumbies met 21-10 voor was met die rustyd, het die Rebels nooit ophou aanval nie. Dít selfs nadat die Brumbies se losskakel Wharenui Hawera ’n strafskop oorgesit het om te verseker dat die Rebels twee verdoelde drieë moet druk om te kan wen. Ongelukkig vir die Brumbies het die Rebels presies dít gedoen om die wedstryd op sy kop te draai. Puntemakers: Rebels – drieë: Tom English (2), Jack Maddocks, Semisi Tupou; doelskoppe: Reece Hodge (2); strafskop: Reece Hodge. BRUMBIES – drieë: Thomas Cu­sack, Faalelei Sione, Robert Valetini, doelskoppe: Wharenui Hawera (3) strafskop: Hawera.