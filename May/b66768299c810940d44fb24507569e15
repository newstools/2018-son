AS ’N gelukkig getroude paartjie versinnebeeld hulle die nuwe Suid-Afrika. Sy is ook vol vertroue haar man gaan alles in sy vermoë doen om die Springbokke na ’n nuwe era van sukses te lei. Só het Rachel, die vrou van Siya Kolisi, gister aan Son gesê nadat haar man as die nuwe kaptein van die Springbokke aangestel is. Rassie Erasmus, die nuwe Springbok-afrigter, het gisteroggend amptelik bevestig dat die 26-jarige boorling van Zwide in die Oos-Kaap Suid-Afrika in die toetsreeks teen Engeland gaan lei. Dit sal die eerste keer in die geskiedenis van Suid-Afrikaanse rugby wees dat ’n swart speler die Springbokke in ’n toets aanvoer. Rachel sê: “Siya se aanstelling is baie opwindend vir ons as ’n familie. “Dis ’n massiewe eer en ek is uiteraard ongelooflik trots op hom. “Wanneer in ag geneem word waar Siya vandaan kom, is dit beslis ’n wonderwerk. “As ’n kind van die Oos-Kaap het hy homself in ’n baie moeilike situasie bevind. “Hy het kliphard daaraan gewerk om bo daardie omstandighede uit te styg. “Wat sy lewensverhaal so uitsonderlik maak, is dat hy ’n inspirasie en uitstekende rolmodel is vir baie ander jong mense wat hulself in ’n soortgelyke posisie bevind.” Rachel, wat van Grahamstad afkomstig is, het Kaap toe geskuif om te studeer. Sy het Siya in Stellenbosch ontmoet. “Die een karaktereienskap wat my na hom gelok het, is sy nederigheid. “Hy dra sy hart op sy mou en het ’n reputasie opgebou as ’n baie eerlike persoon. Dit het hom tot dusver gewel­dige sukses as ’n rugbyspeler gebring. En ek is vol vertroue dat dit ook van hom ’n uitsonderlike leier van die Bokke gaan maak.” Rachel het toegegee dit is soms moeilik om ’n Springbok-rugbyspeler se vrou te wees. “Ek is reeds gewoond daaraan en is bewus van wat sy nuwe rol gaan behels. Ek sal hom nou voortaan met die res van Suid-Afrika ook móét deel,” sê sy trots.  