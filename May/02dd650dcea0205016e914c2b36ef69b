BILL Cosby wag nog om te hoor wat sy vonnis is, berig NPR, maar intussen word nóg pryse wat hy gewen het, teruggetrek. Die komediant se loopbaan strek oor meer as 50 jaar en hy het deur die jare talle toekennings ontvang. Nou het ook die John F. Kennedy-sentrum vir uitvoerende kunste sy eretoekenning en die Mark Twain-prys vir Amerikaanse humor teruggetrek. Dié pryse is onderskeidelik in 1998 en 2009 aan hom gegee. “Die pryse word aan kunstenaars toegeken wat deur hul lewenswerk ’n groot impak op die Amerikaanse kultuur gemaak het,” lui die sentrum se verklaring. “Weens mnr. Cosby se strafregtelike skuldigbevinding word alles wat hy in sy loopbaan bereik het, nou oorskadu.” Cosby (80) is laas maand skuldig bevind aan seksuele aanranding op vroue wat hy in sy huis in Pennsilvanië ge-drug het. Hy kan tronkstraf van tot 30 jaar kry.