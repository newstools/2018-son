DIE Southern Kings se eerste Pro14-seisoen is verby en daar is ongelukkig niks goeds wat ’n mens daaroor kan sê nie. Dis nadat die Kings Saterdag in hul laaste wedstryd van die seisoen met 20-29 vasgeval het in hul Pro14-derby teen die Cheetahs in die Nelson Mandelabaai-stadion. Die Kings, wat reeds twee keer teen die Cheetahs gespeel en albei keer verloor het, het sake dié keer egter moeiliker gemaak vir hul bure. Ondanks hul moedige spel was dit die Kings se 21ste nederlaag in dié kompetisie. Die Kings se breier, Deon Davids, sê wat hulle wel uit dié reeks geleer het, is hoe dit werk en wat hulle moet doen om welslae daarin te behaal. Davids het sy span geprys vir die poging wat hulle teen die Cheetahs aangewend het. “Dit was ’n baie beter poging­ as in die vorige wedstryd,” sê Davids. Uitgedun “Ons het goed begin, maar het geleenthede verbrou om die Cheetahs vroeg onder druk te plaas.” Davids meen dat wat van die poging iets besonders maak, is dat sy spelers nog uitgedun is weens beserings. Hy sê: “Soveel spelers is beseer dat ek gedink het ons sal nie juis ’n goeie span op die veld kan stoot nie, maar die spelers het die span goed verteenwoordig. “Ek dink ons het verloor net omdat die Cheetahs beter geskrum het.” Davids sê hulle het baie geleer uit hul eerste Pro14-ervaring. Hy sê: “Ons kort baie meer diepte volgende seisoen, want die reeks is lank en hard. “Die span moes vinnig leer, maar dit het ook nie gehelp nie. ons kan dié ervaring net gebruik om voor te berei vir volgende seisoen.”