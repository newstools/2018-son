’N LEERDER het Saterdagmiddag in ’n riooldam in Koekenaap verdrink. Miaheer Muller (8), ’n gr. 3-leerder aan die Primêre Skool Koeke­naap, het saam met ander maatjies by die dam gespeel toe hy gegly en daarin geval het. Hulle het blykbaar deur ’n gat in die omheining toegang tot die riooldam verkry. Die forensiese span van die polisie het later die aand die lykie van die seun uit die dam gehaal. Volgens Miaheer se pleegma, Trooi Cloete (49), het sy hom nog die middag gesien toe hy by sy maatjies gaan speel het. ’n Hartseer Cloete sê: “Ek weet nie wat hulle daar gesoek het nie. “Hy speel nie gewoonlik daar nie, want dit is ver van die huis af. “Hulle het op die damwal gespeel toe hy gegly en in die dam geval het. “Ek het geen onraad vermoed toe sy nefie alleen by die huis aangekom het nie. “Hy het reguit bed toe gegaan en gaan lê. “Ek het aanvaar hy voel nie lekker nie, want hy is altyd siek. “Later, toe dit begin skemer­ word, het ek Miaheer se ouer broer gevra om hom te gaan soek. “Hulle kon hom nêrens kry nie. Sy nefie het toe gesê dat hy in die dam lê. “Ons het toe die polisie en die Matzikama-munisipaliteit laat weet.” Cloete meen die Matzikama-munisipaliteit moes lankal die vyf gate wat in die omheining was, reggemaak het. Volgens Billy Claasen van die Rural and Farm­workers Development Organisation gaan hulle vra dat die voorval ondersoek word. ’n Ontstelde Claasen sê: “Kinders het die reg om in ’n veilige omgewing te speel en te woon. “Dit was die plig van die munisipaliteit om toe te sien dat die heining reg is. “Die toestand van die omheining is onaanvaarbaar en is ’n gevaar vir kinders. “Hulle het ons gemeenskap en kinders gefaal. “Dit is een lewe te veel in ’n gemeenskap wat reeds gebuk gaan onder armoede.”