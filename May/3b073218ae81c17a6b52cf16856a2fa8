MEER as 900 leerders in agt skole in die Karoo word tans toegerus om beheer oor hul toekoms te neem deur werk vir hulself te skep. Graad 10- en 11-leerders van Somerset-Oos, Bedford, Cookhouse en Adelaide stig nou hul eie klein­ besighede en leer finansiële geletterdheid. Dit is danksy Young Entrepreneurs, ’n nasionale franchise wat daarop gemik is om jong Suid-Afrikaners te help om nie deel te word van die meer as 26% van Suid-Afrikaners wat werkloos is nie. Ansulene Prinsloo, eienaar van Young Entrepreneurs, sê: “Die idee is om die gebied op te hef en die kinders ’n beter kans op sukses te gee.” Die program is verlede jaar in die Baai bekend gestel en is toe na die Karoo en ander Oos-Kaapse dorpe geneem. “Die kinders leer waardevolle sake-, lewens- en finan­siëlegeletterdheidsvaardighede deur die praktiese ervaring om hul eie besigheid te begin. “Dit behels onder meer ’n besigheidsnaam en logo, die registrasie van die besigheid, die skep en vervaardiging van produkte en die verkoop daarvan by ’n markdag. “Hulle leer ook hoe om hul geld te bestuur met ’n sterk fokus op spaar, besteding, aandele en belegging.” Sukses Die jaar lange Karoo-program, wat in Julie 2017 deur Metropolitan begin is en deur die MMI-stigting geborg word, moedig leerders aan om hul vindingrykheid en kreatiwiteit te beoefen deur juweliersware, fotorame, skryfbehoeftes en ander items uit herwonne materiaal te maak. Mahlathi Phumelele van die Hoërskool Lonwabo sê: “As dit nie vir dié program was nie, sou ek nie geweet het wat ek eendag wil doen nie. “Ek is nou ’n gedissiplineerde leerder omdat ek sien dat sukses van harde werk afhang. “My prestasie in sakestudie het verbeter, want ek kan wat ek in die Young Entrepreneurs-program leer, in verband bring met wat ek in die klaskamer leer.” Henry Syce, hoof van die Hoërskool Johnson Nqonqoza, sê die projek is ’n “opwindende inisiatief wat ons kinders bemagtig en ons gemeenskap positief beïnvloed.” Paul Geswendt, hoof van die Adelaide Gimnasium, sê: “Leerders toon ’n geweldige verbetering in hul selfvertroue, wat ’n positiewe impak op hul algehele prestasie het. “Die onderwerpe gaan veel verder as die kurrikulum­inhoud. Leerders het ’n groter begrip van alledaagse lewen­situasies ontwikkel.”