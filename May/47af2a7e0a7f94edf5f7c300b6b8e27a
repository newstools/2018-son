OUDTSHOORN. – Twee miljoen liter water gaan daagliks hier verlore. Dit is weens ’n stukkende pyp in die ondergrondse hoofwatertoevoerkanaal vanaf Oudtshoorn se Raubenheimer-dam. Die raad het eenparig besluit dit sal spoedig herstel word. Volgens die direkteur van tegniese dienste, Chris Koch, sal die koste sowat R3,5 miljoen beloop en moet die werk spoedig gedoen word terwyl die watervlak van die dam laag is. “Daar sal nie gewerk kan word as die dam vol is nie en daarom moet die werk voor die reënseisoen afgehandel word,” het Koch gesê. Volgens rdl. George Kersop, voorsitter van die finansiële komitee, is water ’n groot bron van inkomste vir die raad. Die twee miljoen liter wat per dag verlore gaan, is dus ’n enorme verlies. Die dorp se burgemeester, Colan Sylvester, het saamgestem en bygevoeg dat verdere uitstel die dorp in ’n waterkrisis kan dompel.