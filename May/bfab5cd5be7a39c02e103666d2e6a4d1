DIE verhoor oor laas jaar se verkragting van en moord op Camron Britz (14) van Ocean View het gister in die Kaapse hooggeregshof begin. Haar pa, Melvyn Robyn, was een van die heel eerste getuies. Camron se vermeende killer, Moegamat Yagyah Robyn (20), is aangekla van die tiener se dood en verkragting. Hy pleit onskuldig op alle aanklagte. Melvyn het aan die hof verduidelik Yagyah is sy neef se kind. Die staat voer aan Yagyah het die tienermeisie op 1 Julie 2017 van voor en agter verkrag. Luidens die klagstaat het Yag­yah en Camron die aand saam by die bure om ’n vuur gesit. Hy het in ’n stadium opgestaan en geloop, maar kort daarna teruggekom en gesê Camron se pa soek haar. Camron is saam met hom weg. Dit was ook die laaste keer dat sy lewend gesien is. Sy is dieselfde aand as vermis aangemeld. Die volgende dag is haar halfnaakte lyk tydens ’n soektog na haar in die bosse gevind. Haar jonger broer het op haar lyk afgekom. Yagyah is ook in dieselfde omgewing gewaar. Sy is met ’n tou verwurg. ’n Riet is ook in haar keel afgedruk. Melvyn sê toe hy daardie aand by die huis kom, was sy dogter nie daar nie. Hy was egter nie bekommerd nie, want sy dogter het altyd haar ma ingelig as sy uitslaap. Sy vrou het toe reeds geslaap. Later die aand het sy egter wakker geword en gesien haar kind is nie daar nie. ’n Soektog is toe begin en die polisie is ingelig. Hy het ook getuig Camron het vantevore gekla Yagyah het haar gereeld gepla. Hy het dit afgemaak as niks ernstigs nie, het hy getuig. Camron het glo ’n voor­bode oor haar dood gehad en ’n gedig geskryf van hoe haar familie oor haar wit kis sal staan. Regter Yasmin Meer het Yagyah se lawyer oor die vingers getik weens die onsensitiewe manier waarop hy sy vrae stel. “Moenie uit die oog verloor dat dié man sy dogter verloor het nie. “Dit klink asof jy hom wil laat skuldig voel dat hy nie meer bekommerd was die aand toe sy weg was nie.” Na afloop van die pa se getuienis het die regter ook haar medelye aan hom betuig. “Die hof simpatiseer met u oor die dood van u dogter.” Die hofgalery was stampvol vir Yagyah se eerste verskyning. Yagyah het deurgaans kalm voorgekom. Die saak duur voort.