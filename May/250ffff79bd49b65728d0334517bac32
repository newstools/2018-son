NEE, die Stormers het gister verloor omdat hulle nog onder die invloed van ’n Bulls-babelas was nie. Die Kapenaars is gister met ’n slap riem deur ’n baie slinkse Chiefs-span en ’n verbouereerde Kiwi-skeidsregter, Mike Fraser, gevang. Die Stormers was gister op Nuweland vir die eerste keer in ’n Superrugby-kragmeting voor hul tuisskare met 9-15 aan die verloorkant. Dis ’n nederlaag wat ’n baie bitter smaak in die mond van Robbie Fleck, Stormers-afrigter, sal laat. Nog ’n sege sou die Stormers weer binne trefafstand van die Lions, die voorloper in die SA konferensie, gebring het. Die Chiefs was self op soek na ’n wen en dit was van meet af duidelik dat Colin Cooper (afrigter) se span nie Kaap toe gekom het om hul fans te entertain nie. Die plan was duidelik: Frustreer die Stormers grensloos, vind ’n manier om hul sterkpunte te ontwrig en hoop dat die skeidsregter op die dag in jou guns blaas. Die skare van 18 233 moes hulself entertain deur Fraser se vreemde beslissings te bevraagteken. Ná hierdie kragmeting word dit al hoe meer duidelik dat Sanzaar, Superrugby se beheerliggaam, in sulke groot wedstryde neutrale skeidsregters moet aanstel. Daar word ál hoe meer gegrom oor die gebruik van refs wat van dieselfde land as een van die twee spanne kom. Niemand wil tog as die wenner van ’n kragmeting beskou word waarin jou land se skeidsregter se beslissings die rede vir jou sukses is nie. Die Chiefs sal vandag egter nie omgee nie. Dis immers grotendeels die verhaal van die Chiefs se seisoen waar hulle gunsies deur die ref bewys is om bo uit te kom. Vra maar die Bulls, Highlanders en nou ook die Stormers wat gebeur as die ref besluit jy is skuldig voordat jy in die hof jou saak kon stel. Een so omstrede oomblik was toe die Chiefs die krag van die Incredible Hulk gehad het om ’n strafdrie danksy ’n skrum af te dwing. Niemand kon tot dusver die Stormers se Bokstutte op Nuweland voos druk nie. Maar die Chiefs het dit skielik met gemak reggekry. Skelmgeid kan egter nie as die enigste rede vir die Stormers se nederlaag gegee word nie. Spelers soos SP Marais en Dewaldt Duvenhage het met swak besluitneming hul span lelik in die steek gelaat. Puntemakers: CHIEFS – drieë: Anton Leinert-Brown, strafdrie; strafdoel: Damian McKenzie STORMERS – strafdoele: Da­mian Willemse (2), SP Marais.