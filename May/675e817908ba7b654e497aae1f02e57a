MET sewe weke in vanjaar se Superrugbyreeks oor, het die verdedigende kampioene, die Crusaders, Vrydag gewys dit gaan moeilik wees om hul titel af te neem. Die span uit Christchurch het die Melbourne Rebels in Melbourne met 55-10 geklop. Die Rebels het teen die rustyd gedink hulle staan nog ’n goeie kans om Australiese spanne se wendroogte teen die Kiwi-spanne te breek. Ses tweedehelfte-drieë deur die Crusaders het die tuisspan egter gewys dat hy nog baie huiswerk het om te doen as hy eendag ’n aanspraak­maker in Superrugby wil wees. Die Crusaders het met dié bonuspuntsege die algehele voorlopers in vanjaar se reeks gebly. Die Rebels het ’n gulde geleentheid misgeloop om weer die eerste plek in die Aussie-konferensie in te neem. Vrydag se nederlaag was die Rebels se vyfde agtereenvolgende loesing. As die manne van Melbourne nog aanspraakmakers op die uitspeelrondes wil bly, sal hulle eerskomende naweek die Brumbies in ’n wegwedstryd móét klop. Die Crusaders se volgende teenstanders is Nieu-Suid-Wallis se Waratahs in Christchurch. Puntemakers REBELS – drie: Reece Hodge; doelskop: Jack Debreczeni; strafdoel: Debreczeni.