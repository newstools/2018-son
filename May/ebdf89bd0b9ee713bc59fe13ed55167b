DRIE pasiënte het gister op pad hospitaal toe ’n noue ontkoming gehad toe hul ambulans teen ’n motor gebots het. Die voorval het 07:30 op Stockweg in Mitchells Plain plaasgevind, het sers. Noloyiso Rwexana, ’n polisie-woordvoerder, gesê. Na verneem word, het die ambulans vasgejaag teen die motor van ’n polisieman wat nie aan diens was nie. Die paramedikus wat die ambulans bestuur het, was na bewering onder die invloed van drank. Robert Daniels, woordvoerder van die EMS, het bevestig daar was ’n ongeluk. “Die lid was betrokke in ’n botsing met ’n private voertuig wat deur ’n polisiebeampte bestuur is. Gedissiplineer “Die EMS betreur die voorval en beskou dit in ’n baie ernstige lig. “ ’n Volledige ondersoek na die bewerings is van stapel gestuur. “Nadat die ondersoek afgehandel is, sal die personeellid op die geskikste manier gedissiplineer word.” Rwexana het gesê die polisie het ’n saak van roekelose en nalatige bestuur geopen, maar niemand is nog in verband met die voorval in hegtenis geneem nie. “By ons aankoms op die toneel het ons drie pasiënte in die ambulans aangetref,” het Rwexana gesê. “Niemand is egter in die ongeluk beseer nie.”