’N MAN is met dwelms by ’n luukse woonstelkompleks, Villa Italia, in Century City betrap. Daar is later bevestig dat die dwelms ’n straatwaarde van R396 000 het. Dit kom nadat die Stad Kaapstad se metropolisie se eiendomsmisdaad-taakspan Woensdagoggend inligting ontvang het oor onwettige dwelm-aktiwiteite by die betrokke kompleks. Ruth Solomons, ’n Metropolisiewoordvoerder, sê beamptes het die inligting opgevolg. Deurgesoek Met hul aankoms het hulle ’n man langs ’n rooi Renault gevind wat gepas het by die beskrywing wat die informant verskaf het. “Beamptes het die rooi kar deurgesoek en drie pakkies kokaïen in die mags van die voertuig gevind,” sê Solomons. Die beamptes het toe gevra om die verdagte se woonstel te besoek en het verskeie rolle sellotape, klein Ziploc-sakkies, drie selfone, ’n skaal en R2 850 kontant gevind. Solomons sê die 46-jarige verdagte is in hegtenis geneem vir die besit van gevaarlike “dependence-producing substances” en word by Milnerton-polisiestasie aangehou.