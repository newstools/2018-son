KYK, jy moet nóú al jou kaartjies vir Nommer 37 gaan koop, aangesien die Suid-Afrikaanse misdaadriller groot opslae oorsee gemaak het. Nommer 37, wat môre in plaaslike bioskope begin wys, is gegrond op die Safta-bekroonde kortfilm met dieselfde titel. Nosipho Dumisa en Travis Taute was die regisseurs daarvan. Nommer 37 speel af in ’n fiktiewe woonstelblok, Haven Mansions, in ’n buurt op die Kaapse Vlaktes. Randal Hendricks (Irshaad Ally), wat rolstoelgebonde – én woonstelgebonde – ná ’n ongeluk is, is kniediep in die skuld by ’n sosiopatiese geldskieter, Emmie (Danny Ross). Randal se toegewyde meisie, Pam (Monique Rockman), gee hom ’n verkyker present, en hy hou sy bure dop daarmee. Op ’n dag sien hy ’n bende­leier, Lawyer (David Manuel), ’n moord pleeg en besluit om hom af te pers... Wat volg vir Randal en Pam, is ’n lewensgevaarlike speletjie terwyl hulle dieper in chaos gedompel word.  