EEN groot spanbou. Dít is hoe dit voel wanneer jy ’n show van die Britse magician, Dynamo, gaan kyk. Dynamo, gebore as Steven Frayne, het pas sy eerste Seeing is Believing-toer na Suid-Afrika aangepak. Hy het Vrydag en Saterdag by die GrandWest opgetree. Dit was mind blowing. Waar ander magicians van pragtige jong dames gebruik maak om hul truuks te help uitvoer, gebruik Dynamo sy audience. Jy betaal nie net om te kyk nie. Jy word deel van die magic. Van dié wat naby genoeg gesit het om die kleur van sy oë te sien tot dié wat amper teen aan die dak van die Grand Arena gesit het, het deelgeneem. Dit is ook beter om jouself eerder te geniet as om die hele show deur te probeer uitfigure hoe hy sy truuks doen. ’n Paar het gedurende en na die show probeer. Almal het misluk. Die man verdwyn voor jou oë van die verhoog af en verskyn dan weer sekondes later tussen die gehoor. Hy kies random mense uit die audience om nommers uit te skree en raai dit dan als reg. Die beste van als is sy final surprise. ’n Boek (wat hy aan die begin van die show vir iemand in die gehoor gee om te hou) met tekeninge in van alles wat gedurende die aand gebeur het. Dit klink later of jy langs ’n klop uile sit: Hoe? Hoe? Hoe? Jy weet in jou agterkop daar is ’n eenvoudige manier tot alles, maar jy’s so impressed jy leun terug in jou stoel, giggel en klap hande met die res van die meer as 4 000 mense om jou. Dié boorling van Bradford in Engeland ly sedert sy tienerjare aan Crohn se siekte, ’n kroniese toestand wat inflammassie in die verteringstelsel veroorsaak. Weens die medikasie wat hy gebruik het hy ook nou arthritis opgedoen, wat dit vir hom bemoeilik om ’n selfs ’n dek kaarte te shuffle. Tog weerhou dit hom nie om sy gawe met miljoene regoor die wêreld te deel nie. 