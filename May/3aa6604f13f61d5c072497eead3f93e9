DIE student van die Walter Sisulu-universiteit wat verkeerdelik R14,1 miljoen van die nasionale finansiële hulpskema vir studente (NSFAS) ontvang het, het gister vlugtig in die Oos-Londense landdroshof verskyn. Die Valke se eenheid teen ernstige handelsmisdaad het Sibongile Mani (28) gister­oggend op diefstalklagte in hegtenis geneem nadat sy versoek is om haarself daar oor te gee. Mani het in September 2017 opslae gemaak toe dit bekend geword het dat NSFAS dié bedrag verkeerdelik in haar rekening betaal het. Kapt. Anelisa Feni, ’n woordvoerder van die Valke, het gesê Mani het na bewering meer as R810 000 van die miljoene oor ’n tydperk van drie maande op persoonlike items geblaas voordat die ongerymdheid deur NSFAS ontdek is. Volgens Feni is Mani op ’n waarskuwing vrygelaat en sy moet op 2 Julie weer in die hof verskyn.