RIYAAD Salegie wat teregstaan vir die moord op Bhaven Moodaley in 2016, het gister in kruisondervraging gesê hy is nie ’n moordenaar nie. Hy het verlede week skuldig gepleit aan huisbraak met die doel om te steel en diefstal, maar onskuldig aan huisbraak en roof met verswarende omstandighede. Salegie (22) het gister gesê hy is jammer. Toe adv. Ishmet Cerfontein hom vra waaroor, het hy gesê oor die huisbraak. Hy het bygevoeg: “Een ding wat ek nie is nie, is ’n moordenaar.” Hy het getuig dat hy en sy vriend ná die inbraak in ’n Mercedes-Benz wat by die Moodaley-woning gesteel is, Sentraal toe gery het. Naam Hulle het ’n gesteelde TV-stel op die agtersitplek gelaat en op en af in Sentraal gestap. Salegie het bygevoeg al wat hom toe gepla het, was dat die slagoffer sy vriend se naam geuiter het. Hy het getuig dat sy vriend se girlfriend haar by hulle aangesluit het. Hulle het egter ’n CCTV-kamera reg bo die Mercedes gesien, en die “natuurlike ding om te doen” was om in die kar te spring en weg te jaag. Regter Lisa Ntsepe het Salegie oor sy houding teenoor Cerfontein berispe. Sy het gesê sy sal sy arrogansie nie duld nie en hy moet antwoorde bied.