INWONERS van die Bo-Kaap is gatvol oor die hoë water-en-sanitasietariewe wat die Stad Kaapstad teen hulle hef. En Maandag het hul frustrasies oorgekook toe hulle in ’n betoging buitebande op straat gebrand het. ’n Inwoner wat anoniem wil bly, sê: “Ek is moeg oor hoe ons uit ons huise geforseer word deur die hoë tariewe. Ons wil nêrens gaan nie en sal bly opstaan vir ons regte.” Hy is ook ontsteld oor ontwikkelaars wat beoog om groot komplekse om die Bo-Kaap op te rig. Verloor Hy sê: “Ons is ’n klein gemeenskap en dit word al kleiner met die bou van komplekse. “Ons verloor ons heritage. Daar sal niks oorbly as die developers net maak soos hulle wil nie.” Die hoof van die metro­polisie, Wayne le Roux, het bevestig dat die inwoners se betoging verband hou daarmee dat hulle ontevrede is met hoë waterrekenings. Een van die Inwoners weier om te aanvaar dat niks gedoen kan word om ontwikkelaars te verhinder nie. Hy sê, ook op voorwaarde van anonimiteit: “Ons soek antwoorde, ons wil weet wanneer ons gebied se heritage gerespekteer sal word. “Hoe lank moet ons wag totdat ons raakgesien word? Ons was al deur forced re­movals; moet ons rêrig weer geforseer word om ons geboorteplekke te verlaat?” Inwoners dreig dat hulle weer op straat sal betoog as hul griewe geïgnoreer word.