JISLAAIK! Verbeel jou twee van die sexyste en talentvolste bruin ouens maak ’n song vir een van die grootste SA movies vir 2018?! Die rapper Youngsta CPT en die akteur Irshaad Ally het kragte saamgesnoer vir die eerste liedjie “Dala wat Jy Moet” van die bekroonde Kaapse riller Nommer 37. Hoewel dié song ’n kragtige boodskap bevat, spog die single ook met ’n tipiese bendestyl-kletsrymritme en ’n konstante meesleurende koor­herhaling wat nie net perfek by die genre van die fliek pas nie, maar ook bydra tot die opbouende spanning. Irshaad sê die doel van die song is om jong mense te inspireer. “Die woord ‘dala’ beteken ‘doen’ en die song doen letterlik ’n beroep op jong mense om te doen wat hulle moet om bo hul omstandighede uit te styg en suksesvol te wees,” verduidelik die akteur. Irshaad, wat ook die hoofkarakter in die bekroonde fliek is, wei verder uit in ’n onderhoud: “Ek en Youngsta het ook baie gemeen. Ons albei se ouers is onderwysers en ons was albei op die verkeerde pad voordat ons dit in die vermaakbedryf gemaak het. “Dit het ons sterk gemaak om betrokke te wees by bendes en wat daarmee saamgaan. Dit beteken nie dat ons dit goedpraat nie, dis bloot ons getuienis.” Julle, ek kan nie wag dat die fliek op 1 Junie begin draai nie.