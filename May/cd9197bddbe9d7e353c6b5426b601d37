WANNEER dit kom by waar hy regeer, het die Demokratiese Alliansie ’n verantwoordelikheid om sy naam te beskerm. So reageer die DA op ’n brief, gedateer 8 Mei, deur die party se provinsiale voorsitter, Anton Bredell, wat ook die Wes-Kaapse minister van plaaslike regering is. Son verneem die brief is glo gerig aan Ian Neilson, wat toe waarnemende burgemeester van Kaapstad was. Odette Cason, provinsiale kommunikasiebestuurder van die DA, sê die brief is nie inmenging by die munisipale administrasie nie. “Die party het checks en balances om te volg en bied die plaaslike regering ’n ‘buffer’ om seker te maak aanstellings is wettig.” Neilson sê egter hy het nog nooit die brief gesien nie. Volgens Cason het Bredell as provinsiale minister ook die verantwoordelikheid om hierdie aanstellings af te teken. “Dis om seker te maak die regte prosedure, vereistes en kwalifikasies is gevolg. “Baie munisipaliteite maak ook ’n aanbod nog voordat die aanstellingsprosedure afgeteken is.” Oor gerugte dat Craig Kesson die voorkeur-kandidaat is vir die pos van direkteur van korporatiewe dienste, wat in die brief genoem word, sê Bredell­ hy weet nie of Kesson aansoek gedoen het nie. Kesson, ’n senior beampte in die mayor, Patricia de Lille, se kantoor, het die fluitjie geblaas oor beweerde onreëlmatige gedrag en korrupsie. De Lille sê sy dra nie kennis van die brief nie. “Ek het ook nog nie ’n verslag ontvang oor die besluit nie,” het De Lille bygevoeg.