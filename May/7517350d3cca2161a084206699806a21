WÊRELDWYE troukoors loop nog hoog ná prins Harry en die skone Me­ghan Markle se koninklike troue by die Windsor-kasteel op 19 Mei. Om die egpaar se huwelik te vier, word twee spesiale dokumentêre programme oor die hertog en hertogin van Sussex op die Afrikaanse leefstyl­kanaal Via (DStv-kanaal 147) uitgesaai. In die eerste dokkie vertel die egpaar hul sprokiesagtige liefdesverhaal in hul eie woorde. Ons volg die twee se pad vanaf hul kinderdae – syne in Engeland, hare in Kalifornië – tot hul eerste ontmoeting en uiteindelik hul verlowing. ’n Rits kommentators deel ook insigte wat meer lig op die twee se verhouding werp. Ons praat oor: Harry en Meghan Deel 1 word Donderdag 30 Mei om 19:00 op Via uitgesaai, met ’n heruitsending op Saterdag 2 Junie om 15:00. In die tweede dokumentêr loer die kameras agter die skerms van prins Harry en Meghan Markle se glanstroue. TV-kykers wat ingeskakel het om die troue van die jaar te kyk, sal die egpaar se groot dag uit ’n nuwe, insiggewende oogpunt sien en kan Meghan se transformasie van Hollywood-aktrise tot hertogin weer beleef. Ons praat oor: Harry en Meghan Deel 2 word Donderdag 31 Mei om 19:00 op Via uitgesaai, met ’n heruitsending op Sondag 3 Junie om 15:00.