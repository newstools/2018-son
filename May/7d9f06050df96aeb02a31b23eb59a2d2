IN ’N ope brief aan die burgemeester beskuldig die UDM-raadslid Mongameli Bobani die stadsbestuurder, Johann Mettler, van ernstige wangedrag. In die brief aan Athol Trollip, wat ook gestuur is aan pres. Cyril Ramaphosa, die partyleiers in die metroraad en hul nasionale leiers, skryf Bobani, ’n afgedankte onderburgemeester van die Nelson Mandelabaai-metroraad, die UDM gaan die minister van samewerkende regering, dr. Zweli Mkhize, vra om ’n taakspan saam te stel om al die voorvalle van wanbestuur en korrupsie in die metro te ondersoek. Die taakspan moet on­afhanklike forensiese ondersoekers insluit. “Die UDM is betroubaar ingelig die ernstige bewerings is so vroeg soos November 2016 aan u en u kantoorhoof (Kristoff Adelbert) gestuur, maar u het dit nog nooit onder die raad se aandag gebring nie,” lui die brief. Volgens Bobani glo die UDM Mettler het die raad mislei wat die ontslag van die senior bestuurders in die munisipaliteit betref. “Senior bestuurders word ontslaan sonder om die toepaslike wetgewing te volg. “Dít lei daartoe dat die munisipaliteit vrugte­lose en verkwistende uit­gawes aangaan. “Hierdie bewering hou verband met die beëindiging van diens­kontrakte van twee senior bestuurders, Trevor Harper en Mod Ndoyana, sonder ’n besluit van die munisipale raad, soos voorsien in die wet op munisipale stelsels.” Hy beweer voorts Mettler het die kontrakte van sekere munisipale direkteure, onder wie Chris Jamda, Mbulelo Matokazi, mnr. Mantyotya en me. Mphongoshe, onwettig beëindig. “Die UDM is betroubaar ingelig die munisipaliteit betaal steeds regskoste vir al hierdie sake, aangesien die betrokke munisipale werknemers sake teen die munisipaliteit gemaak het omdat die regerende party van swart bestuurders ontslae wil raak.” Volgens Bobani is die beweerde onwettige verlenging van Mohlaleng Media se werk een van die bewerings teen Mettler. “Dit is onder die UDM se aandag gebring dat die stadsbestuurder ’n addendum onderteken het wat die omvang van Mohlaleng Media­ uitgebrei het sonder om die bestuursprosesse van die voorsieningskanaal te volg. “Die stadsbestuurder se optrede is niks anders nie as bedrog en korrupsie wat tot onreëlmatige en vrugtelose uitgawes van sowat R21 miljoen gelei het en wat u nog nooit aan die munisipale raad, nasionale tesourie en ouditeur-generaal en die polisie gerapporteer het nie,” word aangevoer. Bobani se ander bewerings teen Mettler hou onder meer verband met die aanstelling van die voormalige uitvoerende direk­teur van korporatiewe dienste, Vuyo Zitumane, beweerde on­reëlmatige aanstellings van senior bestuurders en die aanstelling van die regs­firma Gray Moodliar vir munisipale sake. Trollip het gesê hy het die brief gesien en beskryf dit as skandelik en ’n monumentale rookskerm. “Die inhoud van Bobani se brief het deel geword van sy leksikon, wat almal in hierdie administrasie as korrup en bedrieglik defi­nieer en homself as ’n selfversekerde stryder teen hierdie euwels. “Wat ’n mens teen die inhoud van die relaas moet weeg, is die mense wat hy beskuldig se openbare reputasie teenoor sy eie, twyfelagtige openbare reputasie.” Volgens Trollip het baie van die voorvalle waaroor bewerings gemaak is oor aanstellings, kontrakte, onreëlmatige en verkwistende uitgawes voor Mettler se aanstelling gebeur en die verkiesing van die administrasie wat hy (Trollip) lei. “Nog ’n belangrike feit (nie dat feite vir Bobani belangrik is nie) is dat ek opgetree het in elke aangeleentheid wat hy geopper het, ongeag wanneer dit plaasgevind het en wat die feite van die bewerings was. Dit is saamgevat en het voor die raad gedien.” Trollip het bygevoeg nie een van die aantygings is onder die mat gevee nie, soos beweer is. “Wat betref die ‘skoonmaak’ van swart bestuur, sal die rekord wys dat die genoemde persone almal deur die vorige administrasie aangekla is, met die uitsondering van Harper, wat uiteindelik bedank het. “Ek is verheug om te kan reageer op elkeen van Bobani se bewerings. Ek sal nie verbaas wees as hy in die put val wat hy vir ander grawe nie.”