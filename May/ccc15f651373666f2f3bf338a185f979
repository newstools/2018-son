PATRICIA de Lille, Kaapstad se mayor, was gister by die Morkel Cottage­behuisingsprojek in die Strand om na die mense se probleme te luister. Volgens Jan Vass, leier van die Morkel Cottage­gemeenskap, is daar ’n magdom probleme wat aandag moet kry. Die projek kom al sedert 2006 aan en sal vir 550 huise voorsiening maak. Tydens die vergadering, wat sommer op die site gehou is, het mense gekla buitelandse arbeiders word gebruik pleks van plaaslike mense. Son het verneem die huise van die projek sal eindelik as die Dr. Allan Boesak-woonbuurt bekend staan, maar hieroor is daar ook nie klaarheid nie. Vass het gesê Boesak het nog nooit die gepaste erkenning gekry vir sy geveg teen apartheid nie. Die ontevredenes het ook gekla die kontrakteur hou nie by die beloftes nie en het geëis dat die bouprojek voorlopige stopgesit moet word. De Lille het gesê die projek kan nie stopgesit word nie, want die stadsraad gaan baie geld verloor. Sy het belowe hulle sal Dinsdag met alle rolspelers vergader om die saak uit te sorteer. Die tyd en plek vir die vergadering moet nog vasgemaak word. Mense het aan Son gesê hulle is baie bly die burgemeester het hulle so gou besoek. Son het intussen verneem plaaslike arbeid word wel gebruik.