“ONS wil net aangaan met ons lewe.” Só het die ouers van Thea Lewis (4) van Uitsig gereageer nadat haar vermeende moordenaar in die Goodwood-landdroshof verskyn het. Brandon September (21), wat na verneem word aan die Terrible Joster-bende behoort, staan op die moord op Thea tereg. Dit het gister in die hof aan die lig gekom dat September vir nóg ’n saak vir die besit van ’n onwettige vuurwapen hof loop. Thea se pa, Hilton Williams, sê: “Ons wil net aangaan met ons lewe en die gereg moet sy gang gaan. “Ons het nog ’n tweejarige dogtertjie wat ons aandag en liefde nodig het.” Volgens Williams het die gemeenskap ’n petisie opgestel en is hulle gekant teen borgtog vir die verdagte. Thea het op 18 April buite hul huis in Uitsig gespeel toe sy deur ’n dwaalkoeël in die bors getref is. Sy het kort daarna in haar ma se arms in hul huis gesterf. September en nog ’n verdagte is die dag ná die voorval gearresteer. Die tweede verdagte is egter vrygelaat toe hy nie met die moord verbind kon word nie en net September is aangekla. Thea is Saterdagoggend tydens ’n hartseerbegrafnisdiens ter ruste gelê. September sal 15 Mei weer in die Goodwood-landdroshof verskyn vir ’n borgtog-aansoek.