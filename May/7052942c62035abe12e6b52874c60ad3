ZIYAAD Eksteen, vleuel van Maritzburg United, reken hulle sal alles in hul vermoë doen om hul afrigter, Fadlu Davids, die geskikte sprokieseinde te gee. Die Team of Choice beleef tot dusver ’n fantastiese seisoen en is steeds besig om sy geskiedenisboeke te herskryf. Maritzburg het deurgedring tot sy eerste eindstryd. Hy pak Free State Stars op 19 Mei in die Kaapstad-stadion in die eindstryd van die Nedbank Cup. Eksteen het ook waardevolle speelkans geniet in laas week se liganederlaag met 0-2 teen Kaizer Chiefs. Eksteen glo dit is die eenheid wat Davids in hul span geskep het, wat nou vrugte afwerp. “Ek dink ons is dit aan coach Fadlu verskuldig,” het die voormalige speler van Ajax Cape Town gesê. “Fadlu het as speler sy toewyding aan die klub getoon. “Hy het aangebly en lid van die klub se bestuurspan geword. Hy is dus al deur baie ups en downs en verdien sukses. “Vanweë Fadlu se vernuf het die klub ál sy doelwitte tot dusver bereik. “Ons het gesê ons wil onder die topvyf-spanne eindig en ons is sterk op koers om dit te bereik. “Ons het ook gesê ons wil dié seisoen tot ’n eindstryd deurdring en ons het dít ook reeds gedoen. “En dit alles in Fadlu se eerste seisoen as permanente afrigter. Dit is ongelooflik! “Die onus rus nou op ons om ons deel te doen en te verseker dat ons die beker vir coach Fadlu en die fans wen. “Dít sal ’n gepaste sprokieseinde van ’n seisoen wees vir iemand wat baie lojaal is teenoor die klub.”