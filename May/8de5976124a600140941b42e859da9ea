JOHANNES Plaatjies en sy susterskind Nigel Plaatjies het nóg ’n bloutjie geloop. Dit volg nadat regter Elize Steyn hul verlof tot appèl Woensdag in die Kaapse hooggeregshof van die hand gewys het. Johannes en Nigel se law­yers­, adv. Ken Klopper en Yasmine Rajap, het ’n aansoek vir verlof tot appèl ten opsigte van die twee se vonnisse gebring. Die twee het albei in Maart ’n lewenslange tronkvonnis gekry vir die moord op Winnie Rust. Rust is in Mei 2016 in haar huis in Wellington vermoor. Nigel was ’n huiskind in die Rust-woning en is finansieel ondersteun deur Rust. Klopper, wat Johannes in die saak verteenwoordig het, het in sy voorlegging gesê die hof het gefouteer toe hy bevind het die staat het sy saak bo redelike twyfel bewys. “Die bewyse spreek vanself dat Nigel verantwoordelik was vir die moord. Johannes is nooit by die toneel gesien nie. Sy vingerafdrukke is nooit op die toneel gevind nie.” Klopper het die hof ook daarop gewys dat daar nie na Johannes se briewe in die tronk gekyk is nie. “Die brief wys tog dat hy geweet het van die beplande misdaad, maar dat hy dit nie self uitgevoer het nie.” Rajap het weer aan die hof voorgehou dat Nigel ’n eerste oortreder was en dat hy 18 jaar oud was toe Rust vermoor is. “Hy is al twee jaar in aanhouding en kan gerehabiliteer word. Verder het die hof ook nie die moontlikheid dat hy beïnvloed is, in ag geneem nie.” Rajap sê die vonnis is skokkend onvanpas. Sy sê ook die hof het meer klem op die belang van die gemeenskap en die erns van die misdaad geplaas. “Steyn het nie na Nigel se persoonlike omstandighede gekyk nie en daar was ook geen genade vir Nigel nie.” Regter Steyn het die aansoek verwerp. Nigel en Johannes se lawyers gaan nou hul saak na die appèlhof in Bloemfontein neem waar ’n volbank regters oor die saak sal moet beslis. 