GENADENDAL. – Die gemeenskap hier is erg geruk deur die moord op ’n 16-jarige seun en die verkragting van sy 18-jarige girlfriend. Die familie verkies om die identiteit van albei slag­offers te weerhou. ’n Bron vertel die misdaad is verlede naweek gepleeg. Die paartjie het glo laas Saterdag by Piet’s Tavern uitgehang. Nadat hulle gekuier het, het hulle deur ’n bebosde gebied huis toe geloop. Die jong paartjie is vermoedelik deur hul aanvallers agtervolg voordat hulle aangeval is. Volgens Son se inligting het drie verdagtes die girl en haar boyfriend met messe aangeval. Die lafaards het die meisie toe verkrag. Toe die outjie probeer keer, het die skurke hom 15 keer gelem. Daar was ook ’n slagwond aan sy keel. Hy is op die toneel dood. Die meisie vertel sy is ure lank om die beurt verkrag en sy het by tye haar bewussyn verloor. Sy sê: “Ek was baie gelukkig dat hulle my nie ook vermoor het nie.” Sy het tot in die vroeë oggendure langs haar boy­friend se oorskot gelê. Toe sy genoeg krag bymekaar kon kry, het sy huis toe gegaan en haar familie vertel. Toe dit begin lig word, het hulle die outjie se lyk op die misdaadtoneel in ’n plas bloed sien lê. Die polisie is ontbied. ’n Man wat nie ver van die bebosde gebied af bly nie, sê die plek is gevaarlik. “Kyk nou net wat in ons rustige dorpie gebeur,” sê hy. Sers. Noloyiso Rwexana, polisiewoordvoerder, het die gru-moord en verkragting bevestig. Sers. Rwexana sê albei sake is Sondag geopen. Drie verdagtes, wat 23, 27 en 28 jaar oud is, is reeds oor die misdrywe in hegtenis geneem. Sodra hulle aangekla word, sal hulle in die plaas­like landdroshof op aanklagte van moord en verkragting verskyn. Die motief vir die moord is nog onbekend. ’n Verdagte is op ’n klag van moord agter tralies gesit.