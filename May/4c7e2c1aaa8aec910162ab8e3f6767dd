’N ENORME taak wag op Hekkie Budler wanneer hy op 20 Mei in Japan om die IBF-, WBA- en die gesaghebbende tydskrif Ring se wêreld-ligvlieggewig-titel boks. Hy kom dan teen Ryoichi Taguchi te staan, wat moeilik voor sy tuisskare geklop sal word. Budler is bewus van die taak op hande. Hy het op Golden Gloves se webblad gesê: “Taguchi is sterk, groter as ek, slaan hard en boks voor sy tuisskare.” Budler gaan inderdaad die leeukuil betree om geskiedenis te maak, want nog nooit voorheen het ’n Suid-Afrikaner met só ’n drietal titels in die kryt geklim nie. Taguchi het 27 van sy 31 gevegte gewen, waarvan hy 12 teenstanders uitgeslaan het. Budler, daarenteen, het 31 van sy 34 gevegte gewen, wat tien uitklophoue insluit. Budler het ook onthul dat hy ’n moordende oefenkamp agter die rug het. “Die kamp was genadeloos. En, ja, ek was nog nooit voorheen só goed voorbereid vir ’n geveg as juis nou nie. Dis die beste wat ek nóg gevoel het.” Budler se afrigter, Colin Nathan, sê: “Dit gaan waarskynlik Hekkie se strafste geveg wees sedert hy in 2010 teen Juanito Rubillar deur die toue geklim het. “Ons kan selfs ’n oorlog sien. “As Hekkie goed genoeg is, sal die beslissing in sy guns wees – selfs in Japan.”