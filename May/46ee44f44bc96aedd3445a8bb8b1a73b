BUITELANDSE winkeleienaars wat Maandagaand se geplunder in Woodlands, Mitchells Plain, vrygespring het, leef nou in vrees. Gangsters wat die be­togings oor grond ge-hijack en chaos in dié gebied veroorsaak het deur minstens vyf winkels te plunder, dreig nou die buitelanders is volgende op die lys. ’n Helse botsing het Maandagmiddag opgevlam toe die polisie rubberkoeëls gebruik het om besetters op ’n stuk oop veld naby Mitchellaan uiteen te jaag. Die gangsters het geantwoord deur met skerp ammunisie op die polisie los te brand. Volgens Mohamed Omar, ’n Somaliese winkeleienaar, het die polisie te lank gevat met hul reaksie nadat die moeilikheid uitgebreek het. Omar (29) sê: “Die polisie het net hier rondgery terwyl die mense voortgegaan het om by die winkels in te breek en dit te plunder. “Hulle moes vinniger gespeel het om die kriminele elemente te arresteer. Maar hulle het niks gedoen nie.” Hy sê hy simpatiseer met die mense wat desperaat is vir grond en behuising. “Ek blame die regering vir dié chaos. Ek is gebore in ’n land waar daar oorlog is. “Jy kan nie geweld met geweld oplos nie.” Hy sê verder die gangsters het hom klaar kom sê hulle het Maandag van sy winkel vergeet. “Ek lewe nou in vrees. Ek het ’n babatjie van sewe maande oud,” sê hy. “Ek het in 2010 tydens dieselfde soort plundery uit Khayelitsha gevlug, want ek het gedink Mitchells Plain is veiliger.” ’n Inwoner, Kulsum Pearson, sê dis die eerste keer in die afgelope 40 jaar dat sy daar woon dat so iets in die area gebeur. Nog ’n inwoner, Gabieba Rademeyer, sê hulle het simpatie met die mense wat vir huise betoog, maar die geweld moet stop. Rademeyer vertel: “Ek is amper aan die brand gesteek, want toe die looters by die BP-garage instorm, het hulle die petroltenk laat omslaan en ek is vol petrol gegooi. “Ek moes vir my lewe vlug, want as hulle net een mêtjie getrek het, was ek ’n vlammebol.” Die 64-jarige Anthony Isaacs sê hulle beset die stuk grond al van Vrydag af en hulle was nog “die hele tyd peaceful”. Isaacs en ’n klomp vroue was gistermiddag besig om erwe af te merk waar hulle beplan om hokkies op te rig. Hy verduidelik hy is desperaat vir blyplek vir sy kinders en kleinkinders, want hulle is te veel vir sy tweeslaapkamerhuis. “Die polisie het eers begin deur die vroumense rond te klap. Toe het hulle ons tools en boumateriaal afgevat. “Maar ons was nooit gewelddadig teenoor iemand nie. Dit was nie ons wat die winkels geplunder het nie.” Omar stem saam en sê die plunderaars was “youngsters” tussen 18 en 20 jaar. Buitebande Wayne Dayson, woordvoerder van Kaapstad se wetstoepassingseenheid, bevestig niemand is Maandag gearresteer tydens ’n gesamentlike operasie deur wetstoepassers, die verkeersdienste en die polisie nie. “ ’n Aantal winkels is gevandaliseer en geplunder, en buitebande is gebrand,” sê hy. “Die plek is skoon­gemaak en die paaie is heropen.” 