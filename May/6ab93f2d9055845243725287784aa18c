TWAALF mense wat beskuldig word van die opspraakwekkende moord op vyf polisiebeamptes en ’n oudsoldaat by die Ngcobo-polisiekantoor in Fe­brua­rie het in die hof verskyn. Die verdagtes het Maandag in die Ngcobo-landdroshof voorgekom, waar die saak tot 24 Mei uitgestel is. Die 12 is lid van die Mancoba Seven Angels Ministry, en 3 van hulle is leiers in dié kerk. Die groep is Banele, Ephraim en Phutumile Mancoba, Siphenathi Mafikwana, Nyameko Gemi, Anelani Nobethe, Luxolo Sixoli, Lwandiso Pho­swa, Zuko Makepula, Thulani Mrwetyana, Loyiso Buhlungu en Mawande Jijingubo. Op 21 Februarie het ’n groot groep gewapende verdagtes ingestorm by die Ngcobo-polisiestasie en losgebrand op polisiebeamptes. In dié voorval is vuurwapens en bulletproof vests uit die stasie gesteel. Vyf polisielede en ’n oud­soldaat is oorlede. Op 23 Februarie het die polisie die Mancoba Seven Angels Ministry ge-raid op soek na die verdagtes, wat glo in die kerk weggekruip het. Sewe verdagtes is dood in die oor-en-weer-skietery wat tussen die verdagtes en polisie gevolg het. Meer as tien mense is in hegtenis geneem. Onder die oorledenes is Thandazile Mancoba, die vermeende baasbrein agter die polisie-killings, en sy broers, Xolisa en Philile Mancoba. Sameswering Ses van die beskuldigdes staan tereg op vyf klagte van moord, poging tot moord en roof met verswarende om­standighede. Al 12 beskuldigdes word aangekla van die sameswering om ’n rooftog met verswarende omstandighede te pleeg. Almal bly in aanhouding tot hul volgende hofverskyning.