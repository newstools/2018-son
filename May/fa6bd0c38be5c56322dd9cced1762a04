VERNA Jacobs is met ’n plastieksak oor die kop versmoor, maar sy het heel moontlik nog geleef toe sy begrawe is. Rowena, haar dogter, is met ’n tou gewurg en met ’n gestreepte handdoek versmoor. Albei se lyke was so erg ontbind dat hul naels en die boonste laag van hul vel al af was. Só het dr. Björn Swigelaar, staatspatoloog, gister in die Kaapse hooggeregshof getuig in die moordsaak van die ma en dogter. Hul lyke is in Desember 2015 by hul huis in Seringstraat, Delft-Suid, opgegrawe nadat hulle twee maande vermis was. Levona Jacobs is die susterskind van Donny, Verna (42) se man. Sy loop hof vir die moorde. Die staat voer aan sy het die twee vroue vir Donny se RDP-huis vermoor. Donny is in Maart 2015 oorlede ná ’n fight met ’n boarder. Swigelaar het gesê die ma en dogter se klere was nog in orde hoewel hul liggame erg ontbind was. Al twee se brein was al vloeistof en selfs hul organe was ontbind. “Dit was moeilik om ’n outopsie te doen en om die oorsaak van hul dood te bepaal. “Die enigste bewys wat ek by Verna gekry het, is dat sy kon versmoor het, want die geel plastieksakkie om haar was styf vasgedraai.” Hy het gesê toe Verna gevind is, het sy in ’n fetale posisie gelê. “Dit dui aan dat sy moontlik nog gelewe het toe sy begrawe is.” Rowena is ook versmoor hoewel sy ’n tou om haar nek gehad het. Haar bene was by haar enkels vasgebind. In die gat waarin Rowena gevind is, is ’n gebruikte kondoom en ’n pienk panty ook gekry. Sy was egter volledig geklee, het Swigelaar getuig. Gedurende die dokter se getuienis het Levona, wat nou ’n nuwe kort kapsel het, haar kop laag gehou en oogkontak vermy anders as met die ander getuies. Die saak duur voort.