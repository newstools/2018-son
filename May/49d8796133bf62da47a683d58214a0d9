AJAX Cape Town gaan nie meer in die uitspeelwedstryde vir ’n plek in volgende seisoen se Premiersokkerliga (PSL) speel nie en is nou vanjaar se gerelegeerde span. Kickoff.com het vanoggend berig dat nege ligapunte vir die 2017/’18-seisoen by die Urban Warriors afgetrek is vir die gebruik van ‘n onwettige speler. Die skuldige speler is die Zimbabwiese doelskieter Tandai Ndoro wie vandag nog sy 32ste verjaarsdag vier. Die Suid-Afrikaanse Sokkervereniging (Safa) het Ajax daaraan skuldig bevind vir Ndoro in PSL-wedstryde teen Platinum Stars, SuperSport United en Polokwane City te gebruik. Ndoro het die afgelope seisoen vir drie verskillende klubs ¬– Orlando Pirates, Al-Faisaly en Ajax – gespeel. Dít is teen sokker se wêreldbeheerligaam, Fifa, se reëls. Die nege punte wat die Urban Warriors verloor het, plaas hulle nou in die laaste plek op die puntelys, met Platinum Stars wat in die 15de plek inskuif en teen Jomo Cosmos en Black Leopards in uitspeelstryde vir volgende seisoen se PSL sal speel. Ajax, wat ook met R50000 beboet is vir elke wedstryd waarin Ndoro gespeel het,  sou môre in sy eerste uitspeelstryd teen Leopards gespeel het. Ajax het nog kans om teen Safa se beslissing te appelleer in die Arbitrasiehof vir Sport. 