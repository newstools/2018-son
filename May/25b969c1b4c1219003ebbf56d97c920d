LEVONA Jacobs het glo ’n vrou se selfoon twee maande gebruik nadat sy die vrou en haar ma na bewering vermoor en begrawe het. Levona loop hof vir die moord op haar oom se vrou, Verna Jacobs, en dié se dogter Rowena Jacobs. Verna is op 1 Oktober 2015 laas lewend gesien en haar dogter ’n week voor dit. AO Anna-Marie van Niekerk, ’n kenner van selfoonrekords, het gister getuig. ’n Man genaamd Johannes Plaatjies, wat die slagoffers se huis van Oktober 2015 by Levona gehuur het, het gesê Levona het hom op 6 Oktober gebel en genooi om in te trek. Levona se selfoon­rekords het dit bevestig. Plaatjies het op 9 Oktober ingetrek. Tussen 9 Oktober en 8 Desember 2015, toe die gemeenskap die lyke opgegrawe het, het Levona en Plaatjies nagenoeg 90 keer per SMS en met oproepe met mekaar gekommunikeer. Die hof het ook gehoor op die dag toe die vroue se lyke gevind is, het Plaatjies ’n SMS aan Levona gestuur, waarna sy drie keer gebel het. Plaatjies, Levona en nog ’n man is aanvanklik vir die moorde in hegtenis geneem, maar die twee mans is later laat gaan. Plaatjies het toe gesê Levona­ het gesê Verna is in Namakwaland en Rowena in Malmesbury. Die selfoondata van albei vroue wys dat hulle van Oktober 2015 tot Desember 2015 nie naby Malmesbury of Namakwaland was nie. Rowena se selfoon is wel telkens deur Levona gebruik. Levona het ook ’n valse beëdigde verklaring afgelê maar ’n selfoonnommer wat in Johannesburg gebruik is, op die verklaring aangebring. Dié verklaring is toe glo aan Sassa oorhandig om Rowena se kinders se grant-geld te claim. Die saak gaan vandag voort.