GEORGE. – Die DA hier draai oënskynlik ook nou teen sy eie burgemeester. Die vraag is net of Melvin Naik dieselfde pad as Patricia de Lille gaan loop. Die DA se oosstreek, wat George, Mosselbaai, Knysna, Oudtshoorn en Beaufort-Wes insluit, het die party se senior leiers gevra om Naik te skors hangende die ondersoek deur die Valke. Die Valke het verlede week toegeslaan op die kantore van die stadsraad en munisipaliteit en beslag gelê op verskeie dokumente en elektroniese toerusting. Dit hou verband met beweerde korrupsie. Naik het kort daarna self gevra om ’n maand met verlof te gaan. Charlotte Clarke, die onderburgemeester, neem nou as burgemeester waar. Jaco Londt, voorsitter van die DA se oosstreek, het gister bevestig dat gevra is dat Naik geskors word. Die versoek is oorgedra aan die DA se federale uitvoerende komitee. Naik sal ’n geleentheid gegee word om sy kant te stel voordat ’n finale besluit geneem word. As besluit word om Naik te skors sal dit nie sy lidmaatskap van die DA en ook nie sy posisie as burgemeester raak nie. Volgens Londt sal dit wel beteken dat Naik geskors word van alle partyverwante aangeleenthede. Bewys Hy het gesê die DA is verbind tot ’n skoon regering en verwelkom die optrede van die Valke. Naik het vroeër gesê hy het niks verkeerds gedoen nie en is oortuig die ondersoek sal dit bewys. Kapt. Philani Nkwalase van die Valke het gister gesê dit neem tyd om deur al die dokumente en elektroniese toerusting te werk om vas te stel of ’n misdaad gepleeg is. Hy het gesê: “As vas­gestel word ’n misdaad is gepleeg, sal kriminele klagte beslis gelê word. “Ek vra die gemeenskap om na vore te kom as hulle inligting het.” Bazil Petrus, ’n eksburgemeester, het gevra dat die Valke se ondersoek sonder enige politieke inmenging voortgaan. “Iemand is onskuldig totdat hy of sy in ’n hof skuldig bevind is. Daar kan nie toegelaat word dat die saak gebruik word om iemand tot ’n val te bring nie.”