“DIS onwettig om leerders wat laat vir skool is, huis toe te stuur.” Só het die departement van onderwys gereageer op die klagtes van bekommerde ouers van Tafelsig oor hul kinders by die skool uitgesluit word as hulle laat is. Talle leerders van die Hoër­skool Tafelsig word glo daagliks huis toe gestuur as hulle laat is. Ouers is bekommerd dat dit die leerders se skoolwerk kan beïnvloed en hul veiligheid in die gedrang kan bring. Noleen Kok, een van die bekommerde ouers, sê: “Dit gebeur elke dag en dis ’n klomp leerders wat huis toe gestuur word. “In die meeste gevalle sit die kinders maar voor die skoolhek, met die hoop dat hulle toegelaat sal word om in te gaan. “Die kinders hoort in die skool en nie in die straat of by die huis nie. “Hulle verloor daagliks ’n klomp skoolwerk – en wat van die bendes wat op die skoolkinders toeslaan?” Die vrou beweer die waarnemende skoolhoof het al voorheen die polisie laat kom oor die kinders voor die skoolhek saamdrom. Eugene Damonse, nog ’n leerder se pa, sê: “Ek het al vir die sekuriteitswag wat die hekke sluit, gesê dit is onwettig. “Die leerders word geboelie deur die gangsters, en van die meisies word deur druglords ingetrek.” Volgens Bronagh Hammond, woordvoerder van die departement van onderwys, mag leerders wat laat kom, nie weggewys word nie. Hammond sê: “Daar is verskillende dissiplinêre stappe wat skole kan doen om leerders wat laat kom, te straf. “Sommige skole laat leerders detensie doen ná skool of verpligtende naskoolse aktiwiteite of opdragte soos papiere op die skoolterrein optel. “Daar is gewoonlik geldige redes waarom hulle laat is, soos vervoerprobleme. “Ons is bewus van die situasie en die beweringe is na die distrikskantoor verwys om ondersoek te word.”