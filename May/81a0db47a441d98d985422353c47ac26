TWEE Oos-Kaapse vroue is deur die Grabouw- gemeenskap aangeval nadat hulle poedel- nakend by ’n shack ingehardloop het. Hulle is vir hekse aangesien. Die gesin by wie se huis die vroue laas Dinsdagaand ingehardloop het, het hulle boeglam geskrik toe die twee vroue sonder ’n draad klere aan hul lyf hul huis wou binnekom. Hulle het alarm gemaak en lede van die gemeenskap het nie twee keer gedink om die arme vroue te slaan tot die bloed loop nie. Past. Kolake Wonge het aan Son gesê hy dink beslis “toordery” is hier betrokke. Tog meen Wonge terselfdertyd dit is darem nie reg dat die vroue so lelik aangerand is nie. Wonge sê: “Dit gaan my verstand te bowe dat die vroue so geslaan is. “Ek weet nie presies wat daartoe gelei het dat hulle kaal by die mense se huis ingegaan het nie, maar dis beslis die werk van die duiwel.” Volgens Wonge is daar ook ’n video­ opgeneem waarop gesien kan word hoe die gemeenskaps­lede die vroue pak. Kapt. FC van Wyk, polisiewoordvoerder, sê die Grabouw-polisie is Woensdag omstreeks 06:40 in kennis gestel van twee vroue wat langs Ou Kaapse Weg aangerand word. Van Wyk sê toe die polisie by die toneel opdaag, het hulle die vroue poedel­nakend aangetref. Van Wyk bevestig: “Sowat 50 lede van die gemeenskap het die vroue omsingel. “Die gemeenskapslede het die vroue nie in die teenwoordigheid van die polisie aangeval nie en die twee is vir behandeling na die naaste hospitaal geneem. Beroof “Die vroue het geweier om ’n klag aanhangig te maak, maar die polisie het voortgegaan en ’n saak van aanranding gemaak.” Volgens Van Wyk het die vroue kort daarna die hasepad terug na die Oos-Kaap gekies sonder om eens ’n verklaring af te lê. Van Wyk sê toe die polisie met die man van een van die slagoffers gesels, het hy gesê die vroue is tydens ’n afskeidspartytjie van hul klere­ beroof. Hy sê verder: “Hulle het toevlug in ’n shack gaan soek. “Die gemeenskapslede het ontsteld geraak omdat hulle dronk was en geraas het en dit is tóé dat hulle die vroue aangerand het. “Daar is verder stories versprei dat die twee vroue by toordery betrokke is, maar dit kon nie bevestig word nie.” Van Wyk sê die saak is na die staatsaanklaer verwys om ’n besluit oor moontlike vervolging te neem.