RYAN Giggs, die afrigter van Wallis, het Liverpool gewaarsku Gareth Bale, sy sterdoelskieter van Real Madrid, kan wel ’n verskil in die Champions League-eindstryd maak. Dis nog nie ’n uitgemaakte saak dat dié aanvallende speler van Real Saterdag teen die Reds in Kiëf gaan uitdraf nie. Dit is ondanks sy vyf doele in sy vier vorige La Liga-wedstryde vir die verdedigende kampioen. Giggs beweer die 28-jarige Bale het die regte ingesteldheid om ’n geskikte bydrae vir sy afrigter, Zine­dine Zidane, te maak. “Elke keer wanneer Gareth speel, maak hy ’n impak. So, hy is die sleutel,” het die voormalige Manchester United-vleuel Giggs uitgewys. “Dit bewys ook net hoe professioneel hy is. Hy kla nie wanneer hy op die plaasvervangerbank gelos word nie. Hy maak dit ’n gewoonte om ’n doel aan te teken wanneer hy op die veld kom. “Hy is volgens my een van die beste spelers ter wêreld omdat hy elke keer van die bank af ’n verskil maak. “Dít is danksy sy professionalisme, sy dryfkrag en begeerte om in die span vir die eindstryd te kom.” Real Madrid mik na ’n 13de Champions League-titel, terwyl Bale die rekord vir die meeste titels deur ’n Britse speler kan ewenaar. Die voormalige verdediger van Liverpool Phil Neal hou tans dié rekord met vier Europese titels, terwyl Bale op drie staan. Ondanks die kritiek teen Bale in Spanje het hy steeds 19 doele in ’n beseringgeteisterde seisoen aangeteken. – Reuters