KAN iets goeds kom uit Scotts­ville in Kraaifontein? Julle kan dit maar glo. Douglas Bell het onlangs die eerste bruin man van Kaapstad – en eintlik die eerste van die vasteland Afrika – geword wat ’n kwalifikasie as biskop behaal het. Dit was aan die Greater Atlanta Theological Seminary in Atlanta, die hoofstad van die deelstaat Georgia in Amerika. Bell is ook die aangewese Suid-Afrikaanse en Afrika-leier van die Global United Fellowship (GUT). Die GUT word gelei deur biskop Neil C. Ellis, ’n stigterslid van dié fellowship in Nassau, die hoofstad van die Bahamas. Bell, wat baie geëer en nederig voel oor die geleentheid wat hom te beurt geval het, gaan voortaan aan die hoof staan van 180 kerke in Suid-Afrika en Afrika. Hy is ook die leier van die Kingdom Revival Community Ministries, wat in Scottsville gebaseer is. Hy vertel: “Op skool het ek net sub B (gr. 2) klaargemaak, maar vandag kan ek ál die eer aan die Here gee, want in 2013 het ek my doktorsgraad in filosofie in Amerika voltooi.” Bell sê hy het deur die genade van die Here al 14 takke geplant. Bell vertel verder van 4 tot 7 September gaan daar in die Moederstad ’n groot gathering van die GUT plaasvind.