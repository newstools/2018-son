TWEE vermeende con artists het Maandag in die Uitenhage-landdroshof verskyn nadat hulle glo ’n 48-jarige man uit R320 000 van sy pensioenfonds geswendel het. Kapt. Anelisa Feni, ’n polisiewoordvoerder, sê die twee, Joram Nkiriho (28) en Moses Orimutambira (36), het gister weer in die hof verskyn. Dit is om ondersoekers tyd te gee om die status van die verdagtes in die land te verifieer, hul adresse te bevestig en prokureurs aan te stel. “Daar word beweer dat die verdagtes tussen April en Mei 2018 ’n man van Uitenhage oortuig het om uit sy werkplek te bedank en R320 000 van sy pensioengeld oor te dra sodat sy voorvaders dit kan vermenigvuldig. Vergeefs “Die slagoffer is in ruil daarvoor R2 miljoen beloof. Dít nadat die slagoffer in ’n plaaslike koerant oor die verdagtes se ‘wonderwerke’ gelees het. “Die slagoffer het vergeefs probeer om die verdagtes te kontak,” het Feni gesê. Volgens Feni het die man besef iets is fout en die Valke se eenheid teen ernstige handelsmisdade in die Baai gekontak. Hulle het die saak vinnig ondersoek en Nkiriho en Orimutambira laas Donderdag in hegtenis geneem. “Daar word beweer dat Orimutambira in die Uitenhage- en Despatch-gebied bedrywig was en homself as David geïdentifiseer het. Hy het glo die nommer 073 488 2366 gebruik om sy slagoffers te lok. Mense wat ook deur hulle ingeloop is, kan AO Leo Mbengashe bel by 072 580 2621.