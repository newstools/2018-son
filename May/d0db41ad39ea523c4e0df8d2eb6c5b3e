“ESKOM” wil die Stormers se ligte Saterdag op Nuweland trip. Nee, dis nie die nasionale kragverskaffer wat dié plan in die mou voer nie, maar die Bulls se opkomende flank, Marco van Staden, wat vinnig besig is om groot naam te maak met sy plettervatte en vurige inklimspel. Van Staden se spanmaats het hom onlangs die bynaam “Eskom” gegee “omdat hy sy teenstanders se ligte afsit”. As Marco jou ge-tackle het, bly jy lê, word daar op Loftus Versfeld vertel. Die 22-jarige flank word ook nou ’n groot gunsteling onder die Bulls se fans. Toe die Superrugby-seisoen begin het, was hy geen seker keuse vir die wedstryd-22 nie, maar weens beserings onder die losvoorspelers het Van Staden sy kans met albei hande aangegryp. Nou lyk dit boonop of hy hom in die beginspan gevestig het. Effektief Van Staden is vreesloos en kliphard en nou ondersteuners van die Bulls dat hy op Nuweland ook die Stormers se ligte sal afsit. Hy het juis die afgelope Saterdag op Loftus Versfeld weer ’n uithalervertoning teen die Highlanders gelewer. Twee naweke gelede is Van Staden – ook weens beserings – op agtsteman ingespan. Dáár was hy nie so effektief nie. Nou is hy terug op flank, wat verreweg sy beste posisie is. Veral Van Staden en die agtsteman Thembelani Bholi het mekaar goed aangevul. Van Staden is 1.84 m lank en weeg 106 kg. Hy is ’n produk van die Hoërskool Bekker in Magaliesburg en het in 2014 vir die Limpopo Blou Bulle gespeel voordat hy in 2015 amptelik die Blou Bul-trui oor sy kop getrek het. Van Staden het vanjaar reeds in ses wedstryde vir die Bulls uitgedraf. ’n Blink toekoms wag op hom.