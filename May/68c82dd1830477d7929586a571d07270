DAAR was Vrydag ’n gejubel en ’n gejuig toe twee groepe mense van onderskeidelik Mitchells Plain en die Siqalo-plakkerskamp in twee verskillende howe verskyn het. Die 19 mans van Siqalo het in die Athlone-landdroshof verskyn, terwyl die groep van Mitchells Plain in die Mitchells Plain-landdroshof verskyn het. Albei groepe is op waarskuwing vrygelaat nadat hulle verskyn het op aanklag van openbare geweld. Die mans van Siqalo is Woensdag in hegtenis geneem en dié van Mitchells Plain die volgende dag gedurende botsings tussen die inwoners van dié areas. Die mense van die Plain sê hulle is gatvol van Siqalo se plakkers wat elke keer die strate afsper en groot skade aanrig wanneer hulle betoog vir beter dienslewering. Sowat 100 ondersteuners van die Siqalo-plakkers het Vrydag by die hof ekstaties gejuig toe die 19 beskuldigdes vrygelaat is. Die polisie het ’n wakende oog oor hulle gehou. Die beskuldigdes word van openbare geweld aangekla. Die inwoners van die Siqalo-plakkerskamp het Woensdag­oggend die besige Jakes Gerwel-rylaan met brandende tyres en vullis afgesper en voertuie met klippe bestook. Hulle het vir basiese dienslewering soos behuising, water en sanitasie betoog. Die optogte het warm geraak nadat met ’n hofbevel gelas is dat hulle die stuk grond moet verlaat wat hulle onwettig beset. Son het laas week berig die plakkers en die inwoners van Mitchells Plain het met mekaar gebots toe die plakkers die inwoners se huise begin teiken het. Lundi Silolo, ’n gemeenskapsleier, sê: “Ons is baie gelukkig dat hulle vrygespreek is sonder om enige geld te betaal.” Volgens Silolo het die betoging begin om die regering se aandag op hul lot te vestig, want dit lyk of die regering van hulle vergeet het. “Ons hoop en vertrou dat die saak vorentoe vir ons sal verbeter,” sê hy. Op ’n vergadering Saterdag met Siqalo en Mitchells Plain se inwoners het Bonginkosi Madikizela, Wes-Kaapse minister van behuising en provinsiale DA-leier, gesê daar is planne om huise aan inwoners van plakkerskampe te verskaf. Madikizela het gesê die behuisingswaglys is lank en diegene wat bo-aan die lys is, word eerste gehelp. Hy sê die provinsiale regering is besig om grond aan te skaf waarheen hulle Siqalo se plakkers gaan skuif. 