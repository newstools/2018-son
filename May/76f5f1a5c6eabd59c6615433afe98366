DIE cops het gister verskeie vuurwapens by die taxi rank in Delft gekonfiskeer. Delft se cops tesame met lede van die provinsiale taakspan het vroegoggend ’n klopjag by die taxi rank in Voorbrug uitgevoer. Dit kom terwyl die bloedige taxi-oorlog tussen die Codeta- en Cata-taxivereniging voort woed. Verskeie taxi’s en voertuie is deurgesoek. Die cops het op vuurwapens afgekom. Altesaam 17 taxi drivers is by die rank gearresteer, onder wie 2 vir die onwettige besit van vuurwapens. Toetse Die cops het op ses vuurwapens beslag gelê, waarvan drie gelisensieerde guns is. Twee was ongelisensieerd en een gun is onder ’n taxi gevind. Die cops het die guns vir ballistiese toetse weggestuur om te kyk of dit met enige misdade verbind word. Die klopjag het gekom nadat nege taxibestuurders die naweek in Nyanga, Langa en Philippi-Oos doodgeskiet en drie gewond is. In Khayelitsha is ’n 60-jarige taxi driver ook in die geweld doodgeskiet. Die cops, wetstoepassers, departement van vervoer en verskeie ander rolspelers was gister heeldag in ’n vergadering om oplossings vir die bloedige taxi-oorlog te vind. Volgens Andile Seyamo, ’n woordvoerder van Cata, is die rede vir die geweld ’n gebrek aan kommunikasie oor die Codeta-taxiroete van Delft na Wynberg. Seyamo het gesê: “Ons het vandag (gister) met Codeta vergader en die probleem opgelos. “Ons taxi’s sal nou weer normaal voortgaan op al ons roetes, wat Nyanga insluit. “Die geaffekteerde roete was vanaf Delft na Claremont en Wynberg.” Naziem Daniels (54), ’n taxibaas en voorsitter van die Delft-Kaapstad-taxivereniging, is onlangs in Delft doodgeskiet. Verskeie taxi ranks, insluitend Wynberg en Voorbrug, asook Suburban in Delft, was gister gesluit en net sekere taxi’s het gery. Honderde pendelaars was gestrand of te bang om in taxi’s te klim. Die leier van die DA in die Wes-Kaap, Bonginkosi Madikizela, het die taxi­geweld veroordeel. Die Wes-Kaapse minister van vervoer, Donald Grant, het belowe dat wetstoepassers die taxi ranks in Delft, Wynberg, Langa, Claremont en Kaapstad sal monitor. Die cops het ook versterkings by verskeie taxi ranks ontplooi.