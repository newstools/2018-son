INWONERS van die McCarthy- informele nedersetting in Uitenhage sukkel al die afgelope week oor die waterlorrie wat hulle van water moet voorsien, nie uitgekom het nie. Nou moet hulle almal toustaan by een kraantjie wat deur meer as 800 huisgesinne gedeel moet word. Nomathemba Matese­shitza, ’n inwoner, sê sy is swanger en sukkel om so ver te loop om emmers water te gaan haal. “Ons moet elke dag na die tap toe loop om water te gaan haal. Ek is pregnant en dis moeilik vir my om al die emmers te dra. “Ek moet vyf of ses keer loop om water te gaan haal. “Ons kan niks sonder water doen nie. Ek kan nie eens my medikasie drink nie.” Neville Kiewiets woon al drie jaar in McCarthy. Hy sê die waterlorrie het volgens sy kennis nog altyd gereeld gekom. “Die watertrok kom daagliks om aan ons water te verskaf, maar van Saterdag af is hulle net nêrens nie. Kinders “Mense is laat vir werk en kinders sukkel om reg te maak vir skool omdat almal in die lang tou moet staan en wag. “Ek self stap nou meer as 150 meter om by die kraan uit te kom,” sê hy. Kiewiets het twee skoolgaande kinders om voor te sorg en sê hulle stap maar soggens na die kraan toe sodat almal hulself kan was. “Waarom kan die trok nie net uitkom nie? Ons is veral bekommerd oor die oumense wat hier woon en sukkel om so ver te loop of om emmers rond te dra,” het Kiewiets gesê. Elizabeth Warney is bejaard en sy sê dis moeilik vir haar om so op en af te moet loop. Sy is ook bekommerd oor brandsiek honde wat aan die kraan lek en moontlik kieme kan versprei.