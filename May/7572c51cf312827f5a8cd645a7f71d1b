SOWAT nege gewapende verdagtes het Maandagaand probeer om ’n gepant­serde transitovoertuig naby Nanaga te kaap en te beroof. Volgens kapt. André Beetge, ’n polisiewoordvoerder, was die voertuig omstreeks 20:00 van Grahamstad af na die Baai onderweg toe twee voertuie probeer het om dit van voor en agter te block. “ ’n Silwer VW Polo het probeer om die voertuig aan die voorkant te vertraag, terwyl ’n silwer Nissan NP300-bakkie met sowat nege gewapende verdagtes van agter en langs die kant daarop begin skiet het. “ Toe die bakkie langs die voertuig kom, het die bestuurder van die transitovoertuig daarin geslaag om die Nissan-bakkie te stamp en te druk totdat die bestuurder beheer oor die bakkie verloor en dit die pad verlaat het.” Beetge voeg by dat dit in hierdie stadium nie bekend is of die verdagtes die bosse in gevlug het en of hulle in die ander verdagte voertuig weggekom het nie. “Die transitovoertuig is, nadat hy sy regtervoorwiel verloor het, steeds na veiligheid na die Kinkelbos-polisiekantoor bestuur.” Genl.maj. Dawie Rabie, die bevelvoerder van die Motherwell-polisiëringsgebied, sê die polisie is verlig dat die sekuriteitspersoneel nie in die voorval beseer is nie en dat die gewapende verdagtes nie met geld kon wegkom nie. “Ons sal hierdie saak volledig ondersoek totdat arrestasies gemaak kan word.” Die polisie het beslag gelê op die silwer Nissan NP300 en ’n deeglike forensiese en ballistiese ondersoek sal uitgevoer word, het Beetge bygevoeg. Enigeen met inligting oor die voorval wat die polisie kan help, moet 08600 10111 bel of hul naaste polisiestasie kontak.