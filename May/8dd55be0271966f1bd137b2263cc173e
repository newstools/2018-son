“GAAN julle maar – ek is klaar geskiet. Ek is klaar dood.” Dít was Michael Kalaka (27) se laaste woorde aan sy vriende voordat sy aanvallers ’n sementblok op sy kop gegooi het. Kalaka se aanvallers het die blok verskeie kere op sy kop laat val om seker te maak hy is dood. Dié vieslike moord is Vrydag omstreeks 19:00 voor die Hoërskool Uitsig gepleeg. Daar is eers op Kalaka en sy drie vriende geskiet toe hulle daar in ’n kar gesit het. Hulle was in die kar om ’n vriend in die Tygerberg-hospitaal te gaan besoek. Die vriend, net bekend as Morgue, is dieselfde aand in ’n ander voorval geskiet. ’n Ingeligte na aan die familie van een slagoffer sê Morgue se kar is agtervolg. “Hy het by ’n huis in Asterlaan stilgestaan en toe hy by die kar uitklim, toe word daar op hom geskiet. “Hy is in die bors en been geskiet. Hy is toe hospitaal toe geneem,” sê die persoon. Die persoon het vertel Kalaka en sy vriende is met hul terugkoms ook agtervolg. “Hulle is na bewering deur mense in ’n bakkie en ’n kar agtervolg.” Kalaka se meisie, Gaynor Franklin, sê sy het gehoor dat die bakkie voor Kalaka-hulle gestop het en dat die ander kar hulle van agter af ingeboks het. “Ek het gehoor daar was baie ouens wat uit die bakkie en kar geklim en op Michael-hulle begin skiet het,” sê Franklin. Sy sê Kalaka en sy vriende is almal raak geskiet, maar hy kon nie betyds wegkom nie. “Sy vriende het gesê dat hulle hom uit die kar wou help, maar hy het aan hulle gesê hulle moet hardloop, want hy is klaar geskiet.” Kalaka se ma, Roseline Haarhof, sê sy kon dit nog gevat het as haar seun net geskiet is, maar hy is gemartel – en dit breek haar hart. “Ek het geen idee hoekom hy so wreed vermoor is nie. Hy het nie ’n kans gehad om weg te kom nie.” Haarhof sê op die toneel wou die cops haar nie nader laat kom nie, hoewel sy gesien het haar kind is aangerand. Franklin sê dat die mense saam met wie Kalaka in die kar was, glo lede van die Terrible-bende is, maar dat hy nie ’n bendelid was nie. Haarhof beaam: “Ek weet baie mense sê hul kinders is nie gangsters nie, maar God is my getuie – my kind was nie.” Die familie van ’n 21-jarige man wat in dieselde voorval raak geskiet is, wou nie kommentaar lewer nie. Lt.kol Andrè Traut, ’n polisiewoordvoerder, het bevestig dat ’n 27-jarige man in Jakarandastraat doodgeskiet is. “In dieselfde voorval is ’n 21-jarige man geskiet en gewond. Die omstandighede word ondersoek.”