VYF van die ses moordbeskuldigdes wat altesaam agt jaar verhoorafwagtend was, is gister in die Baaise hooggeregshof skuldig bevind aan ’n rits aanklagte, waaronder moord. Regter Irma Schoeman het Khangelani Matebe (32), Luanda Nkolose (32), Fuzile Kosana (30), Athenkosi Mtshayisa (27) en Fundile Nqwensu (27) skuldig bevind op klagte van huisbraak met die opset om te roof, roof met verswarende omstandighede, ontvoering en moord. Net Matebe is skuldig bevind op ’n klag van die onwettige besit van ’n vuurwapen en ammunisie. Schoeman het Mzuvukile Foli (31) vrygespreek op ál die klagte teen hom omdat die staat nie sy skuld bo redelike twyfel kon bewys nie. Sy sê al was daar ’n sterk vermoede van Foli se skuld, kan dit nie outomaties omgeskakel word na ’n skuldigbevinding nie. Die mans se hofsaak kom nadat die lyk van Floris Johannes Kruger op 1 September 2010 in die bosse langs ’n grondpad oorkant die Fairview-renbaan in Port Elizabeth aangetref is. Schoeman sê in haar uitspraak daar is nie direkte getuienis wat die beskuldigdes met die moord verbind nie. Die getuienis teen hulle is omstandigheidsgetuienis in terme van DNS en vingerafdrukke wat op die toneel gevind is. Volgens Schoeman het AO Phillip Bekker, kriminoloog, wat onder meer die vingerafdrukke gelig en ontleed het, as deskundige getuie ’n goeie indruk op die hof gemaak. Bekker se getuienis is nêrens betwis nie. Sy sê die beskuldigdes het die vingerafdrukke wat Bekker geïdentifiseer het, as hul eie geïdentifiseer. Schoeman sê Bekker se getuienis oor die ouderdom van die vingerafdrukke strook met die getuienis van ene me. Kellerman, ’n vriendin van die slagoffer. Die regter sê dit is nie nodig vir die staat om te bewys wie van die beskuldigdes wat aan die slagoffer gedoen het nie. Almal wat in daardie stadium van die aanval op Kruger teenwoordig was, het die gemeenskaplike doel gehad om hom te beroof. Hulle kon hulle net op die perseel bevind het met die doel om Kruger te vermoor. Sy sê daar kan afgelei word dat die beskuldigdes sonder toestemming op die slagoffer se perseel was. Almal wat teenwoordig was, het gesien hoe Kruger aangeval is. Schoeman sê Kruger is geskiet en gelem. Hy is in sy huis beseer as die bloed aan die mure in ag geneem word. Die aanvallers het die bedoeling gehad om Kruger te beroof. Volgens haar was die aanval op Kruger genadeloos. Hy’t talle steekwonde gehad waarvan sommige diep en ander oppervlakkig was. Kruger is erg beseer en gedwing om sy kluis vir hulle oop te maak en sy PIN aan die beskuldigdes te verskaf. Volgens Schoeman het die staat bo redelike twyfel bewys dat die beskuldigdes ’n gemeenskaplike doel gehad het om Kruger te vermoor. Sy meen die mense wat Kruger beroof het, is dieselfde mense wat hom vermoor het. Schoeman het die saak uitgestel tot 31 Julie sodat voorvonnisverslae van die skuldiges bekom kan word. Volgens haar is hul omstandighede uniek omdat hulle altesame agt jaar verhoorafwagtend was. Adv. Jason Thysse het aangekla.