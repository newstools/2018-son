DIE Oos-Kaap se eie en unieke Spar Kirkwood-wildsfees raak van 29 Junie tot 1 Julie omtrent wild met die grootste getal nasionale en plaaslike kunstenaars wat gaan optree, meer as 350 spesialis-stalletjies én die aanbieding van een van die provinsie se top-wildveilings. Selfs Kersvader en sy elfies gaan ’n spesiale rit na die fees onderneem. “Geen ander fees het die spesiale atmosfeer soos dié van die Spar Kirkwood-wildsfees nie,” sê Alan Stapleton, aankoopbestuurder: nie-voedselprodukte, borgskappe en gebeurtenisse van Spar Oos-Kaap. “Dié fees roep vriende en familie duidelik én trots nader om hier in samesyn die ondernemingsgees, passie en toewyding van die wye spektrum van kunstenaars en stalletjie-aanbod te beleef en met mekaar te deel,” het Stapleton bygevoeg. Jenni Honsbein, feesdirekteur, het gesê: “Boonop gaan meer as 30 van die land se top-kunstenaars en plaaslike kunstenaars die Spar Kirkwood-wildsfees se wild klankryk aanwakker wanneer hulle die naweek op die Adventure Province-hoofverhoog optree.” Die plaaslike groep Die Baaienaars sal op Sondag 1 Julie op die Adven­ture Province-verhoog optree. Kersvader en sy elfies gaan selfs hul werksessie na die wildsfees bring as deel van die “fees binne die fees” vir die jonger geslag én diegene wat jonk van gees is.