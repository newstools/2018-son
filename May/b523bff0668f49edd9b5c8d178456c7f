CHELSEA se verdediger Antonio Rüdiger beweer hy het ’n plan om Liverpool se Mohamed Salah te stuit. Die Blues verwelkom die Reds op Stamford Bridge vir ’n Premier­liga-stryd met baie op die spel. Die 25-jarige Rüdiger was ’n paar seisoene gelede Salah se spanmaat by Roma in die Serie A. Volgens die Duitser weet hy van die bedreiging wat Salah inhou en voer hy iets in die mou om “Mo”, soos Salah bekendstaan, te stuit. “Kyk, Salah verras jou altyd met die manier waarop hy in ’n goeie posisie opduik, maar dis ’n aspek waarvan ek kennis dra,” het Rüdiger uitgewys. “Ek ken sy vernuf en bekwaam­hede. Hy is goed vir Liverpool, maar laat ek hom herinner – as ek speelkans kry, sal hy weet dat ek nie stadig is nie,” het Rüdiger bygevoeg. Chelsea, wat die vyfde posisie beklee, is vyf punte agter die Merseysiders en teiken ’n posisie onder die topvier-spanne om sy kwalifikasie vir volgende jaar se Champions League-kompetisie te verseker. Die bestuurder, Antonio Conte, se Chelsea-span sal ál drie sy oor­blywende wedstryde moet wen om in die wedloop te bly vir ’n topvier-posisie en die druk op spanne soos Liverpool en Tottenham Hotspur te hou. Dis veral Conte se eweknie, Jürgen Klopp, wat ook aspirasies koester om hul topvier-posisie vir volgende seisoen te verseker. Klopp het natuurlik een oog op die Champions League-eindstryd, waarin hulle op 26 Mei in Kiëf, Rusland, teen die kampioen, Real Madrid, te staan kom. Voordeel Volgens Klopp kan die Reds hul lot verbeter indien hulle Chelsea vandag op sy tuisveld klop. Klopp beweer ook dat Chelsea ’n voordeel het omdat hy glad nie hierdie week in aksie was nie. “Ons het twee ‘halfeindstryde’ teen Chelsea en Brighton, en dan het ons twee weke om vir die groot een voor te berei,” het Klopp gesê. “Ons moet die lewe vir ons maklik maak deur die wedstryde te wen. “In hierdie stadium kan ons nie kies watter een om te wen en watter een nie. Ons het hard gewerk vir dié posisie,” het Klopp bygevoeg. – AP