NIKS in die lewe hoef jou onder te kry nie, selfs al het jy begin in ’n plassie water waar jou ouers jou net so gelos het. Vra maar vir Jayden Molander (11) van Lentegeur, Mitchells Plain. Jayden se ouers het hom nege jaar gelede as peuter onder die brug van die Lentegeur-treinstasie in ’n poeletjie water gelos. Van daardie dag af is hy in die sorg van die vrou wat hom daar gevind het. Én hy is ’n karate-boffin van formaat. Maxine Molander sê haar lewe het in 2009 verander toe haar oë op Jayden geval het. “Ek het daardie tyd vir social development gewerk en ons het ’n oproep gekry dat daar mense met kinders onder die Lentegeur-treinstasie se brug bly. “Maar toe ons daar kom, was daar geen grootmense nie, net Jayden, wat in ’n poeletjie water gesit het. Toe hy my sien, het hy sy arms uitgesteek en ‘Mamma!’ geskree.” Maxine sê sy en haar man, Isiah, is deur ’n formele aannemingsproses om Jayden as hul eie aan te neem. Jare later het hulle ontdek Jayden het ’n liefde vir karate. “My stiefdogter doen karate en Jayden was dadelik geïnteresseerd om dit ook te doen. “Ons het besluit dit sou nie skade doen nie, maar nooit in ons wildste drome het ons kon dink dat hy so goed sou vaar nie,” vertel ’n trotse Maxine. Jayden is nou reeds die afgelope twee jaar die Cape Town Unicity-karatevereniging se kampioen in sy ouderdomsgroep. Dié klonkie het vroeg in sy lewe niks anders geken as om onder brûe sit en in waterpoeletjies te speel nie. Nou het karate hom egter reeds gevat na stede soos Bloemfontein, Johannesburg en Durban. Hieroor sê ’n skaam Jayden: “Ek is baie lief vir karate en geniet dit baie. “Dit is nou my volgende droom – om aan ’n kompetisie in Botswana te gaan deelneem. “Die outjie wat ek laas jaar in die finals gewen het, is van Botswana en hy het agterna gesê ek gaan sien hoe wen hý as ek Botswana toe kom. “So, ek wil hom gaan wys dat ek hom dáár ook kan onderkry.” Geld is egter aan die skraps kant vir Maxine en Isiah, wat albei reeds pensioentrekkers is. “Ons wil baie graag ál Jayden se drome bewaarheid, maar geld is regtig ’n groot, groot kopseer.” Sonlanders wat klein Jayden graag wil ondersteun om in Botswana te gaan deelneem, kan ’n e-pos aan die Molander-gesin stuur by ivanmolander@gmail.com.