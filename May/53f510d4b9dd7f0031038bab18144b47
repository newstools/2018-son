’N MAN is gearresteer nadat die betogings in Vrygrond Maandag weer opgevlam het. Die polisie ondersoek sake van poging tot moord, openbare oproer en ernstige saakbeskadiging. ’n Polisiewoordvoerder, sers. Noloyiso Rwexana, sê ’n vrou wat in Prince George-weg gery het, was die slag­offer van die geweldpleging. Net nadat die vrou ’n groep kinders­ in die pad gewaar het, het sy ’n slag gehoor. Die volgende oomblik was daar vlamme in haar kar. Sy moes hospitaal toe gaan weens die brandwonde wat sy opgedoen het. Rwexana sê die betogers het ook klippe na voertuie gegooi en ’n gebou met petrolbomme bestook. Sowat 150 mense het betoog. Die man (23) wat ge­arresteer is, is van openbare geweld aangekla. Die Wes-Kaapse verkeershoof, Kenny Africa, het Maandagaand gesê die betogers het ook die klubgebou van ’n sportklub in Seawinds aan die brand gesteek. – News24