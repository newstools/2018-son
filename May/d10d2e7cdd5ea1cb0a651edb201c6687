HAAI, Sonlanders! Hans is ’n alleenkind, ’n enigste kind. Soos sy ouers van kleintyd af aan hom verduidelik het, het hy meer dooie as lewende familie. Daarom is Hans se speelplek en speletjies nie soos die ander kinders s’n nie. Hy hardloop nie jillend saam met ’n klomp ander klonkies agter ’n bal in die strate aan nie. Sy speelplek is sy geheim. Dit is ’n plek wat ma Pop en pa Gert Ghries hom verbied het om heen te gaan. Maar dis Hans se geheim waarheen hy ná skool gaan en waar hy ure aaneen sit en droom. Daar waar ’n spesiale plek is waarvan net hy weet waar jy mossels kan uittrap. Begin vandag te lees aan ’n verhaal deur CHRISTA PRINSLOO wat sy My Lewe in Prentjies noem. HANS maak dubbel seker dat niemand hom sien nie. Hy het klaar sy skoolsak onder die bed ingeskiet en sy skoolklere uitgetrek. Hy sien sy ma gebukkend oor die stuk naaldwerk in haar hande konsentreer. Die vergrootglas waardeur sy na die fyn pêrel-borduurwerk in haar hande kyk, maak haar oog monsteragtig groot. Net toe Hans versigtig die agterdeur wil oopmaak, roep sy ma. “Hansie! Haaansie!?” Hans skrik skoon en voel half skuldig oor hy skelm wou uitsluip. “Ja, Mammie?” “Ek is hierso in die kombuis, Mammie ...” Hans kyk om die hoek van die kombuisdeur en sien sy ma kyk steeds nie op van haar borduurwerk nie. “Kyk in die yskas, kind ... Mammie het vir jou toebroodjies gemaak. Dêrra se lunch parcel is ook daarso. Sit die ketel solank aan vir tee. “Maar vat eers vir Dêrra sy parcel, my kind. ’Seblief.” Half stillerig antwoord Hans gedwee: “Dis reg so, Mammie. Soek Mammie ook tee?” “ ’Seblief my kind. Die bruid van hierie rok en daai kwaai antie, haar ma, kom vanaand hierheen. “So, Mammie moet klaarmaak.” Dis ’n ritueel wat Hans goed ken. Sy arme ma, wie se regtervoorvinger al krom staan van die naaldwerk. Maar mammie Pop se fyn hand met die naald loop haar vooruit en menige bruid se rok maak eers by hul huisie ’n draai voordat dit voltooid is. Dit vorm ’n skrille kontras. Die ragfyn wit materiaal wat feitlik permanent op sy ma se skoot rus. Die wit laken wat sy oor haar drapeer dat die rok nêrens vuilsmeer nie. En dan buite in die agter yard. Dit is dêdda Gert Ghries se heiligdom. Gewoonlik is daar so tussen ses en agt karre geparkeer. Party gehawend. Ander ghrênd. Maar Hans se dêdda is bekend as die gemeenskap se mechanic. ’n Kar-dokter. G’n “kar-kanker” kry vir Gert onder nie. Hy vroetel en krap totdat hy die kar se skeet opspoor en dan fix hy dit. In die verste punt van die yard staan die skuurtjie. Sy pa se workshop. Hans stap daarheen met die lunch parcel in sy hand. Dis asof sy dêrra aanvoel dat hy in die workshop stap. “Hansie, gee gou vir pappie die nr. 6-spanner aan.” Mense wat nie die workshop ken nie, sou skrik en dink dis ’n stem wat iewers uit die dode praat. Gert Ghries staan diep onder in ’n put waaroor ’n kar wydsbeen geparkeer is. Op sy vuil kepsie is ’n flitsliggie. Dit laat sy pa half spokerig lyk met die skaduwees wat die vuil gesig dieper inkeep. Die maer ou man met die perkamentagtige plooie is vol olie en swart ghries besmeer. Hans hurk by die put en hou die spanner uit na sy dêdda. “Kom, klim eers uit, Dêrra. Ko’ eet. Mammie het vir ons lekker chilli pilchers oppie brood gesit.” Hans skrik toe hy sien dat dit deesdae moeite raak vir sy pa om met die klein trapleertjie uit die put te klim. Dis asof hy met nuwe oë na sy pa kyk. Hans sien die verslete ou groen overall met die talle ghrieskolle daarop. Hy staan stil ek kyk terwyl sy pa moeisaam sy hande by die wasbak was. Hy’t twee geplooide, klipharde werkershande. Hulle is plek-plek pikswart waar die olie en ghries nie meer wil afwas nie. Ook sy pa herhaal min of meer wat Hans net so ’n rukkie gelede uit sy ma se mond gehoor het. “Hier is nog twee karre wat moet uit voordat die son sak. “Ek sukkel met een van hulle. En daai Andy wat moet help, het nie vandag uitgekom nie.” “Moet ek kom help, Dêrra?” vra Hans dadelik. “Nei, my kind. Jy ken nie van hoe pa werk nie. So, dit sal nie deug nie.” Dit laat Hans half sleg voel. Dit is amper asof sy pa hom uit sy wêreld sluit. Dit maak seer dat sy pa nie dink hy is goed genoeg om te weet waar om te vat of te los in die workshop nie. Vir sy mammie kan Hans ook nie hand gee nie. Hoe sal ’n seunskind dan lyk om met naald en gare fyn pêreltjies op trourokke te sit en borduur? Hans raak stil en staan op. “Ek bring nou tee, Pappie. Moet nog nie terug in die put klim nie.” Toe hy by die agterdeur kom, hoor hy hoeka hoe die outydse ketel se fluitjie blaas soos die water kook. Hy sit dadelik af en hoor hoe sy ma dankbaar sug dat die irri­terende geluid eindelik stil is. Hans besef dis telkens ’n mission vir sy ma om op te staan onder die trourokke en die wit laken. Hy raak haastig met die tee­bekers. Sy ma kyk net skrams op toe hy die beker tee versigtig weg van die wit rok neersit. “Dankie, Hansie,” sê sy inge­dagte. Dieselfde ritueel met die beker tee in die hand volg in die workshop. Hans tref sy pa aan waar hy ingedagte aan sy broodjie kou. Hy sit die beker tee neer. Ook hier kry hy net dit: “Dankie, Hansie ...” Hans stap by hul yard uit en kry koers na sy geheime plek. Oor die eerste duin klouter hy. Dan oor die skerp rotse. Dis ’n plek waar jy jou klim moet ken, want as jou voet gly, kan daai rotse jou geniepsig sny. Maar die geruis van die see in sy ore maak hom rustig. Hans se oë volg die egalige blou lyn soos die see die horison vorm. Hy kyk hier by hom en sien dat die pikkewyn steeds op sy nes sit en broei. En dan sien hy hom: Die skraal, grys figuur nie baie ver van hom af nie.