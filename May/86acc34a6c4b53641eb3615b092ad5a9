OM WELSLAE te behaal en onder die groot klubs in die land gereken te word, sal die mentaliteit van Chippa United­ se spelers drasties moet verander. So meen die span se breier, Vladislav Heric. Chippa pak Polokwane City môre­ in sy laaste wedstryd van die seisoen in die Premier-sokkerliga (PSL). Dit is vir albei noodsaaklik om te wen: City wil buite die relegasie­sone bly en Chippa wil onder die top-agt-spanne eindig sodat hy volgende seisoen aan die MTN8-kompetisie kan deelneem. Heric verwys na sy span se laaste wedstryd twee weke gelede in die Sisa Dukashe-stadion in Oos-Londen teen SuperSport United as ’n voorbeeld. Hy sê: “Kyk wat het hulle gedoen nadat ons die gelykmaker aangeteken het: Met enkele minute­ oor hardloop hulle na die hoek om die doel te vier, pleks daarvan om reguit na die middel van die veld te hardloop en af te skop en die wendoel te probeer aanteken.” Heric sê dit hinder hom dat die spelers tevrede was met ’n gelykmaker. Hy sê: “Top-klubs is nooit tevrede daarmee nie. “Die spelers moet ook weet 1-1 is oukei, maar as daar nog tyd oor is, moet ons sou gou moontlik probeer om te wen, veral ’n tuiswedstryd.” Chippa het dié seisoen in 15 van sy 29 wedstryde (51,7%) gelykop gespeel. Heric sê: “As ons van daardie wedstryde gewen het, was ons dalk nou onder die top-vier en dan kon ons volgende seisoen kontinentale sokker ook gespeel het.”