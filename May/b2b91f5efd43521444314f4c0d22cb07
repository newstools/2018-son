COEGA net buite die Baai is as ’n potensiële site vir die regering se Gas to Power-program geïdentifiseer. Coega se Spesiale Ekonomiese Sone (SEZ) is een van twee sites wat deur Jeff Radebe, minister van energie, bespreek is om moontlik voordeel uit die bogenoemde program te trek. Donderdag het Radebe sy budget speech in die parlement gegee en die belangrikheid van ’n “energiemengsel” om ekonomiese groei ’n hupstoot te gee, uitgelig. Sandisiwe Ncemane, die energiesektor-bestuurder by die Coega-ontwikkelingskorporasie (CDC), het gesê hul ligging is ideaal. Sy het gesê ’n begroting van meer as R25 miljard is toegeken vir ’n kragaanleg wat met gasse werk. Volgens Ncemane is Coega se SEZ vanaf die vroeë 2000’s ’n soliede basis vir energieprojekte. “Ons ligging is ideaal. Die CDC het oor die jare uitgebreide werk ingesit en het ook amper die omgewingsimpak-assessering gefinaliseer. “Die minister se refleksie oor die belangrikheid van gas sal die basis van ons gasbenadering wees, of dit nou natuurlike gasse of watergas is.” Die CDC sal aanhou om met die Oos-Kaapse provinsie, staatsorgane en die privaat sektor saam te werk. Ncemane sê die CDC verwelkom die voltooiing van die MM Ingenieurswese-fasiliteit in Sone?3­ van die Coega SEZ, wat ’n belegging van R350 miljoen is. “Die MM Ingenieurswese-aanleg het ’n produksiekapasiteit van 3 200 metaal-gassilinders per dag en sal ’n plaasvervanger vir invoering wees.”