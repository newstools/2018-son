DIE omstrede pastoor wat sy mond gereeld oor gays uitspoel, het ’n dalk ’n sielkundige stoornis. Oscar Peter Bougardt (51), wat onder meer gays vir die droogte in die Wes-Kaap blameer, het gister in die gelykheidshof verskyn. Die SA Menseregtekommissie (SAMRK) het hom weer voor die hof gedaag vir haat­spraak. Dié hof het in ook 2014 beslis Bougardt mag nie meer in sy ­plasings op Facebook of enige ander openbare forum teen gays diskrimineer nie. Indien Bougardt sou versuim om dié hofbevel na te kom, sou hy ’n boete van tot R500 000 moes betaal of ’n maand tronkstraf uitdien. Bougardt het ondanks die hofbevel voortgegaan met sy praatjies teen gays. Vroeër vanjaar het hy ook aan Son gesê die Here straf die Kaap met droogte omdat die Moederstad die gay-hoofstad van Suid-Afrika is. Gister moes die hof hoor hy het nie die betekenis van die hofbevel verstaan nie. Michelle Norton van die SAMRK sê Bougardt gee nou te kenne dat hy nie verstaan het dat die hof hom beveel het om sy mond van gays af te hou nie. “Net ná die hofuitspraak in 2014 was hy terug op die websites van die LGBTI­gemeenskappe. By een van die artikels waar die Islamitiese Staat (IS) nege mans en ’n seun doodgemaak het as gevolg van hul betrokkenheid by homoseksualiteit, het Bougardt ook kommentaar gelewer. Hy het gesê meer lande wat homoseksualiteit aanvaar, het die Islamitiese Staat se ingryping nodig: ‘Kom asseblief Suid-Afrika toe, IS.’ ” Norton sê net die vrees vir tronk sal Bougardt se mond teen gays toemaak. Bougardt se lawyer, Christa Verster, sê sy kliënt is jammer oor sy uitlatings en hy sal die gays om verskoning vra. Sy sê hy het net sy geloofsoortuiging uitgeleef. Regter Lee Bozalek het Verster vinnig in die rede geval en gesê: “Dit klink nie vir my soos preek nie. Dit klink eerder asof hy ’n sielkundige probleem met gays het. Hy moet iemand hiervoor gaan sien.” Verster het ook gevra dat die hof Bougardt genade moet betoon en ’n opgeskorte vonnis van twee jaar gee. “As hy dán weer oortree, kan hy tronkstraf uitdien.” Bozalek het gevra hoekom hy Bougardt nie langer kan stilmaak nie. “Wat van vyf jaar?” Buite die hof was Bougardt tjoepstil. “Die regter is geregtig op sy opinie. Ek het nie ’n sielkundige probleem nie, hoewel iets baie lank terug met ’n vriend van my gebeur het.” Hy hoor Vrydag sy lot. 