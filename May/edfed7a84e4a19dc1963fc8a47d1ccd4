DIE OP-Olifante kon weinig doen om die WP Sater­dag in hul SuperSport Challenge-wedstryd te stuit. So sê die Olifante se breier, Ryan Felix, nadat sy span op Kemsley Park lelik met 75-28 vasgeval het. Die WP is steeds onoorwonne ná vyf wedstryde. In die ander twee streke is die Pumas (Noord) en Vrystaat (Sentraal) onoorwonne. Felix sê: “Die WP is ’n gesoute span. Daarom sou dit altyd ’n moeilike wedstryd vir ons wees.” Die OP het in die eerste 40 minute goed gevaar, maar die WP het in die tweede helfte behoorlik beheer geneem van die wedstryd. Felix sê: “Ek moet die spelers­ bedank: Hulle het almal­ hard gewerk in die eerste helfte en dit was geen geluk dat ons toe voorgeloop het nie.” Gevaarlik Felix sê hy maak nie ver­skonings nie, maar die geelkaarte wat twee van sy spelers­ gewys is, het die span se spel geraak. Hy sê: “Ons het in ’n stadium met 13 spelers gespeel, en dis duidelik wat toe gebeur het: Die WP is gevaarlik en hy sal so ’n geleentheid nie laat glip nie.” Felix sê ál sy spelers is in ’n mate beseer ná stampe en stote toegedien in die groot nederlaag. Hy sonder die stutte Johan van Wyk (knie) en Lupumla Mguca (harsingskudding) uit. Felix sê: “Almal het be­serings, maar ek glo ons sal almal weer beskikbaar hê, behalwe die twee stutte. JP Jamieson (haker) sal dié naweek ook nie beskikbaar wees nie omdat hy eksamen skryf.”