FABIAN Booysen wil Superrugby­ speel. Maar vir eers sal dié talentvolle losvoorspeler van die SWD-Arende moet wag vir die uitslae van ’n nekwerwel-skandering wat sal bepaal of hy dalk ’n operasie sal moet ondergaan. Booysen, wat ook vanjaar die Arende aanvoer, moes Sondag egter toekyk hoe sy span deur die Westelike Provinsie gekarnuffel word. Die WP het die SuperSport Challenge-wedstryd in Oudtshoorn met 50-3 gewen en daarmee die eerste ronde onoorwonne afgesluit. Booysen sê die besering wat hy eers ná die Boland-Kavaliers-wedstryd ontdek het, kan dalk sy planne kortwiek om op sy spelpeil te verbeter. “Ek het juis na die Arende geskuif om meer game time te kry. Ek wil graag Superrugby speel. Ek het by die Lions nie veel in die Superrugby-span speelkans gekry nie,” het Booysen gesê. “Kyk, daar is niks wat ek aan die saak kan doen nie sou ek die operasie moet ondergaan. “Ek verstaan as dit gebeur, kan ek dalk drie maande buite aksie wees. “Kom ons hoop en vertrou­ dat daar nie geopereer hoef te word nie.” Volgens dié boorling van Caledon heers daar groot optimisme onder die Arende­ om vanjaar goed te presteer. “Ons is ’n klein unie en daarom is daar mos nie baie geldelike hulpbronne soos by die groter unies nie. “Wat vir my ’n riem onder die hart is, is elke speler weet wat sy verantwoordelikheid is in ons strewe om ons doelwitte te bereik. Dit is ’n groot motivering.”