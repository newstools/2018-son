’N GROEP kwaai betogers het die N2 by Colchester net buite die Baai gister met twee lorries en ’n lamppaal afgesper. Dít volg omdat die Nelson Mandelabaai-metro onwettige strukture vernietig het wat deur die inwoners opgerig is. Die polisie vir openbare orde (POP) is uitgeroep om die groep van sowat 70 mense onder beheer te bring. Kapt. André Beetge, ’n polisiewoordvoerder, sê die polisie is gister omstreeks 10:45 ontplooi. “Die polisie was net betyds toe hulle omstreeks 11:00 op die toneel kom. Gejaag “Hulle het twee groot lorries gevind wat aan albei kante in die middel van die N2 geparkeer is.” Die POP het die betogers gejaag na ’n area weg van die hoofpad deur traangas en skokgranate te gebruik. ’n Verdagte is gearresteer. Die N2 is gou-gou weer vir verkeer oopgestel en geen skade is aan voertuie by die polisie aangemeld nie. “Die polisie sal steeds hoë sigbaarheid in die area toepas om te verseker dat die betogers nie weer die N2 blokkeer of skade kan aanrig aan ander padgebruikers nie. “ ’n Saak van die beskadiging van infrastruktuur en openbare geweld is geopen,” voeg Beetge by. Die verdagte (47) sal in die Alexandria-landdroshof verskyn sodra hy aangekla is.