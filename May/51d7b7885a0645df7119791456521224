LIVERPOOL het wel sy plek in die eindstryd van die Champions League-kompetisie bespreek, maar hy sal beslis sy sokkies moet optrek vir die 12-malige kampioen, Real Madrid. Dié twee Europese reuse pak mekaar in die eindstryd van die Champions League op 26 Mei in Kiev, Rusland. ’Pool het Woensdag sy tweede been met 2-4 in die Stadio Olimpico verloor, maar steeds tot die final deurgedring met ’n telling van 7-6 oor die twee bene. Dis egter die sege van 5-2 op Anfield wat skade aan Roma gedoen én die Reds in ’n gunstige posisie geplaas het om tot sy agtste Cham­pions League-eindstryd deur te dring. Nou beweer Klopp sy span sal “opvlam” om te verhoed dat Real ’n driekuns van titels agtereenvolgens wen. “Ons was in die final van die League Cup en kon dit nié wen nie,” het Klopp gesê. “Niemand het my in die pad voorgekeer en gesê ‘dankie dat jy ons na die final gelei het’ nie. Ons was in die final van die Europa League ook ... niemand het dankie gesê nie. Ek sien niks trofeë nie.” Madrid, wat Bayern Munich met 4-3 oor twee bene geklop het, sal in sy vierde eindstryd in vyf jaar meeding. Boonop het die kampioen se afrigter, Zinedine Zidane, die kern van sy span se spelers behou wat die titel in die 2015/16-seisoen vir die eerste keer met Zidane gewen het. “Jy kan nie meer ervare as Real in die kompetisie wees nie,” het Klopp dit duidelik gemaak. “Ek dink 80% van hul span het in ál die finals gespeel en is steeds saam. “Hulle kán ervare wees, maar ons sal opvlam.”