’N FORENSIESE patoloog het die afgelope week getuig oor die skietwonde wat tot Theodore Matthews se dood gelei het toe hy in ’n koeëlreën beland het. Matthews is op 14 September 2015 doodgeskiet. Die vyf beskuldigdes is Robin Taylor (21), Graham­ Kammies (35), Jermaine Mitchell (30), Glynn Carel­son (30) en Wendell Peterson (30). Hulle staan tereg op drie moordklagte, drie klagte van sameswering om moord te pleeg, klagte van die onwettige besit van ’n vuur­wapen en ammunisie, en vier klagte wat verband hou met die oortreding van die Wet op die Voorkoming van Georganiseerde Misdaad (Wet 121 van 1988). Dr. Greg Ochabski het gister getuig Matthews het vier skietwonde in die voorval opgedoen. Volgens Ochabski het Matthews ’n skietwond in die kop, een in die bors, een in die maag en nog een in die regterbobeen opgedoen. Dr. Ochabski het getuig Matthews­ se brein, linkerlong en ’n deel van sy hart is in die voorval beskadig. Volgens die dokter het hy altesame drie koeëls in Matthews­ se liggaam gevind. Hy sê verder oor die wond in die slagoffer se kop dat die bullet in Matthews­ se brein vasgesteek het. Volgens hom is Matthews­ op ’n kort afstand geskiet. Oor die skietwond in die bors sê hy dié koeël het die slagoffer se linkerboarm deurboor. Die koeël het in die linkerkant van die bors vasgesteek. Dié skoot is nie op ’n kort afstand afgevuur nie. Met betrekking tot die skoot in die maag, sê hy dié skoot is op ’n kort afstand afgevuur. Die ander bullet het Matthews­ se regterknie deurboor­ en by sy regterbobeen uitgeskiet. Volgens dr. Ochabski was die doodskote dié in die kop en bors. Gemerk Een van die slagoffer­ se familielede het gister getuig sy het Matthews se lyk positief in die New Brighton-lykshuis uitgeken. Joey Swanepoel, wat in forensiese patologie vir die departement van gesondheid werk, het gister getuig dat hy op 17 September 2015 om 08:50 by die Living­stone-hospitaal was om ’n lyk te collect. Volgens hom het hy die lyk toe na die Gelvandale-lykshuis geneem waar dit gemerk is. Swanepoel het getuig dat hy die lyk op dieselfde dag reggekry het vir die nadoodse ondersoek. Volgens Swanepoel weet hy nie wanneer die lyk geïdentifiseer is nie. Swanepoel sê terwyl die lyk in sy sorg was, het dit geen beserings opgedoen nie. Getuienis is kort hierna gelei dat die betrokke lyk geïdentifiseer is as dié van Jermaine Esau, wat ook op 14 September 2015 doodgeskiet is. Die verhoor dien voor regter M. Makaula. Adv. Mujaahid Sanden kla aan.