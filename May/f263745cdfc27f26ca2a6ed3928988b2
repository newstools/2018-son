REGTER Jannie Eksteen gaan Vrydag uitspraak lewer in die saak van die ex-cop Walter Francis, wat van die moord op Denton Rademeyer op 26 Oktober 2014 aangekla word. Hy staan ook tereg op ’n klag wat verband hou met die verskaffing van ’n vuurwapen en ammunisie aan iemand wat nie ’n vuurwapen of ammunisie mag besit nie. Adv. Terry Price, wat in opdrag van Braam Greyling namens Francis optree, het Vrydag in sy slotbetoog aangevoer daar is ’n verskil in die klagstaat en die opsomming van wesenlike feite. Hy het sy betoog gister voortgesit en gesê daar is vooroordeel teen sy kliënt. “Die beskuldigde is geregtig daarop om homself op grond van die klagstaat vir sy saak voor te berei. “Sy besluit om ’n pleitverduideliking in te dien en sy twee verklarings aan te heg, is gebaseer op die klagte teen hom. “Hy het basies gedoen wat baie min beskuldigdes doen en dit is om hom oop te stel voor die hof. “Hy het van die begin af oop kaarte gespeel.” Price het bygevoeg dat indien die aanvanklike klagte was wat die feite voor die hof is, sou die verdediging nie bogenoemde gedoen het nie. Hy het ook die hof toegespreek oor die adres waar die staat aanvoer Francis die vuurwapen aan Shane “Tiekiepop” Potberg gegee het. Die staat sê hy het sy vuurwapen in sy eie huis aan drie mense, onder wie twee criminals, in die teenwoordigheid van ander onbekendes gegee. Ontmoet “Die hof moet na die adres kyk in die konteks van hoe dit gebeur het. Daar is getuie­nis voor u dat die beskuldigde nie vir beskuldigde 3 (Clement Kogana) ken nie. Dit is nie betwis nie. “Daar is ook getuienis dat hy Enzo (Kroates) die eerste keer op 24 Oktober 2014 ontmoet het. “Die plek waar dit gebeur het, is baie belangrik. “Die staat se saak is dit het by sy huis gebeur en dit maak dus die saak teen die beskuldigde soveel sterker.” Volgens Price is daar nie ’n verduideliking waarom Francis die vuurwapen by sy huis gegee het en waarom hy dit aan criminals gegee het nie. Hy het bygevoeg dit sou beteken sy getuienis dat hy Kogana nie geken het nie of dat hy Kroates eers enkele dae vantevore ontmoet het, is vals. Kogana en Kroates is verlede week vrygespreek. Price het die hof ook toegespreek oor ’n klag van strafbare manslag teen Francis. Hy het gesê hy wil teruggaan na die tyd toe Tiekiepop Francis gevra het om hom te help om wapens te kry. “Sy antwoord dat hy hom gaan probeer help, was misleidend, want hy wou hom nie help nie. Vrae “Dit is baie belangrik, want die gesprek het plaasgevind nadat die vuurwapen in die hangkas toegesluit is. “Die volgende twee vrae is belangrik. Indien Francis ’n vuurwapen aan Potberg wou verskaf, kon hy gesê het ‘gebruik myne’. As hy die versoek verstaan het dat Potberg toegang tot ’n vuurwapen soek om iemand te skiet, kon hy gesê het dat hy syne kon gebruik. “In die afwesigheid van ’n antwoord is dit iets waarna die hof in die holistiese stel feite moet kyk.” Volgens Price is die kern van sy betoog dat Francis geen manier gehad het om te kon voorsien wat sou gebeur nie. Hy het ook gesê daar is nalatigheid in die lug sowel as abstrakte en bewuste nalatigheid.