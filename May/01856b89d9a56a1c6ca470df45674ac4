DIE OP-Olifante se kaptein, Siya Mdaka, sê hy weet presies hoe moeilik dit vandag in die Buffalo City-stadion gaan wees wanneer die Baaienaars die Grens-Bulldogs gaan probeer stuit. Die groot flank van Mthatha het die Bulldogs lank verteenwoordig – in meer as 70 wedstryde. Dit was nadat hy Grens reeds in 2004 in die o. 16-Grant Khomo-week verteenwoordig het. “Dit gaan die eerste keer wees dat ek teen die Bulldogs gaan speel. Ek is dus ’n bietjie onseker hoe die emosies gaan verloop, maar ek sien daarna uit en kan nie wag om die uitdaging aan te durf nie,” sê Mdaka. Volgens hom het die Bulldogs nou wel die tuisvoordeel, maar hulle kan dalk net onder ’n klein bietjie meer druk wees. “Hulle het reeds drie nederlae agter die rug. Dit is dus ’n móét-wen.” Volgens OP se kaptein sal sy span moet wakker slaap vir sy voormalige span se voorspelers. “Ek weet hulle gaan ons met die voorspelers probeer oorheers en dan moet ons oppas vir hul drie aanvallende agterspelers. “Hulle gaan ons baie vinnig probeer aanval en sal amper nooit skop as hulle ’n kans het om aan te val nie. “Ons sal dus regtig op ons hoede moet wees.” Mdaka het verduidelik die OP gaan tans deur ’n boufase wat vordering stadig maak. “Dit is moeilik, want die span bly verander. Ons het ongelukkig baie spelers wat kom en gaan en dit maak voorbereiding moeilik. “Ons moet aanhoudend die spelpatroon met nuwe spelers deel en daarom voel dit ons bly van voor begin.” Mdaka is egter vol hoop. “Die span sien uit na die game en almal het dié week in voorbereiding hul beste gegee. Ons is lus om Grens te klop,” het hy afgesluit.