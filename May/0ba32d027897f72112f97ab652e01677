DIEGENE wat glo Superrugby is besig om uit te sterf, sal hul koppe moet laat lees nadat die Jaguares van Suid-Amerika die naweek die onmoontlike reggekry het. Die Argentyne het ál vier hul wedstryde op hul Australasiese toer gewen. Dié vier seges – oor die Melbourne Rebels, Brumbies, Blues en Chiefs – het die Suid-Amerikaners nou sterk aanspraakmakers op ’n uitspeelplek gemaak. Nadat die Lions nie gister die Hurricanes kon klop nie, het die Jaguares die Gautengers se voorsprong in die Suid-Afrikaanse konferensie na sewe punte gesny. Vrydag se oorwinning met 23-19 oor die Chiefs is maar net die tweede keer dat die Jaguares ’n Nieu-Seelandse span kon klop. Dit sal die Suid-Amerikaners ’n hengse groot hupstoot en hope selfvertroue gee voordat hulle op 19 Mei die Bulls in ’n tuiswedstryd in Buenos­ Aires pak. Voor die afskop vir vanjaar se kompetisie is daar voorspel dat die Suid-Amerikaners weer nie sou kon hond haaraf maak nie. Onder hul nuwe afrigter, Mario Ledesma, lyk dit egter nou asof die Jaguares met ’n wenresep vorendag gekom het. Die swak dissipline wat in die verlede kenmerkend van die Argentyne se vertonings was, is ook iets wat onder Ledesma se breierskap uitgeskakel word. Puntemakers: JAGUARES – drieë: Ramiro Moyano, strafdrie; doelskop: Nicolás Sánchez; strafdoele: Sánchez (3). CHIEFS – drie: Jesse Parete; doelskop: Damian McKenzie; strafdoele: McKenzie (4).