’N MAN is Vrydagoggend vroeg voor ’n besig taxi rank langs die Lilian Diedericks-munisipale gebou in Govan Mbeki-rylaan doodgeskiet. Kapt. Johan Rheeder, ’n polisiewoordvoerder, sê die moord is omstreeks 07:00 gepleeg. Rheeder sê hoewel daar in daardie stadium heelwat voetgangers en verkeer in die omgewing was, kan niemand sê wat gebeur het nie. ’n Karsleutel was nog in die slagoffer se hand geklem. Daar word vermoed dat hy tydens ’n rusie doodgeskiet is. Rheeder sê die man, wat na raming in sy 40’s is, het heelwaarskynlik op die toneel beswyk nadat hy op ’n kort afstand een keer aan die linkerkant van sy gesig geskiet is. Rheeder sê aangesien geen ooggetuies nog na vore gekom het nie, probeer die polisie om die identiteit van die slagoffer vas te stel met die hoop dat dit hulle na sy moordenaar sal lei.