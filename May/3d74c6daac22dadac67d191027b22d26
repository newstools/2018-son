SOOS vermoed, was Ajax Cape Town se appèl onsuksesvol om die promosie/relegasie-uitspeelreeks te stop. Dit volg nadat regter Raylene Keightley van die Johannesburgse hooggeregshof haar finale uitspraak tot Vrydag weerhou het weens die beperkte tyd. Ajax is verdoem tot die Nasionale Eerste Liga nadat hy ’n onwet­tige speler, Tendai Ndoro, laat speel het. Ndoro het sokker se wêreldbeheerliggaam, Fifa, se reëls oorskry deurdat hy by drie klubs geregistreer was én vir hulle gespeel het. Fifa het die saak terugverwys na die Suid-Afrikaanse Sokkervereniging (Safa). Dis waar adv. William Mokhari Ajax laat skuldig bevind het én punte verbeur is, wat tot Ajax se relegasie gelei het. Volgens Keightley moet die uitspeelreeks steeds voortgaan. “Om nou Ajax se aansoek te oorweeg, sal beslis nie in die beste belange van die partye wees nie,” sê Keightley. Sy meen Ajax kan steeds die besluit van die hof laat hersien. As hy suksesvol is om Mokhari se oorwinning ongedaan te maak, kan die promosie/relegasie-uitspeelreeks wel gekeer of selfs oorgespeel word.