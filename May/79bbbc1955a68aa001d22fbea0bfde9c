DIE Boland-Kavaliers het die verdedigende kampioen, die Westelike Provinsie, behoorlik laat bloed sweet vir sy oorwinning in die SuperSport Challenge-rugbyreeks. Die Streeptruie het dié kragmeting naelskraaps met 23-21 gewen nadat hulle met die rustyd nog gerieflik met 15-0 voor was. Die Kavaliers het verlede week gesê hulle is gereed om die WP te klop – en hulle het bitter naby daaraan gekom. Albei spanne het drie drieë gedruk. Die speler wat die Kavaliers se lot beseël het, is die voormalige Blou Bul-losskakel Josh Stander, wat laat in die wedstryd met die wenstrafdoel geslaag het. Die Boland se vertoning sal die span baie moed gee vir die res van die reeks. Sy volgende wedstryd is Saterdag op die Wesbank-sportterrein wanneer die SWD-Arende kom besoek aflê. Puntemakers: WP – Drieë: Herschel Jantjies (2), Edwill van der Merwe; doelskop: Josh Stander; strafdoele: Stander (2). Boland-Kavaliers – Drieë: Ludio Williams, Jovelian de Koker, Valentino Wellman; doelskoppe: Jacquin Jansen (3). Die Bulle het die Valke met 64-33 geklop. Veral Ulrich Beyers en Embrose Papier was groot uitblinkers.