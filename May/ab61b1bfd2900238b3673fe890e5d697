URE nadat Sharisha Deva­ glo ’n LSD-pil op ’n trance-paartie geneem het, het sy van oral op haar liggaam begin bloei – maar voor dit is sy met die hand gewurg. Dít is die getuienis van dr. Deidre Abrahams, ’n senior staatspatoloog. Abrahams het onder kruisverhoor getuig. Sharisha, ook bekend as Sharisha Chauhan, is ’n dag ná die trance-paartie dood. Sy is in die vroeë oggendure van 1 Januarie 2014 na die Mediclinic Paarl geneem. Haar kêrel, Taariq Phillips, staan tereg vir haar moord en verkragting. Hy ontken skuld op die klagte. Adv. Joey Moses het gister voortgegaan om Abrahams te grill. In die hospitaalverslag word aangedui dat sy by aankoms natgesweet en haar vel warm was. Later is dit aangeteken dat sy ’n vinnige hartklop gehad en van oral, insluitend vaginaal, begin bloei het. Abrahams het gesê dit is alles observasies van die susters en dat dit nie ’n verduideliking gegee het oor wat die oorsaak was nie. Sharisha is wel vir ’n oordosis dwelms behandel. Moses wou toe weet hoekom die hospitaal se brain scan nie die beserings aan die brein gewys het nie. “Soms wys die scans nie alles nie, maar in ’n outopsie kan ’n mens alles sien,” het Abrahams getuig. Volgens Abrahams was Sharisha se liggaam oortrek met kneusplekke. Sy het ook bloed en swelling op die brein gehad wat die gevolg van trauma is. Hoewel Phillips en nog van hul vriende sê Sharisha het LSD saam met hulle gebruik, is geen teken daarvan in haar bloed gevind nie. Phillips het heel kalm voorgekom met ’n string gebedskrale om sy nek.