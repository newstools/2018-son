VERSKEIE spelers van die Bulls het Saterdagaand op Loftus Versfeld hul aanspraak verstewig om Engeland volgende maand in Suid-Afrika te pak. Die Bulls het die opwindende kragmeting met 39-33 gewen en sodoende nou sewe wedstryde agtereenvolgens teen die Sharks gewen. Die voormalige Springbok-afrigter Nick Mallett was uiters opgewonde oor wat hy gesien het. “Ons het vandag ’n paar spelers gesien wat die Springbok-trui oor die kop kan trek. “Warrick Gelant was weereens skitterend. Hy speel al die hele seisoen top-gehalte-rugby,” het Mallett gesê. “Dan is daar Jesse Kriel. Hy is sommer stukke beter as verlede jaar. “Hy’s vinnig van die merk af, hardloop reguit en is vol planne. “Handré Pollard bewys hom ook self week ná week. “Hy sal geen Springbok-span in die steek laat nie. “Ek is ook beïndruk met Travis Ismaiel onder die hoë bal. En voorlangs dink ek Trevor Nya­kane het ’n skitterende wedstryd gespeel. Hy verbeter week ná week in die vaskop-posisie. “Marco van Staden is die dark horse vir die Bok-span. “Hy is geweldig sterk in sy bolyf en dryf met groot aggressie oor die voordeellyn. Hou hom dop,” sê Mallett. Aan die kant van die Sharks was die haker Akker van der Merwe ewe indrukwekkend. Hy het aan die Bok-afrigter Rassie Erasmus gewys hy behoort op 9 Junie sy toetsdebuut te maak. Van der Merwe en die vleuel S’bu Nkosi het ook ’n indruk op Mallett gemaak. ’n Massiewe toets wag Saterdagaand op die Bulls wanneer hulle die omgekrapte Jaguares in Argentinië moet pak. Gelant se vyfster-vertoning het die Bulls se droom lewend gehou om nog die uitspeelrondes te haal.