OUDTSHOORN. – Dr. Danzil King (36), ’n voormalige weermagdokter wat aan die infanterieskool verbonde was, is Maandag aan verkragting en twee klagte van seksuele aanranding skuldig bevind. Streeklanddros Daniel Boks het King se getuienis as vals en leuenagtig verwerp en het bevind die klaagsters, twee vroulike rekrute, het nie enige motiewe gehad om hom valslik te beskuldig nie. “Die twee rekrute het mekaar nie geken nie en het eers gedurende ’n besoek aan ’n maatskaplike werker ontmoet,” het die landdros gesê. “Die beskuldigde het ná die getuienis van dr. Charlston Dreyer, die dokter wat een van die vroue ná die voorvalle ondersoek het, sy weergawe aangepas en dit met sy mediese kennis ingekleur.” Die voorvalle het in April 2016 in die siekeboeg van die infanterieskool gebeur. In die eerste voorval het ’n 21-jarige rekruut die siekeboeg vir ’n oorprobleem besoek. Vingers King het die vrou gevra om haar oorpak uit te trek en self haar panty uitgetrek. Hy het daarna twee vingers in haar geslagsdeel gedruk en haar borste bevoel. Hy het die siekeboeg se deur gesluit en later gesê hy wens hy was haar kêrel. Hy wou ook van haar weet wat sy hom sou gee as hy haar sou afboek. In die twee ander voorvalle het ’n tweede rekruut, ook 21, die beskuldigde vir ’n liesbesering besoek. Sy is ook gevra om al haar klere uit te trek. Daarna het die beskuldigde haar geslagsdeel gevryf omdat dit, volgens hom, die enigste manier was om die liesbesering te genees. Die siekeboeg se deur is weer gesluit en ondanks drie keer se kloppery is dit nie oopgesluit nie. Toe sy 10 dae later vir ’n opvolgbesoek gegaan het, het die beskuldigde weer haar vagina gevryf. Hy wou sy vingers daarin druk en haar soen, maar sy het hom gekeer. Sy borgtog van R5 000 is op versoek van sy lawyer, adv. Benito Metembo, tot vonnis­oplegging verleng.