CHIPPA United se “professor”, Mark Mayambela, glo hy en sy spanmaats het die regte huiswerk gedoen om ’n oorwinning oor Polo­kwane City te verseker. Die Chilli Boys pak City Saterdag in die Old Peter Mokaba-stadion in hul laaste PSL-wedstryd. Chippa moet ’n oorwinning behaal om te kwalifiseer vir volgende seisoen se MTN8-kompetisie. City is egter gewoonlik ’n baie moeilike span vir Chippa om ore aan te sit – veral weg van die huis – maar Mayambela voel hulle kan dit dié keer doen. Mayambela sê die span worry nie meer oor relegasie nie en dit help baie. “Ons is reeds veilig. So, dit is nie iets om oor te worry soos verlede seisoen nie. Die span het ook nou weer die kans om vir die tweede keer die top-agt te haal en almal is daarop gefokus,” sê hy. Chippa het ’n lang blaaskans gehad ná sy laaste wedstryd teen SuperSport United twee weke gelede in die Sisa Dukashe-stadion. Die wedstryd het 1-1 geëindig. Chippa se breier, Vladi­slav Heric, sê die blaaskans is nie iets waaroor hy mal is nie, want dit stop die span se momentum, maar Ma­yambela sê weer die ruskans het op ’n goeie tyd gekom. “Ons het ’n besige periode gehad en dit het die spelers moeg gemaak. Ons moes baie reis. Eers Bloemfontein toe en kort daarna sonder enige voorbereiding moes ons SuperSport in Oos-Londen pak. Ek glo ons kon ’n beter uitslag teen SuperSport gekry het as ons nie so haastig moes reis nie.” Daarom voel hy die blaaskans kan net wees wat hulle nodig gehad het om hul plek in die MTN8-kompetisie te verseker. “Almal is uitgerus en die span het goed voorberei.”