DIE justice system het nie net sy broer in die steek gelaat nie, maar nou sy vermeende moordenaar ook. “Die system het hom nie die kans gegee om verantwoordelikheid te vat vir sy dade nie,” sê Nathan van der Westhuizen oor sy broer, Du-Waine (23), se vermeende killer. Du-Waine, van Uitsig, is in April voor sy ma se huis en ten aanskoue van sy ander broer, Lester, doodgeskiet. Skaars ’n week nadat hy begrawe is, is die man wat glo die daad gepleeg het, ook doodgeskiet. Die vermeende moordenaar was net twee jaar jonger­ as Du-Waine­ en hulle het mekaar geken. Volgens Nathan is die man verlede week buite Uitsig Hoërskool doodgeskiet. “Ek dink dit is altyd hartseer wanneer ’n ouer ’n kind verloor. Net soos ons familie my broer verloor het, het hulle ook iemand verloor. “Ons kan nie kwaad wees vir sy familie nie. Die persoon alleen het die daad gepleeg en moet antwoord daarvoor gee,” sê hy. Nathan sê hulle sal nie opgee om justice vir sy broer te kry nie, al is die man dood. “Die stryd gaan nie net oor my broer nie, maar oor almal wat hul lewe verloor het deur vuurwapens en bendes,” sê hy. Hy het destyds aan Son gesê die moord op sy broer is senseless. “Dit sou sin gemaak het as my broer ’n bendelid was, maar hy was nie. My bababroertjie het nog baie gehad om voor te lewe.”