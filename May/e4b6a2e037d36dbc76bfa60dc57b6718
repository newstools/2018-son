’N WERKNEMER by ’n vleiswinkel in Noordeinde is aangekeer nadat vleis van duisende rande gesteel is. Eiendomsverwante misdade is een van die Mountweg-polisiestasie se grootste bekommernisse en die verdagte in die diefstalsaak is vinnig gearresteer. Kapt. Sandra Janse van Rensburg, ’n woordvoerder van die polisie, het gesê: “Die arrestasie is gemaak nadat lede Saterdag omstreeks 18:00 gereageer het op ’n klagte van huisbraak by die vleis­winkel in Govan Mbeki-laan. Weggekruip “Met hul aankoms daar is die winkel deurgesoek, maar niemand is daarbinne gevind nie. “Die polisie het toe die binnehof deurgesoek en ’n 23-jarige verdagte gekry wat daar weggekruip het. “Hy is gevind met vleis ter waarde van R9 000 in sy besit.” Volgens Janse van Rensburg het die man toegang tot die perseel verkry deur ’n badkamervenster oop te dwing, die tralies te ver­wyder en daardeur te klim. “Die eienaar van die besigheid het die verdagte as een van sy werknemers geïdentifiseer. “Die speurders sal ook kyk of die verdagte verbind kan word met ander sake in die gebied.”