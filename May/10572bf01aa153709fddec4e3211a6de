HET dit tyd geword vir die Premiersokkerliga (PSL) om sy vlerke te sprei en ’n 18 span-liga te word of ten minste die promosie/relegasie-struktuur te verander? Dit is die gevoel van baie nadat omstredenheid Ajax Cape Town dié week getref het. Die span is deur ’n hofbeslissing gerelegeer – pleks van op die veld. Sommige kenners en huidige PSL-sterre het egter die vraag gevra of die PSL nie moet uitbrei nie. Wits se middelskakel, Daine Klate­, die suksesvolste speler in die PSL, het getwiet: “Maak die liga 18 spanne.” Mark Mayambela, Chippa United se professor, het ook getwiet: “Maak die liga onmiddellik groter met 18 spanne.” Talle kenners meen as die liga 18 spanne sou word, moet 2 spanne outomaties val en 2 opkom van die NFD. ’n Derde plek kan moontlik met ’n uitspeelreeks beslis word. Gewoonlik word die span wat laaste eindig in die meeste ligas gerelegeer. Dié keer het die PSL se laagste span, Platinum Stars, ’n tweede kans gekry weens ’n fout wat Ajax begaan het deur ’n onwettige speler te kies. Al het Ajax dit in die hof probeer betwis en probeer om die promosie/relegasie-uitspeelreeks met ’n interdik stop te sit, het dit op niks uitgeloop nie. Luidens die hof se beslissing gaan die promosie/relegasie reeks voort, maar Ajax se saak sal verder ondersoek word. En of Ajax skuldig is of nie, blyk daar elke seisoen een of ander omstredenheid te wees oor wie gerelegeer word in die PSL of wie promosie in die NFD wen. Son op Sondag het die mening van ’n paar voormalige spelers en afrigters oor die situasie gekry. Die voormalige Bafana Bafana-speler Frank Schoeman voel daar is nie regtig ’n nood vir enige verandering aan die huidige struktuur nie. “Dit is ’n jammerte vir enige span om gerelegeer te word, maar dit lyk in dié geval asof Ajax ’n fout begaan het en hy moet nou die straf vat,” meen hy. Hy voel die huidige liga en promosie/relegasie-struktuur moet nie verander word nie. “Ek dink die promosie/relegasie werk reeds vir die spanne wat betrokke is. “ ’n PSL-span kry ’n tweede kans waar hulle miskien nie noodwendig ’n kans moes kry nie en twee NFD-spanne kry ’n kans. “Verder dink ek nie ons kan uitbrei nie, want daar is klaar nie genoeg ondersteuning vir ál 16 spanne in die PSL nie. So, waar kry ons ondersteuning vir nóg twee spanne en moontlik nóg twee in die NFD?” Nóg ’n oud Bafana Bafana-speler, Elrio van Heerden, voel ’n 18 span-liga is die toekoms. “Die uitbreiding van die liga is ’n storie wat lankal onder die administrateurs bespreek word. Die probleem wat ons het, is finansiële ondersteuning. Dit is egter duidelik dat daar verandering nodig is,” reken Van Heerden. Die voormalige Bay United-afrigter Graham Harrison sê ook die liga moet dieselfde bly, maar hy meen die promosie/relegasie-struktuur moet verander. “Ek dink ons liga moet 16 spanne bly, want daar is nie ondersteuning nie. Ons kan wel moontlik twee spanne outomaties relegeer en twee op bring,” sê hy. Dit is duidelik dat daar nie saamgestem word met die huidige PSL-struktuur nie. En met omstredenheid wat die liga amper elke seisoen tref, is dit duidelik dat daar ’n verandering nodig is as die liga vorentoe wil beweeg.