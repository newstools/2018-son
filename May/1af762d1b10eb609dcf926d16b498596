SUID-AFRIKA se vroue-krieketspan kan nie wag om ’n sakie met Engeland reg te stel nie. Die Proteas is in Junie in Engeland vir drie eendaagse wedstryde, waarna Nieu-Seeland hom by dié twee spanne aansluit vir ’n driehoekige T20-reeks. Die Proteas het dit Sondag 3-0 in die T20-reeks in Bloemfontein teen Bangladesj gemaak nadat hulle die eendagreeks met 5-0 gewen het. “Engeland sal egter baie sterk teenstand wees. Hy is die wêreldkampioen en ons skuld hom een nadat ons in verlede jaar se toernooi in die halfeindronde verloor het,” het die Proteas se kaptein, Dané van Niekerk, gesê. “Ons het egter al baie teen Engeland gespeel en dit sal vir ons ’n groot uitdaging wees om hulle te klop. “Die reeksseges oor Bangladesj het ons baie selfvertroue gegee. “Ons het baie goeie spelers en moet net in ons vaardig­hede glo.” Die sameroeper van die keurkomitee, Clinton du Preez, is bly dat hy ’n toergroep van 15 spelers kon kies. “Dit gee meer spelers kans om deel van die voorbereiding vir 2019 se T20-Wêreldbekertoernooi in die Wes-Indiese Eilande te wees.” Die bepalings is: Eendaagse reeks: 9 Junie: 11:00: 1ste ODI, New Road, Worcester 12 Junie: 13:00: 2de ODI, County-veld, Hove 15 Junie: 14:00: 3de ODI, Canterbury Driehoekige T20-reeks: 20 Junie: 13:00: Suid-Afrika t Nieu-Seeland; 17:40: Engeland t Suid-Afrika, Taunton 23 Junie: 13:00: Engeland t Suid-Afrika; 17:40: Engeland t Nieu-Seeland, Taunton 28 Junie: 13:00: Suid-Afrika t Nieu-Seeland; 17:40: Engeland t Nieu-Seeland, Bristol 1 Julie: 15:00: Eindstryd, Chelms­ford