DIE vryheid om met oop hande aan die gemeenskap in nood te kan gee. Dit was die gebaar van Son en die rugbyklub Young Gardens in die Paarl die afgelope Vryheidsdag. ’n Tjek van R5 000 is aan die Rusthof-tehuis vir senior burgers geskenk as deel van Son en Young Gardens se gholfdag-fondsinsameling. Volgens Mario Williams, die president van Young Gardens, het dié dag saam met die klub se 70ste verjaardagviering geval. Hulle het ook ’n ontbyt gehou om meer geld in te samel. Maar dit het nie alles net oor geld gegaan nie, sê Williams. Hy verduidelik: “Die ontbyt was ’n goeie manier om die jong en ouer spelers saam te bring. “Die idees en kennis wat die ouer spelers het, kon op dié manier met die jonger spelers gedeel word. “Ons het ook baie goeie sprekers gehad wat oor die gemeenskap gepraat het, sowel as ander kwessies soos armoede in ons midde.” Williams sê hulle het vanjaar die Rusthof-tehuis vir senior burgers gekies om finansieel te help omdat hulle­ die nood gesien het daar. Elke jaar benoem hulle ’n ander organisasie om baat te vind by die Son-gholfdagfondsinsameling. Volgens hom gaan hulle ’n galadinee op 22 Julie in die Paarlse stadsaal hou om meer fondse in te samel. Alvira Kleinhans, ’n bestuurder van die Rusthof-tehuis vir senior burgers, sê hulle waardeer die finansiële ondersteuning wat hulle ontvang het. Sy sê: “Young Gardens het ons ouetehuis as een van sy beneficiaries geïdentifiseer. “Ons is baie dankbaar, want dit gaan van groot hulp wees. Ons grootste behoefte is enkelbeddens en linne.”