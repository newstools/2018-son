TE MIDDE van ál die drama en politieke struwelinge is Danny Jordaan vir die volgende vyf jaar tot die Suid-Afrikaanse SokkerverenIging se (Safa) hot seat herkies. Jordaan is onbestrede gekies vir ’n tweede termyn nadat sy grootste teenstander en voormalige Premierliga (PSL)-skeidsregter, Ace Ncobo, hom aan die verkiesing onttrek het. Jordaan het altesame 234 van 246 stemme gekry op die vergadering wat Vrydag in Johannesburg plaasgevind het, het Safa bevestig. “Dit is ’n deursigtige proses wat voor jou plaasvind,” het Jordaan op sy beurt aan die media gesê. Dié boorling van Port Elizabeth is die laaste tyd betrek by hofsake oor klagte van beweerde seksuele aanranding wat glo 25 jaar gelede plaasgevind het. Hy het ontken dat hy die sangeres en voormalige parlementslid Jennifer Ferguson in 1993 verkrag het. Jordaan het ook beweringe dat die verkiesing onwettig is weens die beweerde seksuele klagtes teen hom, afgeskiet. Die 66-jarige Jordaan was verantwoordelik vir die 2010-Wêreldbeker-sokker in Suid-Afrika. Hy is ’n lid van die Afrika-sokkerfederasie se uitvoerende komitee.