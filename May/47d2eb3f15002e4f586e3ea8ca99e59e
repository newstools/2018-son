HULLE weet nie waarvoor hulle nog levies betaal nie omdat diens- lewering en opknappingswerk aan die Sanctor-woonstelle in die Baai se noordelike gebiede net ’n vae herinnering is. Trappe val uitmekaar, verf dop af en die ou geboue verweer met die tyd. “Ons ontevredenheid gaan daaroor dat ons mense moet levies betaal, maar niks word aan die toestand van die flats gedoen nie,” verduidelik Thomas Prins, voorsitter van die Sanctor flats-inwonerskomitee. “Baie van die inwoners is bejaardes wat net van ’n staatspensioen leef. “In 1997 is dié huise aan die mense gegee en dit val onder sectional title deeds. Niemand het ooit vir die mense kom verduidelik wat dit beteken nie. Inlopery “Die huise is vir ons gegee, wat beteken daar is klaar voor betaal. Baie van die inwoners val onder die Assis­tance to the Poor-program, wat beteken hulle kan skaars levies bekostig. Dis blote inlopery,” sê Prins. Luidens die webtuiste privateproperty.co.za verwys ’n deeltitel na die eie­naarskap van aparte wonings in ’n ontwikkeling, ook bekend as eenhede. Sulke deeltitelontwikkelings word deur ’n body corporate bestuur. Dié is verantwoordelik daarvoor om die skema te bestuur en die finansies te doen. “ ’n Bestuursagent word dikwels aangestel om die pligte van die body corpo­rate uit te voer, wat insluit die insameling van maandelikse levies, die behartiging van vergaderings, betaal van die skema se versekeringspremies en die toepassing van die reëls in die skema,” verduidelik die webtuiste. Daar is al vantevore bodies corporate aangestel, maar hulle was onaktief en het glo nooit met die inwoners gekommunikeer nie. Trafalgar Sage is ’n ruk gelede as bestuursagent aangestel om die heffings in te samel, maar volgens inwoners is geen tuindienste of herstelwerk tot dusver gedoen nie. Op 10 Oktober 2016 het die inwoners vergader met raadslid Trevor Louw van wyk 35, Rano Kayser, Edmund van Vuuren en vele ander raadslede. “Ons is gesê ’n opvolgvergadering sal met Trevor Louw gehou word, maar ons het nooit weer terugvoer gekry nie,” sê Ophelia Herman, sekretaresse van die Sanctor flats-inwonerskomitee. “Trevor Louw het ons belowe hy sal die burgemeester, Athol Trollip, na ons toe bring. Ons wag nou nog. “In laaste maand se GOP-vergadering en ook in 2016 is die Sanctor flats se probleme ter tafel gelê. “Nou wil ek weet in watter boekjaar gaan ons probleem opgelos word.” In die GOP vir 2018 is die oorname van die flats deur die munisipaliteit op die agenda. Louw sê hy het ’n vergadering met Nqaba Bhanga, burgemeesterskomiteelid vir menslike nedersettings, gereël oor die titelaktes en dienslewering. “Elke flat behoort aan die eienaar en hulle moet ’n body corporate stig om dit reg te maak,” voeg Louw by.