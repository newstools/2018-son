MET die hele Paarl agter haar het die mooie Tamaryn Green Sondagaand met die Mej. SA-kroon en pryse van R3 miljoen weggestap. Terwyl die meeste van ons op ons rusbank voor die TV vasgenael was, het die Paarliete in hul massas na die Paarl-gemeenskapsaal opgeruk om vir Tamaryn te cheer. En blykbaar het die beoordelaars die Paarliete tot daar in Pretoria se spoggerige Sun Square gehoor. Die pragtige 23-jarige mediese student is gebore en getoë in dié mooi dorp, die derde oudste dorp in Suid-Afrika, en sy het al van kleintyd af gedroom om eendag dié gesogte kroon te dra. Tamaryn het die vraag wat gesorg het dat sy die kroon wen, met grasie en selfvertroue beantwoord. Sy het trots laat hoor: “Begin met dit wat jy ken en beïnvloed dié wat jy kan. Die beste verandering is om klein te begin, maar na groter dinge te mik.” Sy het in ’n pragtige Galluzi-rok geskitter toe haar voorganger, Adè van Heerden, die kroon aan haar oorhandig het. Sy laat hoor: “Ek kan nie beskryf presies hoe ek gevoel het nie, maar toe my naam genoem is, het ek heel eerste my Maker bedank. En tweedens het ek my ouers bedank. Dit is presies wat deur my kop gegaan het. Ek het net geweet my hele lewe het op daardie oomblik ten goede verander.” Die mooiste meisie in Mzansi skryf gister op haar Instagram: “Gister het ’n klein meisie se droom haar realiteit geword. Suid-Afrika, ek wy my volgende 365 dae aan jou. Vir my mense, met my mense, saam.” Tamaryn, nie net is die Paarl trots op jou nie, maar die hele Mzansi. Ons staan bankvas agter jou en ons glo jy kan die Mej. Heelal-kroon ook huis toe bring. 