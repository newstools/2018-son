MEER as net bragging­ rights is op die spel vir Chippa United in die op- komende Wêreldbeker-sokkertoernooi in Rusland. Met net 25 dae oor tot die afskop van die skouspel het die Chippa-ondersteunersklub gister sy doelwagter, Daniel Akpeyi, gaan afsien op die Port Elizabeth- lughawe van waar hy vertrek het om hom by die Nigeriese groep aan te sluit. Dit is nog nie amptelik bekend of Akpeyi lid gaan wees van die WB-span nie, maar dat hy nou opgeroep word, is ’n goeie teken. Die kanse is eintlik baie goed dat Akpeyi in die Super Arende se groep vir die WB-toernooi sal wees. Hy het verlede jaar gereeld speelkans gekry in die nasionale span. Dít nadat leukemie gediagnoseer is by een van die span se eerstekeusedoelwagters, Carl Ikeme, wat vir Wolves in die Engelse Premierliga speel. Dus is groot geld op die spel vir die Chilli Boys as hulle wel in Rusland speel. Dit sal glad nie verbaas nie as Akpeyi, wat die afgelope seisoen of twee goed op dreef is, in al die Super Arende se wedstryde in Rusland speel. En as dit gebeur, sal Chippa miljoene van die wêreldliggaam, Fifa, kry. Fifa het onlangs aangekondig hy gaan meer geld aan klubs betaal wie se lede aan die toernooi gaan deelneem. Die grootliks verhoogde betalings is nou sowat R116 000 per speler per dag ter erkenning van hul bydrae tot die toernooi. Hoe langer Nigerië in die toernooi bly, hoe meer geld sal Chippa dus maak. Die Oos-Kaapse span is egter van minstens R3 miljoen gewaarborg. Die betalings word gereken van 1 Junie af – twee weke voor die openingswedstryd tussen Rusland en Saoedi-Arabië­ – tot die dag nadat ’n span uitgeskakel word. Nigerië speel die laaste van sy groep D-wedstryde op 26 Junie teen Argentinië. Al val Nigerië dus uit by die groepfase, sal Chippa ongeveer R3 miljoen maak. Die nuwe stelsel sal Fifa sowat R2,8 miljard kos.