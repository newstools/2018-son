DIE dorpie Ceres is geskok nadat ’n hond byna twee fetusse opgevreet het nadat die ma haar tweeling ge-dump het. Die twee fetusse is laas Vrydag in ’n plastieksakkie in ’n jaart ge-dump. Die inwoners het eers onraad vermoed toe hulle die hond met ’n bebloede bek in die straat sien loop. John-Roy Peres, in wie se jaart die fetusse gevind is, het gesê sy pa was besig om in die jaart te werk toe hy iets in die hond se bek gewaar. Hy het vertel: “Toe hulle kyk, was dit ’n baba. “Hulle het toe gesien daar lê nóg ’n baba in ’n sakkie.” Volgens Peres werk hulle met motors. Die persoon moes gesien het daar lê ’n hoop vullis en het die sakkie met fetusse toe daar gegooi. Mark Mentor, voorsitter van die Ceres-gemeen­skaps­polisiëringsforum, het aan Son gesê die inwoners het aanvanklik gedink dis volgroeide babas, maar die polisie het later bevestig dit was fetusse. Mentor het vertel: “Toe die inwoners ondersoek gaan instel, het hulle agtergekom die een fetus is tot in die helfte geëet. “Die hond het toe ook al aan die ander een begin eet. Hy het toe met bloed aan sy bek rondgedwaal.” Mentor het gesê dis hartverskeurend om te dink ’n ma kon haar fetusse in ’n sakkie weggooi. “Daar is so baie hulp daar buite. Uit ’n man se oogpunt is dit moeilik om te verstaan hoekom ’n vrou so iets sal doen,” het hy gesê. Volgens Mentor is tik ’n euwel in hul gemeenskap; hy dink dié dwelm speel dalk ’n rol in die voorval. Mentor het verduidelik baie tikkoppe beweeg rond in die straat waar die fetusse gevind is. “Dit kon maklik ’n drug addict wees wat dit gedoen het. “Ek wil graag aan die dwelmsmokkelaars vra: Hoe voel dit om ander mense se kinders af te breek? “Dis die groot visse en nie die verkopers nie wat uitgewis moet word.” Mentor het gesê hy hoop die polisie vind die ma gou sodat sy gehelp kan word. “Ons vra dat enig­iemand wat die ma ken, nie sal huiwer om met die polisie te praat nie. “Mense word nie altyd toegesluit nie. Ons verkies om die persoon te help.” ’n Polisiewoordvoerder, Noloyiso Rwexana, het bevestig ’n geregtelike nadoodse dossier is geopen nadat die fetusse gevind is. Niemand is tot dusver in hegtenis geneem nie.