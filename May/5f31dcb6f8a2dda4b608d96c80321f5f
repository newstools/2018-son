DIE council vee sy gat af aan Uitsig se stank­probleme. Beverley Gosh, ’n gemeenskapswerker en een van die inwoners van Uitsiglaan, sê die pype van sowat vyf huise is verstop. “Die storie gaan nou al sewe jaar so aan. “Die pype moet reggemaak word. “Maar council-werkers sal uitkom en net kyk en niks regmaak nie, dan gaan hulle weer. “Ons het ’n toilet agter in die erf waarvan ons nie die stopkraan kan oopmaak nie, want dan stoot die stront­water die jaart in.” Sy sê die huise van nommer 42 tot 52 in Uitsiglaan word al jare deur die probleem geraak. Alice Jacobs van Uitsiglaan 46 sê sy pas haar siek suster, Katrina Lukes (70), op. “Sy het ’n knieoperasie gehad en lê in die bed. Weens die stank het sy nou ook ’n bors ontwikkel. “Ons bly die council bel, maar niks gebeur nie. “Die pype waar die riool uitkom, word nie reggemaak nie. “Ons was al selfs by die Civic Centre en die gesondheidsinspekteur, maar niks help nie.” Sy sê wanneer hulle die toilet flush, borrel die water uit en selfs in die bad in. “Daar was selfs al wurms in die bad.” Volgens Jyothi Naidoo van die Stad Kaapstad ondersoek die Stad se afdeling vir instandhouding die probleem. “Vroeë aanduidings wys die rioolpype van die huurhuise is nie behoorlik aan die hoofrioolpyp verbind nie,” verduidelik Naidoo. “Ons is nou besig om kwotasies te kry om aan die saak te werk.”