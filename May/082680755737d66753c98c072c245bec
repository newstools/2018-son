LT.GENL. Arno Lamoer, die voor­malige Wes-Kaapse polisiehoof, en twee ander top cops mang nou in die Malmes­bury-gevangenis. Lamoer en brigg. Darius van der Ross en Kolin Govender is Donderdag vir onderskeidelik ses, twee en vier jaar tronk toe gestuur. Die drietal en hul medebeskuldigde, Saleem Dawjee, het egter aangedui hulle gaan ’n aansoek om appèl teen die vonnisse bring. Hulle is Vrydag elkeen op borgtog van R10 000 vrygelaat hangende die appèl­aansoek. Gister het die hof gehoor die voormalige offisiere het besluit om nie met die appèlproses voort te gaan nie. Die hof het toe gelas die nasionale vervolgingsgesag se batebeslagleggings­eenheid kan voortgaan om die cops se besittings in te trek. By Lamoer moet hul goedere ter waarde van R67 000 vat, by Van der Ross R3 300 en by Govender R24 000. Dawjee het voortgegaan met sy appèlaansoek. Die hof het toe gelas die beslagleggingseenheid kan goedere ter waarde van R50 000 by Dawjee intrek. Sy aansoek om teen sy vonnis appèl aan te teken is ook van die hand gewys. Dawjee en sy regspan gaan hulle nou tot die appèlhof in Bloemfontein wend. Sy borgtog is verleng.