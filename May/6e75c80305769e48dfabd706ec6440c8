PARIS Jackson is gatvol vir almal wat so in haar en haar familie se besigheid is. Ek lees op E! Online mense het Michael Jackson se dogter ingesê oor sy nie haar antie Janet Jackson ondersteun het by Sondag se Bill­board-toekennings nie. Van Janet se familie het haar vanuit die gehoor aange-cheer en hoewel Janet se ma, Katherine, en Paris se broer, Prince Michael, daar was, het mense dadelik opgelet sy was nie daar nie. Paris het toe op Instagram afgegaan: “Liewe sosiale media, vriende, fans, haters en mede-moonwalkers: Moet asseblief nie vir my probeer sê hoe ek my verhouding met my familie moet hanteer nie. “So wonderlik en k*k soos dit soms kan wees, is dit niemand anders se besigheid nie. “Ek verstaan dat sommige van julle ’n sekere konneksie voel of deel van ons lewe wil wees oor julle ons sien grootword het, maar ek hanteer my situasie presies soos my pa dit gehanteer het. “Ek sal altyd my familie liefhê en hulle respekteer. Áltyd!” Sy voeg by en sê nie haar management of haar familie het haar laat weet haar antie gaan by die Billboards optree nie en sy het van niks geweet totdat sy aanlyn daaroor gepla is nie.