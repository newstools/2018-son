DRIE dae ná mekaar het die Nelson Mandelabaai-muni­si­paliteit sy moue opgerol en vullis op ’n vlak in Jacksonville ontruim. Al is daar nog baie werk om sowat 19 jaar se gemors skoon te maak, kan ’n mens reeds ’n groot verskil sien. Son het vroeër berig die vlakkie agter Brazilwood­straat in die Baai se Northern Areas is toe onder die rommel. Kimbies, ou kos, karkasse van diere en bourommel word gereeld daar ge-dump. Behalwe dat dit ’n gesondheidsrisiko inhou vir diegene wat in die onmiddellike om­gewing woon, moet hulle nog die konstante stank verduur. Kinders wat in die gemors speel, moet gereeld behandel word teen die kieme. Sheila Williams, wat in Brazilwoodstraat woon, is bly die vlak agter haar huis lyk uit­eindelik ’n bietjie beter. Williams sê: “Die munisi­paliteit was sommer drie dae in ’n ry hier om die gemors skoon te maak. Nou moet hulle net ’n ‘no illegal dumping’-bordjie kom opsit.” Eddie Harker, die DA-raadslid vir wyk 38, het die vlak ook verlede week besoek. Inwoners kla ook dat die vlak soos ’n kleinhoewe is waarop tientalle varke en bokke aangehou word. ’n Munisipale woordvoerder, Mthubanzi Mniki, sê dit word glad nie toegelaat nie. Mniki sê ’n span sal uit­gestuur word om skoon te maak. Hy sê ook die Town Rangers sal die situasie dophou vir enige verdere onwet­tige vullisstorting. Harker sê die Town Rangers was by die “kleinhoewe” se eienaar om hom te waarsku.