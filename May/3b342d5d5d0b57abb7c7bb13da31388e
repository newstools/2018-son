JOHN Mitchell, afrigter, en Pote Human, hulpafrigter, moet nóú die chaos aan die vaskopkant van die Bulls se skrums uitsorteer. Die gesukkel kan nie langer geduld word nie. Die skokkende vertonings deur Conraad van Vuuren in die nr. 3-trui die laaste ruk plaas die Bulls nie net onnodig onder druk nie, maar is ook vinnig besig om hul lojale ondersteuners teen die mure uit te dryf. Dit bly ’n raaisel hoe Mitchell-hulle Van Vuuren nog enigsins oorweeg. Benewens die feit dat hy glad nie kan skrum nie, word hy ook nie in die losspel raakgesien nie. Hy blyk dus bloot ’n passasier te wees. Selfs Pretoria-Polisie behoort beter vaskopstutte as Van Vuu­ren te hê. Met Trevor Nyakane aan die vaskopkant en Pierre Schoeman en Lizo Gqokoba aan die loskopkant het die Bulls strykdeur gesag afgedwing, maar toe Schoeman geskors is en Gqoboka beseer is, het die leemte op vaskopstut duidelik begin wys. Mitchell het aan die begin van die jaar gesê hy beskou die seisoen as ’n spanbouproses, maar hy kan nie tot 2019 wag om die stutprobleem op te klaar nie. Frans van Wyk blyk ook nie die oplossing te wees nie, terwyl Mox Mxoli ’n groentjie op dié vlak is. Die oplossing is eenvoudig: Gaan haal Vincent Koch in die buiteland en die probleem is iets van die verlede.