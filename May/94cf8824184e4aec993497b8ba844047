CHRIS Morris se gesukkel met beserings raak ’n al hoe groter bron van kommer vir Suid-Afrika se krieketkamp. Morris het die laaste paar jaar pal onder beserings deurgeloop en het nou in die Indiese Premierliga (IPL) weens ’n rugbesering weer die handdoek ingegooi. Die Proteas se breierskorps beskou Morris as ’n potensiële wedstrydwenner in die korter formate van die spel. Hy sukkel egter om op internasionale vlak behoorlik momentum op te bou omdat hy kort-kort las het van be­serings. Die beserings speel waarskynlik ’n groot rol daarin dat Morris nie bestendige vertonings kan lewer nie. In die IPL was Morris vir die Delhi Daredevils in aksie, maar in dié T20-wedstryde het hy met sy boulwerk gesukkel. Hy het in 14 boulbeurte in 4 wedstryde altesame 3/143 ingeoes. Dit is ’n duur gemiddeld van 47,67 lopies per paaltjie. Morris het ’n gemiddeld van 10,21 lopies per boulbeurt afgestaan. Met die kolf het hy nie sleg gevaar nie, maar dit was asof die Daredevils huiwerig was om hom ’n behoorlike kolfkans te gee. Die Protea Junior Dala vervang Morris by die Dare­devils vir die res van die IPL-toernooi, wat tot 27 Mei duur. Kagiso Rabada sou ook vir Delhi gespeel het, maar moes hom weens ’n rugbe­sering onttrek.