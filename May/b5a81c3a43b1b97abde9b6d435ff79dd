TAARIQ Phillips se regspan sal hul eie mediese kenner roep om te getuig. Só is daar gister in die hooggeregshof in Kaapstad bekendgemaak waar Phillips vir die moord en verkragting van sy meisie, Sharisha Deva, verskyn. Deva, wat ook as Sharisha Chauhan bekend is, is op 1 Januarie 2014 dood nadat sy ’n trance-paartie by die One World Festival op die spogwynlandgoed Le Bac in die Paarl bygewoon het. Phillips ontken skuld en sê Sharisha het siek geword nadat sy LSD gesluk het. Phillips se law­yer, adv. Joey Moses, het dr. Deidre Abrahams, ’n senior patoloog, gister onder kruisverhoor geneem. Abrahams het voorheen getuig daar is geen drugs in Sharisha se bloedstroom gevind nie. Moses wou by haar weet of sy die verslag gesien het van ene dr. Franklin, wat Sharisha dood verklaar het. Franklin het Sharisha by die Mediclinic in die Paarl behandel toe sy op 1 Januarie 2014 in die vroeë oggendure daar ingebring is. “In sy verslag het hy geskryf dat die oorsaak van haar dood vermoedelik ’n oordosis aan LSD was. Het u toegang tot die dokument gehad?” Abrahams het gesê dat sy toegang tot ál die mediese rekords oor Sharisha gehad het. “Dit sluit die verslae van die nooddienste, die intensiewesorgeenheid waar sy heeltyd was, asook die dokter se verslag in.” Sy sê ondanks als wat in die verslae staan, is daar tydens­ die outopsie geen dwelms in haar gestel gevind nie. Regter Lee Bozalek het ook aan Moses gesê daar was geen direkte bewyse van dwelms nie en dit berus alles dus net op hoorsê. Die hofsaak duur vandag voort.