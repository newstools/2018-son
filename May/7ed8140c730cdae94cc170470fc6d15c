JOHANNESBURG. – Die aanrandingsaak teen ’n voor­malige adjunk-minister is terug­getrek. Luidens berigte deur Sowetan en EWN is Mduduzi Manana, voorheen adjunk-minister van hoër onderwys, daarvan verdink dat hy sy huishulp by die trap afgestamp het. ’n Klag is Sondag by die Douglasdale-polisiestasie in Sandton gelê. Volgens ’n woordvoerder van die polisie, brig. Matha­pelo Peters, is die saak ’n paar uur later terug­getrek. Sy het aan News24 gesê sy kan nie bevestig wat die aard van die aanklag was nie. “Dit is die slagoffer se keuse om die saak terug te trek,” het Peters gesê. Die woordvoerder wou ook nie die vrou se identiteit bekend maak nie. Op 13 September verlede jaar is Manana skuldig bevind aan drie aanklagte van aanranding met die doel om ernstig te beseer nadat hy skuld erken het. Die klagte is gelê nadat hy drie vroue op 6 Augustus by ’n nagklub in Fourways aangerand het. Dié gebeure het groot konsternasie in die sosiale media ontketen. Manana moes ’n boete van R100 000 betaal of vir ’n jaar tronk toe gaan. Hy moes ook 500 uur gemeenskapsdiens verrig, ’n rehabilitasieprogram voltooi en R26 680 aan die slag­offers betaal. Manana het kort daarna as adjunk-minister bedank. – News24