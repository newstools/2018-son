WAT vir ’n bruid haar mooiste dag moes wees, het op Vryheidsdag vir Shanice Grootboom (25) van Bloemendal in ’n nagmerrie ontaard toe daar nie ’n krieseltjie kos op die onthaal was vir die gaste om te geniet nie. Daar was glo min bewys van wat gedoen is met die R15 000 wat aan hul caterer, Rochelle Terblanche, betaal is. Yolande Smith, Shanice se ma, sê sy, haar man, familie en vriende moes geld onder mekaar bymekaarmaak om kos te koop en maak vir die 120 gaste by die onthaal in die Moth Hall in Albanyweg. “My hart is seer, want sy sal daardie dag nooit weer terugkry nie. Iets wat veronderstel was om soos ’n sprokiesverhaal uit te speel, het in ’n nagmerrie ontaard,” sê sy oor haar gehoorgestremde dogter, haar oudste, se troudag. Smith voeg by dat selfs haar wyksdiaken, Helen­ Hoffman, ingespring het om te help kook. “Dit het ons ’n ekstra R7 000 gekos om die 120 gaste te bedien. Dit was geld wat Shanice en Sa­khumzi alreeds betaal het. “Ek raak woedend as ek net daaraan dink. Daar waar sy in die tuin moes trou onder ’n arch wat met blomme versier moes wees, was niks! My broers en ander gaste moes self hul stoele ronddra terwyl ons leraar, eerw. Adam Berkatt, dié chaos moes aanskou voordat hy met die troue kon voortgaan. Dit was ’n groot verleentheid.” Shanice en Sakhumzi het in 2016 verloof geraak en onmiddellik aan die troue begin beplan. Sy het Terblanche se advertensie op Gumtree gesien en haar genader. Sy vertel: “Sy het eerstens ’n verkeerde kleur gebruik. My kleure was teal en pers, maar sy’t blou en pers gebruik. Daar was nie centrepieces nie. Ek het gevra vir ’n tradisionele tema, maar daar was nie ’n tradisionele ding in sig nie. “Sy het nie die tafels klaargemaak nie en die mure en dak was kaal. “Ons het buite getrou en sy moes buite ook opgestel het, maar daar was omtrent niks buite nie.” Shanice voeg by sy het op die troudag eers gedink Terblanche is dalk laat, maar sy het toe glad nie opgedaag nie. “Ek het Maandag small claims court toe gegaan en sy (Rochelle) het die kennis van ontvangs geteken dat sy die R14 500 binne 14 dae met rente aan my moes terugbetaal.” As sy weier om te betaal, sal Shanice maar ’n saak moet open. “Sy het nie verskoning gevra of verduidelik nie. Toe my familielede haar op my troudag gaan soek, was sy nie tuis nie. Haar man het gesê sy is by haar ma in Despatch. “Toe hulle soontoe ry om haar te gaan haal, toe sê haar ma sy is nie daar nie. Hulle is lelik weggejaag en geskel.” Shanice voeg by luidens die kontrak sou Terblanche onder meer cocktail viennas en frikkadelletjies as voorgereg voorgesit het. Die hoofgereg sou beesbredie met rys, spinasie, groenslaai, gebakte aartappels en gebakte hoender wees. Shanice sê: “Ek het self gevoel ek gaan ’n heart attack kry en toe moes my ouers en my bridesmaids my kalmeer. Sakhumzi was so teleurgesteld, dit het gelyk asof hy ook naby aan ’n breakdown was.” Beswadder Terblanche het gesê sy sal eers môre met Son op Sondag praat nadat sy by die hof was. Sy het nie haar foon geantwoord nie, maar op WhatsApp gereageer. “Ek kan sover vir jou sê wanneer Shanice met jou praat, moet sy uit een mond praat en nie verskillendes nie. Ek het screenshots gevat van hoe hulle my naam beswadder op Facebook, asook van haar status posts op WhatsApp,” lees haar antwoord. Ene Natalie Hutton skryf op Shanice se Facebook-blad: “Sy het dieselfde ding aan my gedoen. Ek het haar vir ontbyt betaal en dit was verskriklik. Ek het haar ook ’n prokureursbrief gestuur. Sy adverteer nog op Gumtree. “Die ontbyt was vir my 40ste verjaardag. Sy het ’n spesiale geleentheid verwoes. “Ek het vir 80 mense betaal, maar daar was nie eens genoeg kos vir 30 nie. Die helfte van wat sy belowe en voor gekwoteer het, was nie daar nie. Onprofessionele en onhigiëniese diens. Ek het haar aan Gumtree gerapporteer.”