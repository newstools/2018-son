MINSTENS sewe mense is die naweek op paaie in die Wes-Kaap dood. Volgens die Wes-Kaapse provinsiale verkeershoof, Kenny Africa, is die bestuurder van ’n Ford Telstar en ’n passasier in Citrusdal dood toe die bestuurder beheer verloor het oor die voertuig en verongeluk het. “’n Voetganger is ook op die N7 by Kalbaskraal dood. “En op die R304 by Klipheuwel het ’n BMW en Volkswagen gebots. “Die bestuurder en ’n passasier in die BMW is dood, asook ’n vrou in die Volkswagen,” het Africa gesê. Volgens Africa is die bestuurder van ’n vragmotor by Leeu-Gamka dood toe hy beheer oor die lorrie verloor het. Africa sê 1 749 voertuie is gestop en 1 513 bestuurders getoets vir alkohol. Hoogste “Ons het 42 dronkbestuurders gearresteer. Nog nege mense is vir ander oortredings in hegtenis geneem.” Die hoogste alkohol-inhoud wat gemeet is, was 1.26 mg/­ 1 000 ml in Vredenburg. Dit is vyf keer meer as die toelaatbare inhoud. Van die ander oortredings was iemand wat vals dokumente gegee het in Laingsburg en ’n bestuurder wat vals inligting gegee het in Swellendam. Die vinnigste spoed wat gemeet is, was 188 km/h in ’n 120 km/h-sone in Brack­enfell. Ander jaagduiwels se spoed wat gemeet is, was iemand in Swellendam wat 153 km/h gejaag het in ’n 100 km/h-sone. Nog iemand in Swellendam is gevang omdat hy teen 133 km/h gejaag het in ’n 80 km/h-sone.