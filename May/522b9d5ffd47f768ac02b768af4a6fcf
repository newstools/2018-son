GEORGE. – ’n Man is met ’n mes langs sy hart gelem en hy het dit oorleef. Die ironie is dat hy toe pas van ’n begrafnis teruggekom en verby ’n shebeen gestap het. Die voorval het die afgelope naweek in die Ramaphosa-plakkerskamp gebeur. Thando Ludumo (56) vertel: “Ek is in erge pyn. Die diewe het my met ’n mes langs die hart gesteek en ook in die skouer en my rug.” Hy vervolg: “Die verdagtes het vir my gekom. “Hulle het geld gesoek en my selfoon. “Toe ek sê ek het niks, het hulle my gesteek.” Ludumo sê hy is gelukkig dat hy dit oorleef het. Betty Sifuba, ’n gemeenskapwerker, sê in die gebied is daar groot probleme met sulke diewe. “Twee mense is naby die shebeen aangeval. Ons het die buurtwag in kennis gestel. “Ons as gemeenskap wil ook ’n petisie opstel en kla oor die onwettige shebeens, want dis waar die probleme uitbroei.” Kapt. Dumile Gwavu, ’n polisiewoordvoerder, sê in die geval van die man wat gelem is, ondersoek hulle ’n saak van diefstal en aanranding.