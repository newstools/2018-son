DIE gerelegeerde Ajax Cape Town gaan probeer om ’n interdik te kry om vandag se promosie/ relegasie-wedstryd in Limpopo af te las. Die Urban Warriors het gister gehoor hy word gerelegeer vir die gebruik van ’n onwettige speler. Die Suid-Afrikaanse Sokkervereniging (Safa) het Ajax skuldig bevind vir die gebruik van Tendai Ndoro in Premiersokker­liga-wedstryde teen Platinum Stars, SuperSport United en Polokwane City. Ndoro het die afgelope seisoen vir drie verskillende klubs – Orlando Pirates, Al-Faisaly van Saoedi-Arabië en Ajax – gespeel. Dit is teen die reëls van sokker se wêreld­beheerliggaam, Fifa, vir ’n speler om in een seisoen vir die verskillende klubs te speel. Ajax het op sy Twitter-blad gesê hy wend hom vandag na die Gautengse hooggeregshof om teen Safa se beslissing te appelleer. Ajax sou vandag in ’n promosie/relegasie-wedstryd teen Black Leopards in Thohoyandou gespeel het. Leopards maak nou gereed om teen Platinum Stars te speel, wat die aanvanklike gerelegeerde PSL-span was. Stars, Polokwane City en SuperSport United het kapsie gemaak teen Ajax se besluit om Ndoro in wedstryde teen hulle te gebruik. Nege ligapunte is toe van Ajax afgetrek, wat die Urban Warriors nou in die laaste plek op die PSL-punteleer plaas. Ajax is ook met R350 000 beboet. Ndoro is ook ’n skorsing van twee wedstryde opgelê. Volgens die PSL gaan vandag se geskeduleerde promosie/relegasie-wedstryd in Limpopo voort met Leopards wat Dikwena (Stars) 15:00 regstreeks op SuperSport 4 pak. Verskeie plaaslike sokkersterre het hul menings op sosiale media oor die Ajax-sage uitgespreek. Die meeste van dié sterre voel dit het tyd geword dat die PSL 18 spanne akkommodeer.