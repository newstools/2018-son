’N MA van Jacksonville is siek van bekommernis oor haar dogter (14) wat al langer as ’n maand vermis is en na bewering under the spell is van ’n ander jong vrou. Roshiane Ackerman van Brittlewoodstraat sê haar dogter, Roshé Wesso, is laas op Dinsdag 17 April by familie in Windvogel gesien. Roshé, ’n gr.7-leerder van die Sapphireweg Primêre Skool in Booysenpark, is as vermis by die Bethelsdorp-polisiekantoor aangemeld. “Ons het gewag vir die speurders om na ons toe te kom om te sê hoe die ondersoek verloop. “Toe my ma Donderdag by die polisiekantoor gaan hoor of daar vordering is, was die docket van haar wat vermis is, nie daar nie. Daar moes toe ’n nuwe docket geopen word.” Die gesin was ook in ’n toestand toe hulle op ’n WhatsApp-groep ’n foto sien van die lyk van ’n meisie. “Die boots van die meisie op die foto het gelyk soos dié wat Roshé aangehad het toe sy by die huis weg is. “Ons het vasgestel die foto is van iemand in die Kaap.” Roseline Wesso, Roshé se ouma, sê sy was altyd stil en lief vir sing en dans voordat sy met die tik deurmekaar geraak het. “Sy is onder control van ’n 21-jarige vrou, Baba. En as sy onder haar beheer kan uitkom, sal dit beter met haar gaan. “Dis nie die eerste keer dat sy verdwyn nie, maar dis nie lank nie, dan kry ons haar, maar sy is nou al langer as ’n maand weg.” Ackerman voeg by sy het ook ’n paar voice notes gekry wat ’n vriendin vir haar aangestuur het. In die voice notes sê verskillende mans van Kuyga hulle het haar gesien en dat die polisie ook by hulle was op soek na die kind’’. “Daai kind loop hier rond. Spring clean met ’n bolla op die kop,” lui die een. “Bel vir Baba. Baba het mos ’n nommer,” lui ’n ander voice note. Ackerman sê sy was Donderdagaand by ’n huis in Kuyga­. “Ewe skielik het hulle nie geweet waar sy is nie. En sy was nog nooit daar nie. “Ek het vir die groot vroue in die huis gesê dat hulle mos moet vra wie se kind dit is en wat sy daar soek.” Wesso voeg by dat iemand anders wat haar ook gaan soek het, Dinsdagaand R100 moes betaal net om vir Roshé te kan soek. In ’n ander boodskap wat aan Ackerman gestuur is, sê ’n vrou dat die mense beweer dat dié Baba-vrou vir Roshé control. Sy doen glo alles wat Baba vir haar sê om te doen. “Ons is nie kwaad vir haar nie. Ons wil net hê sy moet huis toe kom sodat ons vir haar hulp kan kry.” Ackerman sê Roshé was vantevore oor haar tik­gebruik by die Livingstone- en Dora Nginza-hospitaal se sielkundige saal. “Wanneer sy by die huis is, gaan iemand by my werk my help sodat sy by rehab kan inkom.” Enigiemand wat weet waar Roshé is of wat die gesin kan help om haar terug te kry, kan met Roshiane kontak maak by 064 260 4709. Gerald Groepe, die voorsitter van die Jacksonville-gemeenskapspolisiëringsforum (GPF), sê die GPF is bereid om self na Roshé te soek, maar het nie vervoer nie. Groepe kan gebel word by 064 281 7907. Kol. Priscilla Naidu, ’n polisiewoordvoerder, het onderneem om so gou as moontlik terugvoer aan Son te gee.