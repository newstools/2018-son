’N FEESTELIKHEID in Bonteheuwel het vir die gaste in ’n tragedie ontaard toe ’n jong man koelbloedig doodgeskiet is. Gershwin Barnard (20) is Sondagmiddag helder oordag op sy suster se troudag in Apricot­straat in die kop geskiet. Hy is op die toneel dood. Barnard, die pa van ’n minderjarige seuntjie, was omstreeks 17:00 glo op pad huis toe van sy suster se troue af toe daar op hom geskiet is. Barnard se hartseer ma, Lizelle Cockman, vertel: “Ek was by my dogter se troue toe ons die boodskap kry van Gershwin wat geskiet is. “Al wat ons weet, is dat hy deur ’n jong seun geskiet is. “Ek weet nie waarom nie.” Cockman het hom as ’n stil persoon beskryf. Sy kon nie bevestig of hy aan ’n bende behoort het of nie. Die 44-jarige man is in die bors geskiet toe jongens hom wou beroof en sy grys Opel kaap. Die gewonde man het probeer wegjaag en in ’n lamppaal vasgejaag. Volgens sers. Noloyiso Rwexana, ’n polisiewoordvoerder, het die voorval omstreeks 22:30 in Jakkalsvleilaan gebeur. Rwexana sê: “Die 44-jarige man is in sy motor in die bors geskiet. “Die omstandighede rondom die moord is nog onbekend.” Volgens inwoners is nog ’n man Vrydag in die vroeë oggendure afgemaai. Die voorval het om 06:00 in Amandelweg gebeur en die man is op toneel dood. Volgens Rwexana word die moorde ondersoek en is niemand nog in verband daarmee gearresteer nie.