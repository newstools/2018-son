LUTHANDO Siyoni, die vyandiggesinde art. 204-getuie en vermeende middelman in die Jayde Panayiotou-moordsaak, gaan volgende Vrydag formeel om borgtog aansoek doen. Siyoni het Dinsdag en gister vlugtig in die landdroshof in Port Elizabeth verskyn nadat hy Maandagmiddag in KwaZakhele aangekeer is. Hy het in November gevlug nadat sy status as art. 204-staatsgetuie teruggetrek is en hy vir sy aandeel in die moord aangekla is. Die Valke het Siyoni Maandagmiddag op aanklag van moord in hegtenis geneem. Siyoni was die eerste verdagte wat in 2015 vir die moord op Jayde aangekeer is. Sy is in April 2015 voor haar en haar man, Christopher, se meenthuis in Port Elizabeth ontvoer. Ná ’n uitgebreide soektog is haar lyk in ’n veld buite Uitenhage aangetref. Siyoni het ná sy inhegtenisneming in ’n verklaring beken dat hy by die moord betrokke was. Hy het getuig Christo­pher­ het hom duisende rande gegee om ’n huurmoordenaar te betaal vir die moord op Jayde. Sy art. 204-status sou hom moontlik van die aanklagte teen hom vrywaar, indien hy as ’n eerlike getuie bevind sou word. Hy het egter in die verhoor geweier om vrae van die staat te beantwoord. Regter Dayalin Chetty het in sy uitspraak gesê dat Siyoni vervolg moet word.