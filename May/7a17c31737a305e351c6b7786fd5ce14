KANYE weet nou maar eenmaal hoe om mense kwaad te maak. Die stof het nog skaars gaan lê ná sy omstrede Trump-twiets en hy maak mense klaar weer warm onder die kraag. Dié keer is dit Whitney Houston se familie en haar fans wat hom wil opfoeter. Die musiekmagnaat het onlangs ’n nie-te-skerp idee vir die omslagkuns van die kunstenaar Pusha T se nuwe­ album, Daytona, gekry. Hy het $85 000 (sowat R1 miljoen) opgedok vir ’n omstrede­ foto van oorle’ Whitney se badkamer wat besaai lê met dwelmtoebehore soos lepels waarin drugs gebrand word. Dié pic pryk op die album cover. Kanye het self betaal vir die foto wat sonder haar toestemming deur ’n familielid geneem is. Die “It’s Not Right But It’s Okay”-sangeres se familie is nou diep moerig en sê Kanye respekteer nie hul privaatheid nie. Whitney se neef Damon El­liot meen Kanye se keuse is goedkoop. “Ek het onmiddellik naar geword, want dit het my herinner aan die gebeure van ses jaar gelede,” pak El­liot uit. “Ek het nie gedink Kanye sal so ver gaan om inbreuk te maak om ander mense se persoonlike lewe nie. “Om so iets te doen om meer albums te verkoop, is absoluut onsmaaklik. “Dis kleinlik.”