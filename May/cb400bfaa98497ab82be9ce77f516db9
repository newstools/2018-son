DIE toestand by twee Baaise ouetehuise het onlangs ’n NPO geskok toe hulle daar besoek afgelê het. Nie net moet die ou mense van die Adcock-tehuis in Schauderville klaarkom sonder water in die badkamers nie, maar hul veiligheid is ook in die gedrang. By die NPO se besoek aan die Elizabeth Stuurman-tehuis oorkant die pad het hulle opgemerk die brandblussers is lanklaas gediens. Gerald Leander, voorsitter van die Open Hands Foundation, sê hulle het onlangs besoek afgelê by die bogenoemde ouetehuise om te kyk na die bejaardes se lewensomstandighede. Die Open Hands Foundation­ is in 2017 gestig en fokus op die versorging en welsyn van bejaardes in die Nelson Mandelabaai. “Ons beoog om die lewenstyl van die bejaardes te verander met ’n broodnodige tuisversorging-stelsel. “In die noordelike areas het ons begin om ouetehuise te besoek en die situasie was pateties. “Daar was geen personeel om die bejaardes by te staan nie.” Leander sê toestemming is by sekuriteit gekry om die fasiliteite te inspekteer. “Die beligting in die aand bestaan amper nie en dit maak die bejaardes teikens vir huisbraak en diefstal. “Die agterste heining by Adcock is amper non-existent omdat dit oud is. Bosserige areas is ook ’n groot kommer omdat diewe daarin kan skuil. “Daar is nie water in die badkamers nie. “Inwoners moet water in hul kamers kook en daar hulself was óf die water badkamer toe dra.” Leander het briewe oor dié kwessies aan die tehuise se bestuur en burgemeester Athol Trollip gerig. Mthubanzi Mniki, die munisipale woordvoerder, verduidelik die waterprobleem word veroorsaak deur koper wat uit water­pype gesteel is: “Daar sal aandag aan gegee word.” Leander-hulle het ook die beskikbare brandblussers op Elizabeth Stuurman se perseel geïnspekteer en gevind dis in 2015 laas gediens. Meer as ’n dekade gelede het ’n brand by dié tehuis uitgebreek en tientalle eenhede vernietig. Dit is nog nie herstel nie. Begroting Mniki sê die budget vir die huidige boekjaar is uitgeput. Dié begroting maak voorsiening vir die herstelwerk en instandhouding van die tehuise wat deur die metro bestuur word. Die metro bestuur ook die Bethelsdorp- en Allan Hendricks-tehuis in die noordelike gebiede. “Daar is R8 miljoen toegeken in die begroting, maar net R4 miljoen is ontvang. “ ’n Aksieplan vir die voortsetting van herstelwerk en instandhouding is voorberei. “Dít (die plan) beweeg deur die raad se strukture sodat goedkeuring vir ’n addisionele begroting verkry kan word. “Daar word verwag dat dié begroting in die volgende boekjaar toegeken word.” Son het vroeër berig die metro sê die inwoners betaal tans niks vir verblyf nie, maar sal eersdaags weer moet begin opdok vir huur. Die implementeringstyd sal nog beslis word sodra die relevante verslae deur die raad oorweeg is. Die huurgeld sal dan gebruik word om begrotings-uitgawes te dek.