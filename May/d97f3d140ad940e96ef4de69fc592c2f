OUDTSHOORN. – ’n Bejaarde vrou is erg bekommerd omdat druggies reg langs haar huis drugs gebruik. Rachel Vigeland (75) sê die mense gebruik drugs in ’n container en gooi haar huis dan met bak­stene. Haar huis is in Bongolethu in Oudtshoorn. “Daar is gate in die dak en voordeur van my shack. “Die aanvalle gebeur daagliks.” Die siek bejaarde sê haar neef is ook byna deur die gangsters aangeval toe hy hulle wou keer om drugs in die container te gebruik. “Ek is ’n ou persoon wat getreiter word deur die youngsters wat drugs rook. Ek weet nie wie die container voor my huis neergesit het nie. “Die probleme het begin toe ek vir hulle gesê het om nie drugs daar te rook nie.” Vigeland sê hulle het haar begin name noem en haar neef Ronnie Minnies (49) gedreig. Minnies sê hulle leef in vrees. Volgens ’n gemeenskapsleier in die omgewing, Bongani Hlelo, word leë huise en strukture gebruik om drugs in te gebruik en mense word ook beroof. “Ons het klagtes gekry van inwoners oor dié probleem.” Ntobeko Mangqwengqwe, ’n woordvoerder van die Oudtshoorn-munisipaliteit, het gesê hulle ondersoek die probleem.