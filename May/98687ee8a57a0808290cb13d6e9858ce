OUD-INWONERS van Willowdene, Fairview en Salisbury Park het gehoor hulle moet nog langer wag vir hul grondeise om afge­handel te word. ’n Verbod is geplaas op die indiening van grondeise totdat die ou eise afge­handel is. Die hof het ten gunste van die Land Access Movement of South Africa (Lamosa) beslis. Dié het aangevoer die staat moet eers toegelaat word om nuwe eise aan te vra wanneer al 80 000 eise van voor 1998 afgehandel is. Die Oos-Kaapse kommissie vir die herstel van grondregte het verlede week op ’n vergadering in die Chatty-gemeenskapsaal gesê die eerste grondeiseproses was van 1994 tot 1998. Oudpres. Jacob Zuma het einde Junie 2015 die wet­gewing onderteken wat die grondeise­proses vir vyf jaar heropen het. Die hofbeslissing ten guns­te van Lamosa in Julie 2016 het die proses tot ’n halt geroep. In die twee jaar wat byna verstryk het, moes die foute herstel word wat gemaak is met die indiening van die vorige eise. Nuwe eise gaan eers van Junie vanjaar vir ’n vyfjaartydperk verwerk word. Verseker Volgens die kommissie moet 672 eise in die Oos-Kaap verwerk word. Die oud-inwoners wat reeds eise ingedien het, is gevra om hul verwysingsnommer aan die kommissie te verskaf. Dié wat nog ’n eis moet indien, is versoek om ook hul besonderhede aan die kommissie te gee. Mense is verseker hulle kan sonder ’n title deed ’n eis indien. ’n Affidavit moet die eis vergesel. Daar is ook verduidelik hoe dit werk as ’n gemeenskap of familie ’n eis indien en watter dokumentasie dit moet vergesel. Mense kan ook besluit of hulle die grond of finansiële vergoeding wil hê. Met die vraag-en-antwoordsessie het die vergadering byna handuit geruk toe lede van die Khoisan die kommissie aanvanklik toegespreek het in ’n taal wat niemand verstaan nie. Die kommissie sal mense laat weet wanneer hy met die grondeisebus in Port Elizabeth gaan wees.