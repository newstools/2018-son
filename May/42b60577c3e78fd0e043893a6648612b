CALITZDORP. – ’n Ouma wil altyd die beste vir haar kleinkinders hê. Dis presies hoe ouma Hester Abrahams voel oor haar kleinkind Devonice Pretorius (9). Devonice is chronies siek met ’n ernstige lewersiekte, van kleins af. Nou het Sassa egter haar pleegsorgtoelaag afgekeur. Abrahams vertel hartseer: “Sy is so ’n liewe en dapper kind en verdien net die beste. Sy was al in al wat ’n hospi­taal is. “Dis George, Oudtshoorn én Kaapstad. Elke maand. Ons sukkel erg om by te hou. “Die kind het ’n sak vol pille wat ons gereeld moet toesien dat sy drink. “En dan kan sy ook nie saam met ons eet nie. Sy moet ’n spesiale dieet volg. Met geld wat waarvandaan kom?” Die gesin, wat in Bergsig woon, sukkel om met die baie min R400 kinder-pay oor die weg te kom. “Daar is dan nie eens geldjies oor vir kleertjies vir haar nie,” verduidelik Abrahams. Aansoeke “Sy moet of maar siek-siek skool toe gaan of maar uit die skool bly. So verloor sy baie skoolwerk,” noem oupa Dirk. “Hoekom keur Sassa so graag siek mense se aansoeke af? Die regering gee mos geld om sulke verdienstelike gevalle te help? “Dis tyd dat daar ’n ondersoek kom na die onsimpatieke persone in Sassa se diens,” het ’n familiekennis gesug. Son het die pleidooi onder die aandag van Henry de Grass, direkteur by Sassa, gebring. De Grass sê: “Die toelaag waarvoor mevrou Abrahams heel waarskynlik aansoek gedoen het, is die sorgafhanklikheidstoelaag.” Hierdie toelaag word slegs aan kinders toegestaan wat intellektueel en/of fisiek erg gestremd is en 24 uur ’n dag behandeling benodig. “Waar die toelaag nie toegestaan is nie, kan mevrou Abrahams steeds appelleer en by die naaste Sassa-kantoor vasstel wat die prosedure is om te appelleer,” voeg hy by.