CALITZDORP. – Hulle is mos die gemorste, die skuim van die aarde. Die vullis wat uit die dorp gesmyt moet word. Só kla ’n groep broodwinners wat glo gereeld gevang en uit die dorp se hoofstraat verjaag word. Jan Baardman (60) kla: “Daai security tree nes ’n regte poeliesman op. Hy het selfs pepperspray waarmee hy my gespuit het. “Ek is ’n asmalyer en was amper dood van ’n benoude bors. Ek het TB en kan nie werk nie. “Maar hoekom mag ek nie in die dorp se hoofstraat kom nie? Ons soek maar net ’n joppie innie dorp om ons toelaes aan te vul.” John Coetzee (62) kla ook: “Hulle kan my mos nie sê waar ek mag staan of waar ek mag sit nie? Ek is al ’n oupa en soek maar net iets ekstra vir die pot. “Die security hou hom ­poeliesman. Hy is erger as die polisie. Hy moet maar voor die besighede se deure skoon hou. “Ek skarrel nie om mense te pla nie. Hy teister ons. “Ek was al in die tronk en wil nie weer soontoe gaan vir aanranding nie.” Johnny Pokpas, die security wat die besighede oppas, verduidelik: “Daai mans loaf by elke toeris wat die besighede besoek. Hulle maak van hulle ’n oorlas. “Nou wil die toeriste nie eens meer hier stop nie. “Daarom het ek ’n werk en mandaat van die besig­hede om hulle van hul per­sele te verwyder. “Dit gaan beter noudat hulle nie meer die toeriste en ander mense treiter vir ’n ‘tweerandjie’ of kos nie.”