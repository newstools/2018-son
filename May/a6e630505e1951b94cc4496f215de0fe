“ONS betaal R1 200 om ’n kombuis wat in ’n kamertjie verander is, te huur omdat ons nie vir bankhuise kwalifiseer nie.” So beskryf inwoners wat sedert Vrydag ’n stuk grond in Mitchell-laan in Woodlands, Mitchells Plain, beset, hul lewensomstandighede. Inwoners het gister, terwyl die reën kliphard geval het, aan Son vertel sommige van hulle wag al meer as 30 jaar vir ’n huis. Edwina October (36), die woordvoerder van die plakkers, het gesê hulle sal deur die reën saamstaan. “Dié stuk grond waarop ons ons plekke nou uitmerk, word as ’n dumping ground gebruik. “Ons het dit skoon- gemaak en ons gebruik dit vir ’n goeie doel. “Die mense wat hier in huise bly, staan dan ook saam met ons, want hulle weet hoe lank ons al wag. “Ons voel ons gaan nie meer terugstaan nie. Dis vir ons kinders en hul kinders. “Ons wil nie hê hulle moet deur dieselfde cycle gaan nie.” Anthony Isaacs (63), een van die huiseienaars wat die plakkers ondersteun, het gister onder ’n informele struktuur gesit. Die pensioner het vertel hy sien al vir jare mense se pyn. Hy het bygevoeg dat almal vreedsaam is. “Ons is nie hier om klippe te gooi of te baklei nie.” Louise Nicholas (42) het gesê sy verstaan nie hoekom wetstoepassers met hulle onbeskof is nie. “Elke keer moet ons hoor ons is loafers en druggies wat net hulp van die Stad soek. Ons is ouers wat vir ons families werk, wat vir jare met leuens opgeskeep sit.” Toe Son op die toneel was, het ’n cop aan ’n man die woorde “hou jou bek, jou druggie” geuiter. Nicholas is een van talle mense wat saam met haar gesin in ’n stukkie kamertjie woon. Sy het vertel sy lewe vir jare op leë beloftes. “Noudat ons vir onsself opstaan, wil law enforcement hier kom en ons plekke afbreek. Hulle breek nie net af nie, hulle vat ook ons materiaal. “Hulle het ook mense se tente, wat geld gekos het, gevat. Dis mos nie reg nie.” Maniere Veronica Rhoda, nog ’n huiseienaar, het gister in ’n rok uitgekom om die plakkers te help. Sy het gesê sy het genoeg van “wetstoepassers se maniere” gehad. “Hulle kom hier dan gedra hulle hulle soos gangsters. “Hulle vloek en skel en baklei met ons mense. “Vroeër het hulle ’n man se oor half afgeskiet. Dis nie nodig nie. Dis hoekom ek met mede-inwoners saamstaan.” Volgens Wayne Dyason, die hoof van wetstoepassing van die Stad Kaapstad, het die skare gewelddadig geraak en live ammunition op beamptes gebruik terwyl hulle gister tyres in Morgensterweg, Eislebenweg, Snapdragonstraat en Seleneweg gebrand het. Die paaie was vir verkeer gesluit. 