’N VERMEENDE reeksverkragter van KwaZakhele in die Baai het gister skuldig gepleit op altesame 25 klagte, waaronder 13 van verkragting. Vusumzi Snyman (30) het ook skuldig gepleit op vier klagte van huisbraak met die doel om te verkrag en ’n klag wat verband hou met die rig van iets wat die persoon laat glo het dis ’n vuurwapen. Hy het voorts skuldig gepleit op drie klagte van roof met verswarende omstandighede, twee klagte van huisbraak met die doel om te roof en ’n klag van poging tot roof met ver­swarende omstandighede. Hy het sy skrikbewind op 13 Maart 2011 begin. Luidens die klagstaat het die klaer om 03:35 nog in haar slaapkamer geslaap. In daardie stadium was al die vensters en deure gesluit. Uittrek Die klaer het wakker geword toe sy voel hoe haar kombers van haar verwyder word. Dis toe dat sy die beskuldigde in haar slaapkamer sien. Hy het ’n vuurwapen op haar gerig. Die beskuldigde het ook ’n mes gehad. Die beskuldigde het gedreig hy gaan die vrou lem as sy nie haar klere wil uittrek nie. Hierna het hy haar verkrag deur haar vagina met sy penis te penetreer. Kort nadat hy geëjakuleer het, het hy haar weer verkrag. Die beskuldigde het toe op die vlug geslaan. In ’n ander voorval op 18 Junie 2012 was die klaer omstreeks 01:00 in haar slaapkamer aan die slaap. Sy het ’n harde geluid gehoor. By nader ondersoek het sy die beskuldigde – gewapen met haar kombuismes – in die kombuis aangetref. Hy het gedreig om haar met die mes te steek as sy sou gil. Die beskuldigde het die vrou in die rigting van die slaapkamer gedwing, haar op die neus geslaan en gewurg toe sy haar wou teësit. Hy het haar toe verkrag deur haar vagina met sy penis te penetreer. Kort nadat hy haar van haar selfoon beroof het, het hy gevlug. In nóg ’n voorval op 20 September was die klaer en haar boyfriend in haar bed vas aan die slaap. Sy word toe wakker en sien die beskuldigde. Hy het ’n blink voorwerp by hom gehad. Die boyfriend het toe weggehardloop. Daarna het die beskuldigde die klaer gedwing om saam met hom tot by ’n ander huis te gaan. Daar het hy haar gedwing om langs ’n toilet te lê. Hy het haar verder gedwing om haar panty uit te trek. Hy het haar toe vaginaal verkrag. Kort hierna het hy haar weer buite die huis verkrag. Hy het haar daarna beroof van twee selfone en kontant. Op 28 Maart 2013 rondom 03:15 het die klaer, wat geslaap het, wakker geskrik toe sy voel hoe iemand haar kombers van haar aftrek. Die beskuldigde het die klaer met ’n mes gedreig as sy haar sou teësit. Hy het haar beveel om ’n kombers oor die gesig van haar boyfriend te gooi. Die man het die klaer toe verkrag deur sy vingers in haar vagina en anus te druk. Ná ’n tyd het die beskuldigde die klaer aanhoudend verkrag deur haar vagina en anus met sy penis te penetreer. Die beskuldigde het die klaer toe met ’n mes gedreig om saam te gaan tot by ’n ander shack, waar hy haar drie keer verkrag het. In die ander voorval was die klaer op 10 Januarie 2014 omstreeks 01:00 in haar slaapkamer aan die slaap. Toe sy wakker word, sien sy die beskuldigde langs haar bed kruip. Hy het die klaer met ’n mes gedreig en haar verkrag deur haar vagina en anus met sy penis te penetreer. In ’n verdere voorval op 28 Oktober 2014 was die klaer omstreeks 03:30 vas aan die slaap in haar slaapkamer. Toe sy wakker word, sien sy die beskuldigde, wat met ’n mes gewapen was. Hy het haar toe vir geld gevra. Toe sy sê het nie geld nie, het hy haar beveel om haar klere uit te trek. Die beskuldigde het die klaer se sewejarige seun, wat teenwoordig was, met ’n mes gedreig en hom gedwing om te gaan slaap. Hierna het die beskuldigde die klaer gedwing om op haar maag te lê terwyl hy haar verkrag deur sy vingers in haar vagina te druk. Kort hierna het hy haar verkrag deur haar vagina met sy penis te penetreer. Ná die verkragting het die beskuldigde die klaer beroof van twee selfone en ’n selfoon-charger. Luidens die klagstaat word die beskuldigde deur middel van DNS met ál die rapes verbind.