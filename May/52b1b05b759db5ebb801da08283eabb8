DIT is ironies hoe die Nasionale Eerste Liga (NFD) se promosie-relegasie-uitspeelreeks tot dusver uitgekring het vir Roger de Sá (afrigter) en sy span, Platinum Stars. Enige kans vir dié Dikwena, soos die span genoem word, om sy Premierliga-status vir volgende seisoen te behou, is straks Saterdag in die Moruleng-stadion begrawe. Stars (2 punte) moes Black Leopards getroef het om sy kans in die reeks lewend te hou. Hy het egter met 2-2 gelykop gespeel teen Leopards (5 punte), wat nou as die gunsteling beskou moet word om promosie te wen tot die Premierliga (PSL). Jomo Cosmos (2 punte), wat een game minder as dié duo gespeel het, se kans vir promosie lyk ook bra skraal. Cosmos moet sy oorblywende twee wedstryde, teen Leopards en Stars, wen om Leopards verby te steek. Stars, wat laaste geëindig het in die PSL, het deur ’n besluit in die raadsaal in die uitspeelreeks ingekom. Dit volg ná die Tendai Ndoro-sage, waarin teen Ajax Cape Town beslis is. Die PSL het nege punte van Ajax weggevat en ’n boete van R150 000 opgelê. Stars het die reeks afgeskop met ’n nederlaag van 0-1 teen Leopards, gevolg deur ’n gelykop uitslag van 0-0 met Cosmos in sy tweede wedstryd. En soos karma dit wou hê, lyk dit al hoe meer of De Sá by sy voormalige Ajax-span in die NFD gaan aansluit. Die PSL se besluit om Ajax te straf het Stars net tydelike vreugde gebring, gevolg deur ’n wrang smaak in die NFD. Dis ook die einste De Sá wat Ajax ’n slow death gegee omdat hy talle van Ajax se senior spelers gepos het. So, mnr. De Sá, die realiteit is, die wiel het gedraai – in die rigting van die NFD.