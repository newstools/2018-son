STUDENTE aan die Nelson Mandela-Universiteit het die ingange na ál die kampusse gister versper. Hulle sê dis omdat hulle keelvol is vir die finansiële situasie waaraan die universiteit hulle onderwerp. Die studenteleiers en universiteitsbestuur het gistermiddag laat nog ver­gader oor dié kwessie. Luidens ’n mediaverklaring van die South African Students’ Congress (Sasco) is hulle baie bekommerd daaroor dat die universiteit verwag arm studente moet voortgaan met hul akademiese program sonder finansiële hulp. Sasco sê: “Ons voel die universiteit moet ’n pro­aktiewe rol speel om te ver­seker dat toestande vir die armes en werkersklas geskep word sodat hulle sukses kan behaal. “Daar kan nie van ’n sekere groep studente verwag word om voort te gaan met toetse, eksamens en opdragte sonder­ handboeke, etes en die relevante ondersteuningsmateriaal wat hulle van die NSFAS (die nasionale finan­siële bystandskema vir studente) moes ontvang het nie.” Gedreig Sasco meen die versuim van die NSFAS om spesifiek te reageer op studente wat nie in kampuskoshuise bly nie, het gelei tot ’n situasie waarin studente vir betaling geteister word, terwyl hulle self nie geld ontvang het nie. Sasco sê: “Baie van die studente is gedreig dat hulle ná die langnaweek uit hul blyplekke gesit sou word. “Dít ondanks die belaglike tariewe vir dienste wat ’n studentekoshuis moet hê, soos die hoë bedrae vir wasgoed, terwyl die studente sukkel om kos te kry. “Ons vra die universiteit om ’n ooreenkoms met dié koshuise aan te gaan sodat ons studente nie meer gedreig word nie.” Oor veiligheid op die kampusse sê Sasco: “Ons voel sterk dat dié departement heeltemal in duie gestort het. “Ons kan nie aanvaar dat ons kampusse plekke geword het waar vroue verkrag en geteister word, studente beroof word en ongemagtigde personeel op ons kampusse met vuurwapens rondloop nie. Versnel “Ons voel dat die departement geherstruktureer moet word op bedryfs- asook stra­tegiese vlak. “Die universiteit moet die proses van die her­integrasie van werkers in dié departement dringend versnel. “Ons glo dat die meeste van die probleme in dié depar­tement as gevolg van die lae moraal van die werkers is, en dit sal nooit onder Derek Heubsch (die hoof van beskermingsdienste) gelig kan word nie.” Sasco eis dat Heubsch onmiddellik vervang word, al is dit met ’n tydelike hoof. Die universiteit se shuttle-diens is ook ’n groot kwelpunt vir Sasco.