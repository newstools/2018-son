SY SIEN wanneer daar iets gaan gebeur, kan mense genees en selfs missing kinders vind. Maar die boodskap wat Ellen Faku Brown (40), ’n profetes van die Baai, eintlik wil bring, is dat die mense van Suid-Afrika weer op hul knieë moet gaan voor die ­Here. “Alles wat ek praat, gebeur nét so. God is kwaad – nie net vir die Wes-Kaap nie, maar die hele land. “Die duiwel is in die Oos-Kaap, veral as jy kyk na die ongelukke en oumense wat in hul huise doodgemaak word. Die oorlog kom. “Wanneer ek van die oorlog praat, bedoel ek nie net met guns skiet nie, maar in die spiritual realm.” Brown is oorspronklik van Uitenhage buitekant die Baai, en het twee seuns uit twee huwelike. Sy het agt jaar gelede Baai toe getrek. In 2016 het sy as ’n bar lady gewerk en een aand besluit om haar hart vir die Here te gee. “Ek was só kwaad – ek het die Here gevloek,” vertel Brown. “Die volgende dag moes ek verskoning vra. Ek het gesê: ‘Here, hier is ek. Maak met my wat U wil’. “Later het ek begin connect met die geeste binne-in mense.” Sy beskou haarself as die skakel tussen God en mense en volgens haar praat Hy deur haar mond. Sy sê die Here het haar stap vir stap gewys dat sy ’n profeet is. Sy het al missing kinders opgespoor deur strategieë en metodes te gebruik. Sy sal die ouers en kind se ouderdomme vat en uitwerk waar die kind is. Sy het selfs dae voordat die lyk van die vermiste Iron Man-atleet David René Roger Bellet-Brissaud in die Baaise hawe gevind is, gesê dis selfmoord. Brown het ’n vrou van Hankey wat ses jaar aaneen gebloei het, gehelp. Die dokters kon glo niks doen nie, maar Brown het die vrou ’n bidmetode geleer. Binne twee dae het die bloeding gestop. Volgens Brown kan ’n mens met enige situasie na haar kom en sy kan dan vir jou sekere dinge uitwys wat voorheen ongesiens verby­gegaan het. Verder het God aan Brown geopenbaar dat alle rasse nodig het om saam te werk. “Die rasse in Suid-Afrika is soos die elemente van Moeder Natuur. Hulle kan nie sonder mekaar nie. Daar is ’n oorlog tussen wit en swart, en die verlede word gebruik om die hede se aksies te regverdig. “Dis tyd dat kleurlingmense opstaan saam met God, want Hy het kleurlingmense gekies om te bemiddel tussen die twee groepe.” Brown voorsien min of geen reën vir die Oos-Kaap in die nabye toekoms nie. Volgens haar sal God nie reën bring voordat hulle nie een is met God nie. Sy sê God is gees en kan nie voor mense staan nie – dis hoekom God enigiets of mense gebruik om te waarsku. Hy het die rooi kleur van die EFF gebruik in die vergadering met die mosie van wantroue in die burgemeester, Athol Trollip, om gevaar te openbaar wat op pad is na die Oos-Kaap. “Die tyd raak min vir die DA omdat Trollip nie gehoorsaam is aan die stem nie. “Ál wat God soek, is dat hy my na Mmusi Maimane neem en God sal dit van daar neem.”