DIE Bulls het nog nie die handdoek ingegooi nie. Die Pretorianers het die Sharks gister in ’n Superrugby-wedstryd op Loftus Versfeld in ’n rillerstryd met 39-33 geklop nadat hulle in die rustyd met 22-17 voor was. Die Bulls het vyf drieë gedruk teenoor die drie van die Sharks. Die Durbaniete het egter met ’n bonuspunt weggestap deur met sewe of minder punte te verloor toe die losskakel Robert du Preez in die 81ste minuut met ’n strafdoel geslaag het. Die heelagter Warrick Gelant was weer skitterend vir die Bulls. Hy’t die span momentum gegee toe hy die eerste drie van die stryd in die tiende minuut gedruk het. Die wedstryd het dramaties begin toe die Sharks-heelagter, Curwin Bosch, in die negende minuut gaan druk het. Hy is egter teruggeroep en met ’n geelkaart van die veld gestuur omdat hy Gelant in ’n vorige beweging doelbewus gepootjie het. Met Bosch van die veld het die Bulls hard teruggeslaan met twee drieë wat hulle ’n voorsprong van 12-0 gegee het. Bosch het egter in ’n groot mate vir dié flater vergoed toe hy in die 22ste minuut agter die doellyn gaan draai het. Die Bulls het nou hul laaste sewe wedstryde teen die Sharks almal gewen. Puntemakers: BULLS – drieë: Warrick Gelant, Jesse Kriel, Roelof Smit, Johnny Kotze, Lood de Jager; doelskoppe: Handré Pollard (4); strafdoele: Pollard (2). SHARKS – drieë: Curwin Bosch, Jacques Vermeulen, Jean-Luc du Preez; doelskoppe: Robert du Preez (3); strafdoele: Bosch, Du Preez (3).