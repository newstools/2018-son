GISTER is twee pit bulls verwyder uit ’n jaart in Voisinweg in Helenvale nadat die Animal Anti-Cruelty League (AACL) in Port Elizabeth gesien het hoe hulle suffer. Dié puppies, wat maar ’n skrale drie maande oud is, het in haglike omstandig­hede gelewe en die AACL het geen keuse gehad as om hulle van daar te verwyder nie. Beverley Rademeyer, ’n AACL-inspekteur, sê die polisie se K9-eenheid het hulle Vrydag laat weet van die slegte omstandighede waarin die honde leef. “Toe ons daar aankom en vir die eienaar vra, is aan ons gesê hy is tans in die tronk vir verkragting. “Ons kon nie dat die honde aanhou om só te lewe nie. Die K-9 unit het ons gehelp met die verwydering.” By hul aankoms het hulle gesien hoe die een puppy vasgeketting in die jaart sit. Die ander hond was toegemaak in ’n hoenderhok. Toe gevra is waar die honde se kos en water is, kon die mense by die huis niks hondepille na vore bring nie. Rademeyer sê dit lyk of altwee honde brandsiek het omdat hul velle in ’n slegte toestand is. Sy sê voorts die een hond het ’n abses in sy bek weens ’n ou bytwond. Die abses het so erg geraak dat dit infeksie in sy linkeroog veroorsaak het. Die diere is na ’n veearts geneem vir ’n volledige ondersoek en behandeling. Daarna sal die pit bulls na ’n safe house geneem word. Rademeyer is in Voisinstraat deur gemeenskaps­lede gedreig. Hulle het glo gesê: “Ons gaan vanaand vir jou kom kuier.” Rademeyer meen mense het nie meer ’n verskoning om nié te weet hoe om vir ’n hond te sorg nie. “Op Google kan jy alles kry. “Daar is tog mense wat weet van Gumtree en hoe om die honde te koop en te laat steriliseer. Moenie vir my sê hulle weet nie dat ’n hond kos en water nodig het nie.” Sy sê voorts dis verkeerd om ’n dier vas te ketting of in klein spasies toe te maak. “As ek honde-eienaars vra waarom hulle die honde vasmaak, is daar altyd duisende verskonings. “Maar die redes vir die honde wat vasgemaak word, is volgens hulle altyd die hond se skuld. “Honde kort interaksie met hul eienaar. Skort ’n deel van jou jaart af vir die hond sodat hy vrylik kan rondhardloop.” Kapt. Johan Rheeder, ’n polisiewoordvoerder, sê daar is nog geen strafregtelike sake geopen by die polisie nie. “As daar ’n klaer is, kan die ondersoek en aflê van verklarings ’n paar dae neem. Daarna sal die polisie ’n dossier open.”