DAN “Dance” Malesela sê dié keer gaan dinge baie anders verloop met Chippa United se aanslag op die PSL. Malesela is Sondag net 12?dae nadat Vladislav Heric die permanente hoofafrigterspos gekry het, weer as die Chilli Boys se breier aangestel. Dit is nou amptelik Male-sela se tweede koms en dié keer sê hy gaan hy dinge takties verander. “Dit was deel van ons onderhandelinge. Kyk, daar was nie baie wat verkeerd was in die verlede nie, maar dit was ook nie alles goed nie,” sê hy. Malesela verwys natuurlik na hoe sy span in die verlede altyd balbesit probeer behou het. Ongelukkig was daar nie baie doele nie, maar tog het Malesela se span altyd opwindende sokker gespeel. “Ons het altyd baie balbesit gehad en kanse gemaak. Dié keer moet ons die verdediging in ag neem en ook die balbesit gebruik. So, ons moet meer kanse maak as ons meer van die balbesit het. “Spanne soos Manchester City en Mamelodi Sundowns gebruik hul balbesit en teken doele aan. Dít is wat ons moet doen.” Hoewel Malesela nie veel van sy oudspelers meer in die span oor het nie, sê hy dit sal nie ’n groot probleem wees nie. “Kyk, as ek in die helfte van die seisoen gekom het, sou dit ’n probleem wees, maar ek is hier van die begin af en ek het voorseisoen tot my beskikking. Ek glo ek sal die nodige spelers inkry.” Malesela sê hy sal in die middel van Junie met voorbereiding vir die nuwe seisoen begin. Onder Malesela het die klub sy hoogste posisie nóg in die PSL behaal. Hy was ook langer as enige van Chippa se vorige afrigters in beheer.