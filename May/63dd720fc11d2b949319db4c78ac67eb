DIE pa van die nuwe Springbok-kaptein, Siya Kolisi, het die nuus in Son gelees. So het sy trotse pa, Raymond, gister aan Son gesê. Raymond se Siya (Siyamthanda) is nou sy held. Rassie Erasmus, die nuwe Springbok-afrigter, het die 26-jarige boorling van Zwide­ gekies om Suid-Afrika in die toetsreeks teen Engeland te lei. “Hy is my held en ek het dit nooit verwag nie. Daar is baie ander spelers wat ook ’n kans gestaan het, maar ek is bly hy het dit gekry. Hy verdien dit,” het Raymond verklaar. Hy het gesê hy het in Son van sy seun se prestasie gelees. “Die ou saam met wie ek werk, koop elke dag Son. Ek kan nie Afrikaans lees nie, maar hy het vir my gesê die koerant sê my seun is die nuwe Springbok-kaptein. “Ek was toe baie geskok.” Volgens Raymond wou hy Siya onmiddellik bel en geluk wens, maar hy kon nie, want hy moes eers sy selfoon charge. Wat Siya se aanstelling so besonders maak, is dat dit die eerste keer in die geskiedenis van Suid-Afrikaanse rugby is dat ’n swart speler die Springbokke in ’n toets aanvoer. Raymond het vertel hy het op sy dag self ’n bietjie rugby gespeel. “Ek het in 1978 en 1979 in Kleinskool vir Home Defenders as senter uitgedraf. Daarna het ek ook vir Zwide United gespeel.” Raymond het gesê hoewel sy seun ’n hoë status het, is hy steeds dieselfde ou Siya wanneer hy tussen sy familie en mense is. “Siya het van kleins af nog nooit verander nie. Hy is dieselfde persoon. “Hy praat nooit Engels as hy tussen sy mense hier in die lokasie is nie. Oupa “Hy praat met almal en is altyd vriendelik. Ek dink dis wat vir my besonders is. Hy inspireer nie net die kinders hier nie, maar vir my ook. “Ek weet sy oupa Jan Kolisi sou baie trots gewees het om te hoor wat hy bereik het.” Volgens Raymond het oupa Jan ook in sy dae as flank uitgedraf en die twee het ook dieselfde liggaamsbou en spelpatroon. Raymond het gesê hy sou gister vir Siya bel om te hoor of hy sy eerste wedstryd as kaptein teen Engeland kan bywoon. 