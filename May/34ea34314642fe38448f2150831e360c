DAAR is tergende vrae, maar Krieket Australië (KA) is in sy skik met Justin Langer se aanstelling as die nuwe hoofafrigter van die Aussie-span. Langer het onlangs nog aangedui dat hy bekommerd daaroor is om baie saam met die span te reis. Hy is ook bekend as ’n voorstander van sledging as deel van ’n span se taktiek. Dit bots met die nuwe rigting wat die nuwe toetskaptein, Tim Paine, vir sy spelers in gedagte het. Langer sal die Aussies in ál drie weergawes van die spel afrig. Hy vervang Darren Lehmann. Volgens Langer en KA se uitvoerende hoof, James Sutherland, is daar geen haakplekke wat met die voorma­lige toetskolwer se aanstelling voorsien word nie. “Ons het volle vertroue in Langer. Hy troon bo enige ander kandidaat vir die pos uit en was lankal reeds in ons visier,” het Sutherland verduidelik. Volgens Langer lê daar groot uitdagings vir hom en die span voor. Hy glo egter Steve Smith, David Warner en Cameron Bancroft, wat weens balpeutery geskors is, sal later­ in Australiese krieketkringe terugverwelkom word.