DIE mayor van George, Melvin Naik, is vir 60 dae as DA-lid geskors hangende die Valke se ondersoek. Hy is tans met verlof en sal Maandag sy pligte as mayor hervat, maar dit is bloot seremonieel. Die Valke het in April op die kantore van die stadsraad en die munisipaliteit toegeslaan. Daar is op dokumente en elektroniese toerusting beslag gelê. Die klopjag hou onder meer met beweerde tenderbedrog verband. Naik het in ’n verklaring gesê hy is onskuldig. Anton Bredell, DA-voorsitter in die Wes-Kaap, het gister aan Son bevestig die DA se uitvoerende komitee in die Wes-Kaap het Naik geskors hangende die ondersoek. Bredell sê: “Ons handhaaf steeds die standpunt dat iemand onskuldig is totdat hy skuldig bevind word.” Besoek Bredell het benadruk dit raak geensins Naik se regte nie. “Dis bloot om te verseker die proses gaan onbelemmerd voort. Ons wil die wond oopmaak sodat hy kan genees.” Naik se skorsing beteken hy mag nie die DA se koukusvergaderings bywoon nie. Bredell en Bonginkosi Madikizela, Wes-Kaapse DA-leier, sal George Maandag besoek om die DA-koukus in die stadsraad toe te spreek. Oor bespiegelings dat ­George­ onder administrasie geplaas gaan word, het Bredell gesê: “Ons is besig met ’n artikel 106-proses. Daarin word van ’n munisipaliteit verwag om ’n oorsig van sy werksaamhede te gee.” Charlotte Clarke, die onderburgemeester, neem tans waar as burgemeester.