DIE Caltex-garage in Manenberg is eers deur gewapende mans beroof – en daarna deur inwoners gestroop. Dié voorval het gisteroggend 02:15 plaasgevind toe agt rowers die garage langs die Duinefontein-pad beroof het. Volgens kapt. FC van Wyk, polisiewoordvoerder, het agt swaar gewapende mans die personeel by die vulstasie aangehou. Van Wyk sê: “Die mans het weggekom met die onderneming se kluis waarin ’n onvermelde bedrag was. “Die mans het gevlug in ’n onbekende motor wat vir hulle gewag het. “Geen skote is afgevuur nie en niemand is beseer nie,” bevestig Van Wyk. Volgens Van Wyk was die gewapende rowers skaars weg toe plaaslike inwoners die garage bestorm en die winkel kaal stroop. Die geskokte personeel kon net toekyk hoe die inwoners die winkel leeg dra. Die cops het intussen ’n 29-jarige vrou vir diefstal gearresteer en hulle bestudeer die kringtelevisiemateriaal om die ander chancers ook vas te trek. Enigiemand met inligting oor die voorval kan die Manenberg-polisiekantoor by 021 699 9400 bel of die tolvrye Stop Misdaad-nommer, 08600 10111, skakel.