DIE president van die Oostelike Provinsie-rugbyunie (OPRU), André Rademan, sê sake by dié unie gaan alles oor die toekoms en nie oor wat tans op die veld gebeur nie. Dis nadat die OP reeds vyf nederlae agtereenvolgens in die SuperSport Challenge gely het. Die WP het hom Saterdag op Kemsley Park met 75-28 afgeslag. Rademan sê die OPRU gebruik die Challenge om sy storie agtermekaar te kry vir die komende Curriebeker-kompetisie. Hy sê dis glad nie lekker om so te verloor nie, maar niks kan gedoen word aan die wedstryde wat verby is nie. Rademan sê: “In die laaste wedstryd is dit moeilik om ons manne met die WP te vergelyk. Verskonings “Die WP het ’n beter begroting en hy gebruik professionele spelers. In die eerste wedstryd het selfs Superrugby-spelers teen ons gespeel. Die WP het ook ordentlik voorberei.” Rademan sê egter hy maak geen ver­skonings nie en dat hy weet almal soek onmiddellike welslae. Hy verduidelik: “Ons het verskeie nega­tiewe faktore geërf, maar ’n mens wil nie altyd daaroor praat nie. Ons herbou tans, en dit vat ongelukkig tyd. “Ons werk hard daaraan om ’n beter span in die Curriebeker te hê. Ons gebruik die Challenge tans om talent uit te sonder en dit te ontgin. “Daar is vreeslik baie talent op klubvlak, en wat ons nou doen, is om dit te ontgin.” Hy sê dit gaan alles oor die toekoms en nie net die huidige uitslae nie, en dat dit ongelukkig ’n lang proses is.