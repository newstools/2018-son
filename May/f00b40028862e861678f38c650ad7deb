ANDILE Lungisa, die ANC-raadslid van die Nelson Mandelabaai-metro wat verlede maand skuldig bevind is op aanklag van aanranding met die doel om ernstig te beseer, is gister vir effektief twee jaar tronk toe gestuur. Dít is nou as sy aansoek vir verlof om te appelleer nie suksesvol is nie. Die saak hou verband met ’n voorval op 27 Oktober 2016 toe ’n vergadering van die Nelson Mandelabaai-metroraad in chaos gedompel is. Lungisa het Rano Kayser, die voormalige burgemeesterskomiteelid vir paaie en vervoer, met ’n glasbeker oor die kop geslaan. Dit het ’n oop wond aan sy kop veroorsaak. DA- en ANC-ondersteuners het die hofverrigtinge bygewoon. Gister buite die Baaise landdroshof het vroue in ANC-klere gesing en gedans. Lungisa, geklee in ’n blou baadjie, wit hemp en blou broek, het met sy hande agter die rug na landdros Morné Cannon se vonnisoplegging geluister. Cannon het herhaal wat hy by die uitspraak gesê het – dat die saak nie ’n politieke kwessie is nie. Hy het benadruk dat aanranding met die doel om ernstig te beseer nie net ’n ernstige oortreding in die Baai is nie, maar dat dit ’n globale probleem is. Cannon het bygevoeg dat die vonnis ’n afskrikmiddel vir Lungisa en ander moet wees. Volgens hom word raadslede verkies om die belange van die gemeenskap te bevorder en dat die aanranding plaasgevind het op ’n raadsvergadering waar die belange júis bevorder moes word. Hy het die raadslede wat by die aanranding betrokke was, se gedrag vergelyk met dié van straatboewe. Cannon het Kayser se beserings in ag geneem en gesê uit Kayser se getuienis ter verswaring blyk dit dat hy nog ly aan hoofpyne, skeelhoofpyne en korttermyn-geheueverlies. Volgens Cannon het Lungisa­ in sy verhoor getuig dat hy die waardes van die Grondwet respekteer, maar dat hy Kayser se regte geskend het met die aanval. Cannon het met vonnisoplegging ook Lungisa se persoonlike omstandighede in ag geneem. Lungisa het ter versagting getuig hy het sewe kinders – hulle is 2, 3, 5, 14 en 16 en twee van 10 jaar oud. Daar is ook in ag geneem dat hy ’n eerste oortreder is, voltyds werk en vir sy uitgebreide familie sorg. Cannon het bygevoeg dat hoewel Lungisa die hof se besluit om hom skuldig te bevind aanvaar het, toon hy geen berou nie. Hy meen dat korrektiewe toesig wat as vonnis aanbeveel is, nie ’n gepaste vonnis is nie. “Ek vonnis jou tot drie jaar gevangenisstraf, waarvan een jaar vir vyf jaar opgeskort is.” Luthando Ngakayi, Lungisa se prokureur, het aangedui dat hy aansoek gaan doen om te appelleer teen die skuldigbevinding en vonnis. Wayne Ludick het aangekla. Familie RANO Kayser, DA-raadslid in die Nelson Mandelabaai-metroraad, het 
getuig hoe verneder hy was nadat Andile­ Lungisa hom met ’n glasbeker 
geslaan het. Hy voel dit het die indruk gewek dat hy hom nie kan 
verdedig nie. Die voorval het ook sy familie geraak, want sy kinders het
 ’n video van die voorval gesien. Volgens Kayser kry hy ná die aanval gereeld hoofpyn, waarvoor hy pille moet drink, en ly hy aan kort­termyn-geheueverlies. Hy
 het getuig Lungisa het hom op die eerste raadsvergadering ná die 
aanranding probeer nader, maar dat hy nog te emosioneel was en die 
toenadering verwerp het. Volgens Kayser het Lungisa deur sy ANC-kollegas
 probeer verskoning vra, maar hy het die gebeure nog nie verwerk nie. Lungisa het in sy getuienis ter versagting na sy sewe kinders verwys en getuig hy sorg vir sy vrou, wat in Pretoria ’n intern is, en sy ouers in Tsomo, waar twee van sy kinders bly. Sy
 munisipale inkomste is R30 000 en hy verdien tussen R20 000 en R25 000 
as vryskutskrywer. Volgens hom is hy berouvol en aanvaar hy die 
hofbesluit. Die DA het die vonnis verwelkom. Jonathan Lawack, 
speaker in die raad, het gesê hulle respekteer die uitspraak en sal dit 
eerbiedig. “Wat sy vonnis en moontlike appèl betref, glo ons die gereg 
moet sy volle gang gaan.” Lungisa se aansoek om verlof tot appèl het laat gistermiddag misluk.. 