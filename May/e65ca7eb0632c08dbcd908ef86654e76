RADIKALE transformasie in sport moet die nuwe slagspreuk in Suid-Afrika word. Net soos daar vir radikale ekonomiese transformasie gevra word, moet daar met dieselfde ywer vir transformasie in sport geveg word. Die regering – en selfs die meeste sportfederasies – is nie ernstig oor transformasie in sport nie. Deesdae is Tokozile Xasa aan die stuur van sake as minister van sport. En net soos haar voorgangers Fikile Mbalula en Thulas Nxesi het Xasa in haar eerste toespraak hoog opgegee oor transformasie. Haar toespraak het eintlik amper soos ’n cut & paste-weergawe van Mbalula en Nxesi se vorige toesprake geklink. Soos haar voorgangers het Xasa ook haar kommer oor die toestand van skolesport uitgespreek. Goeie begin, agbare minister. Die tyd het nou aangebreek dat nie-regerings­organisasies en drukgroepe die regering en die federasies uitdaag. Die land se sportfederasies het ook die Suid-Afrikaanse sportgemeenskappe in die steek gelaat. Dit is nou 25 jaar ná eenwording in rugby, maar steeds is daar ’n gesukkel met transformasie. Die jongste verslag van die Eminent Persons Group on Transformation in Sport (EPG) staaf dit. ’n Mens moet dus vra wat Saskok en sy filiale, soos die Wes-Kaapse Sportkonfederasie, doen om sportfederasies te dwing om te transformeer. Die EPG-verslag is saamgestel uit die inligting vanuit die federasies. Hulle stel net dié inligting saam en tick die blokkies af. Luidens die verslag is sokker die enigste sportsoort wat ten volle getransformeer is. Rugby is negende op die lys terwyl krieket darem vierde op die lys is. Jukskei is heel onder aan die lys van 19 sportsoorte met tennis en hokkie wat ook swak gevaar het en basketbal waarvoor daar nie eens data is nie. Dit blyk federasies tick deesdae net die blokkies om hul befondsing te kry. Om elke jaar op die EPG- verslag staat te maak is dus nie goed genoeg nie. Die regering sal veral drasties moet ingryp om skolesport van totale ineenstorting te red. Volgens die EPG-verslag was Mbalula se jaarlikse nasionale byeenkoms vir topskole ’n flop. Dit sou aanvanklik 9 000 skole betrek het, maar verlede jaar is net 3 000 skole betrek. Xasa gaan nou dié byeenkoms heroorweeg sodra sy en die minister van basiese onderwys, Angie Motshekga, die nuwe memorandum van verstandhouding onder­teken. En daar gaan ons weer. Hoe lank gaan dít neem? Hier kom nog vertragings en geldmorsery. Baie van ons in die land het geduld verloor en ’n “better life for all” in ons samelewing bly maar net ’n droom. Dit blyk die enigste meganisme is radikalisme.