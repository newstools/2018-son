’N LEERDER van Bishop Lavis veg in die Tygerberg-hospitaal om haar lewe nadat sy met ’n baksteen teen die kop gegooi is. Robin November (15), ’n gr. 10-leerder aan die Hoërskool John Ramsay, het Saterdagmiddag saam met haar pa, Errol Smith (70), na N1 City gery toe ’n skollie ’n baksteen na hul wit Toyota Corolla gooi en November teen die kop tref. Die voorval het omstreeks 14:30 by die woonstelle langs 35ste Laan in Clarke Estate gebeur. Smith vertel: “Robin het saam met twee seuns agter in die motor gesit. “Sy het by die linkerkantse venster gesit en dit was afgedraai omdat sy gou karsiek raak. “Daar het ’n couple met twee kinders langs die pad gestry. “Ek het net oor die brug na Elsiesrivier se kant toe gekom toe die een die baksteen na die motor slinger. “Ek het die slag gehoor en gedink die baksteen het die motor getref. “Toe ek wou stop, het een van die seuns geskreeu ek moenie stop nie. “Ek het agtertoe gekyk en gesien my kind lê met haar kop op die een seun se skouer. “Daar was ’n groot gat in haar kop. Ek het reguit na die Elsiesrivier-daghospitaal gejaag. “Hulle het haar gestabiliseer en na die Tygerberg-hospitaal oorgeplaas. “Sy is steeds in ’n koma en haar toestand het nog niks verander of verbeter nie. “Sy word deur masjiene aan die lewe gehou en die dokters sal vandag besluit wat om verder te doen.” Volgens Smith beoog hulle om Sondag ’n kerkdiens te hou waar hulle vir Robin se herstel sal bid.