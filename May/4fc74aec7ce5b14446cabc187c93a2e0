DIT is ’n jaar ná die dood van haar “meisiepop”. ’n Wrede moord wat skokgolwe dwarsdeur die land gestuur het. Juanita Pieters dink met verlange aan hoe sy altyd haar dogter, Courtney, gegroet het, berig EWN. “Sy sou elke aand bo die trappe staan en ‘Mammie! Mammie!’ roep. “Sy was so bly om my te sien,” onthou Juanita. Klein Courtney (3) het op 4 Mei 2017 van haar ouerhuis in Plutostraat in Elsiesrivier verdwyn. Dié verdwyning het haar familie se lewe handomkeer verander. Haar lykie is tien dae later in ’n nywerheidsgebied gevind – nie ver van haar ouerhuis af nie. Sy was verkrag en vermoor. Juanita sê sy en Courtney was meer as net ma en dogter. “Ons was vriende. Wanneer almal vir die dag weg was, was ons twee alleen tuis. “Dis hoekom ek haar so baie mis, want sy was my vriendin en het my bedags besig gehou. “As ek maar net meer tyd met haar kon gehad het ...” Courtney se tragiese lot het die hele land geroer. Politici het op haar gesin toegesak en die een ná die ander belofte gemaak, berig EWN. Juanita is ’n huis beloof en daar was selfs die belofte van ’n addisionele polisiestasie. Die oudpres. Jacob Zuma was selfs een van die mense wat Juanita besoek het. ’n Jaar later is daar aandag gegee aan sommige van die beloftes. Die gemeenskap het ’n mobiele polisiestasie gekry wat deur lede van die Elsiesrivier-polisiestasie beman word wat andersins net besig sou wees met take soos sertifisering. En dan het Juanita-hulle ook ’n huis in Delft gekry, soos beloof deur Zuma. Maar die Elsiesrivier-polisie­bevelvoerder, brig. Sandile Sonjani, sê die sleutel tot die suksesvolle bekamping van misdaad is personeel. “Ons het nog nie die getalle personeel gekry wat ons beloof is nie,” het hy gesê. Tans moet sowat 210 polisie­beamptes ’n gemeenskap van meer as 100 000 mense bedien.