LUNGELO Mbandazayo is onlangs aangestel as die nuwe bestuurder van die Stad Kaapstad. Son op Sondag het ’n bietjie by hom gaan hoor hoe hy voel oor al die uitdagings wat op hom wag. Son: Geluk met die aanstelling. Vertel ons meer van jouself. Mbandazayo: Ek is ge­bore in die administratiewe area Manqulo langs die Keirivier in Butterworth in die Oos-Kaap. Ná matriek was ek ’n petroljoggie by ’n vulstasie in Butterworth omdat my pa, ’n pensioentrekker, nie kon bekostig om my na ’n tersiêre instelling te stuur nie. Ek is weg by die vulstasie om ’n arbeider te word by Murray & Stewart, wat vandag bekend staan as Murray & Roberts. Later het ek by die destydse Transkei-regering ’n elektriese joppie gekry. Toe ek genoeg geld gespaar het, het ek myself ingeskryf by Fort Hare-Universiteit vir my BProc-regsgraad. Later het ek my LLB-graad aan die Universiteit van KwaZulu-Natal verwerf. Daarna het ek vir verskeie regsfirmas gewerk voordat ek die direkteur van regsdienste vir die Stad Kaapstad geword het. Ek het dié pos langer as 11 jaar gevul. Toe die vorige­ stadsbestuurder bedank, is ek gevra om in dié pos waar te neem. Ek is op 1 Mei amptelik in die pos aangestel. S: Hoe sien jy jou rol binne die strukture van die Stad Kaapstad? M: Dit is my taak om seker te maak ’n groot organisasie soos die Stad Kaapstad lewer sy dienste aan alle inwoners. Ek moet ook seker maak dat die Stad aan alle vereistes voldoen om sodoende sy verantwoordelikhede na te kom. Dit beteken ek moet verseker dat al ons prosesse, beleide en prose­dures binne die raamwerk van die wet val. S: Daar word dikwels gesê in Kaapstad is daar steeds groot rasseskeidings. Wat is jou mening oor dié sentiment? M: Nes ander stede dra Kaapstad ook nog swaar aan die legacy van die historiese beleide en racial separation. As die Stad Kaapstad is een van ons strategiese doelwitte om ’n inklusiewer stad te bou waarin almal tuis sal voel. S: Die werksaamhede van die Stad was onlangs in die kalklig, veral as gevolg van die hele Patricia de Lille/DA-herrie. Sien jy hierdie wrywing as ’n struikelblok in die uitvoering van jou pligte? M: Die Stad lewer op ’n daaglikse basis dienste en sal voortgaan om dit te doen. Dit is ons grondwetlike verantwoordelikheid.