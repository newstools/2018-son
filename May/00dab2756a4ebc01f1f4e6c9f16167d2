BOLLA Conradie is erg teleurgesteld met die vertonings van sy geliefde Stormers in vanjaar se Superrugby-reeks. Die voormalige Springbok-skrumskakel glo Robbie Fleck, die afrigter van die span, het tot dusver onderpresteer. Die Stormers kon tot dusver net 5 van hul 13 wedstryde wen. Laas week het die span ’n ongekende laagtepunt bereik toe hy met 23-26 teen die Sunwolves in Hongkong verloor het. Conradie sê hy was al baiekeer in sy loopbaan in dieselfde situasie en weet hoe die spelers voel. Hy glo egter die Kapenaars het dié naweek weer ’n kans om hulself reg te ruk wanneer hulle teen die Lions op Nuweland te staan kom. Conradie is deesdae ’n hulpafrigter van die Universiteit van Wes-Kaapland, wat vanjaar groot welslae in die Varsity Cup-kompetisie behaal het. Die 40-jarige boorling van Bellville-Suid het van 2002 tot 2008 in 18 toetse vir Suid-Afrika uitgedraf. Hy het die Westelike Provinsie 76 keer en die Stormers 77 keer in sy loopbaan verteenwoordig. Conradie glo Rassie Erasmus, die nuwe Bok-breier, moenie skroom om jong spelers, soos Embrose Papier van die Bulls en Damian Willemse van die Stormers, te kies nie. Hy het gister aan Son gesê: “Wanneer ’n speler goed genoeg is, is hy oud genoeg. Dié twee spelers is maar 21 en 20 jaar oud. “Hulle is besonder talentvol en het ongetwyfeld al die vaardighede om diep spore in SA rugby te trap.” Bolla glo ook Erasmus hoef nie verder as Siya Kolisi te kyk as die nuwe Bok-kaptein nie. “Siya het homself reeds bewys as ’n uitstekende leier van die Stormers. “Wanneer dinge swaar gaan, steek hy sy hand op en lei van voor. “Hy het laas jaar bewys hy het die vermoë om sy peil aansienlik te lig wanneer hy vir die Bokke uitdraf,” het hy bygevoeg.