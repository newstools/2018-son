’N OPMERKING oor hoe die voormalige Springbok Ashwin Willemse deur die kwotastelsel bevoordeel is, het glo tot sy besluit gelei om Saterdagaand die SuperSport-ateljee te verlaat. Die voormalige Springbok-afrigter en SuperSport-kommentator, Nick Mallett, het glo dié opmerking gemaak tydens die Superrugby-wedstryd tussen die ­Lions­ en Brumbies. Multichoice en SuperSport se onderskeie grootbase, Calvo Mawela en Gi­deon Khobane, hou egter dik dat daar nie ’n aanmerking gemaak is wat aan rassisme grens nie. Volgens hulle het die vergadering tussen Willemse, Mallett en die oud-Springbok Naas Botha goed afgeloop. Mawela en Khobane hou ook vol dat Mallett nie ontevrede uit die vergadering weggestap het nie. “Hy woon in Kaapstad en moes ’n vlug terug huis toe vang,” was Khobane se verduideliking. ’n Betroubare informant na aan die Willemse-sage het egter bevestig dat Mallett die vergadering om ander redes verlaat het. Dít het plaasgevind toe die kameras in die ateljee nie op die drie gerig was nie. Son se informant sê Mawela en Khobane se uitlatings dat die verhouding tussen Willemse, Mallett en Botha herstelbaar is, is baie ver van die waarheid. Mawela het gesê: “Ons het soveel inligting ingesamel as wat ons kon, maar ons kon nie ’n conclusion bereik nie. “Almal het ooreengekom dat ons die gesprekke sal voortsit, maar ons kan nog nie vasstel wanneer dit gaan wees nie. “Ons het geen rassisme opgemerk nie.” Volgens Mawela het Saterdag se voorval gelyk soos een waarin mense ’n gesprek gehad het, maar dat dieper gedelf sal word om die onderliggende redes vas te stel. Volgens Mawela en Khobane is niemand se werk in die gedrang oor die naweek se voorval nie. Hordes Suid-Afrikaners en sportlui het egter op sosiale media hul oorweldigende support vir Willemse gegee. Politieke partye soos die ANC ondersteun ook Willemse se besluit om uit die SuperSport-ateljee te stap. Die minister van sport, Thokozile Xasa, het ook geëis dat Mallett Botha geskors word. Beauty Dlulane, voorsitter van die parlementêre portefeuljekomitee oor sport en ontspanning, het gister in ’n verklaring gesê Suid-Afrikaners moet versigtig wees wanneer hulle kommentaar lewer op die voorval. Soos dinge nou staan, lug almal menings oor ’n voorval waarvan ons nie al die inligting het nie.” Die SARU Sacos Legends het in ’n brief gesê die Willemse-voorval is net nog ’n bewys van hoe die spelers uit die apartheid-era nog steeds nie agterkom hoe hulle bruin en swart spelers met hul optrede kwets nie. “Ons wou hulle nog altyd die geleentheid gee om die verkeerde dinge van die verlede reg te stel, maar dit het nog nie gebeur nie. Al wat hulle aan ons sê, is om aan te beweeg en te vergeet,” lui die brief. “Hulle weier om die bewyse van die seer wat hulle veroorsaak het, raak te sien. “Hulle verkies om ons te probeer verkleineer.” Luidens Sacos se brief was Saterdagaand se voorval net nog ’n bewys van hoe Mallett en Botha geen agting vir bruin of swart spelers het nie. “Wat Ashwin gedoen het, is iets wat al lankal moes plaasvind, want hy het nou ’n stem gegee aan die voortslepende wyse waarop ons verkleineer word. “Ashwin is een van die redes waarom die SARU Sacos Legends bestaan. Ons organisasie wil seker maak dat ons rugby se rassistiese verlede uitwis.” Die Willemse-voorval behoort ook ’n groot gesprekspunt te wees wanneer die Suid-Afrikaanse Rugbyunie (Saru) vandag besoek aan parlement in Kaapstad aflê. Saru het gister in ’n verklaring gesê dat hy SuperSport se bestuur gevra het om hul op hoogte van verwikkelinge te hou.