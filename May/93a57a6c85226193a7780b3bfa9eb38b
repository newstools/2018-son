DIE polisie het dié naweek ’n groot slag geslaan toe beslag gelê is op perlemoen met ’n sluikhandelwaarde van byna R1 miljoen. Die vonds is gemaak in Somerstrand­ in Nelson Mandelabaai. Volgens kol. Priscilla Naidu, ’n polisiewoordvoerder, het lede van die Baaise honde-eenheid inligting ontvang oor ’n verdagte bakkie in Marineweg in Somerstrand. “Die lede het die voertuig met behulp van ’n privaat sekuriteitsmaatskappy dopgehou. “Die voertuig is gestop deur die polisie en toe hulle dit deursoek het, is niks verdags of onwettigs daarin gevind nie.” Die drywer is toegelaat om te gaan. Lede van die honde-eenheid het toe die onmiddellike omgewing waar die kar gestop is, deursoek en afgekom op 15 sakke perlemoen in nabye bosse. Die sowat 2 500 perlemoene het 625 kg geweeg en die geskatte waarde daarvan is R937 500. “Geen inhegtenisnemings is gemaak nie. Beslag is op die perlemoen gelê. Dit sal oorhandig word aan die departement van die landbou, bosbou en visserye.”