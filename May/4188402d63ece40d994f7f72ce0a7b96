WERK moet ’n eerbiedige lewe met ’n redelike inkomste beteken. Dis juis oor die gebrek aan respek dat werkers gister tydens die May Day-viering die strate van Kaapstad ingevaar het. In ’n optog deur Cosatu vanaf Die Kasteel tot by die parlement het dit duidelik geraak dat baie werkers voel dit het ’n daaglikse stryd in die werkplek geraak waarvan hulle die littekens dra. Dit is die werkers wat die gevolge dra met die totale flop van die treindienste en stakende busse. Só sê die Cosatu in die Wes- Kaap by die rally. Geklee in hul rooi T-shirts en caps het hulle Buitenkantstraat vir ’n wyle soos Bloedrivier laat lyk. Maar die mense se boodskap is anders: Gee ons as werkers respek. Respek sluit immers die basiese dinge in soos ’n decent­ salaris en ’n werkplek sonder rassisme. Met Cosatu-vlae in die hand het die werkers hul weg gevind na die parlement waar die Wes-Kaapse Cosatu-sekretaris,­ Tony Ehrenreich,­ die memorandum oorhandig het. Ehrenreich was aan die voorpunt van die optog en het op die ou end die memorandum bedoel vir pres. Cyril Ramaphosa oorhandig aan die minister van verdediging, Nosiviwe Mapisa-Nqakula. Die memorandum bevat die basies versoeke van werkers wat hul lewensomstandighede kan verbeter. Daar word ook sterk melding gemaak van openbare vervoer, asook die veldtog teen dwelms en bendes. “Ons vra die president om in te gryp omdat ons geen verligting van die ander regeringsinstellings kry nie, insluitend die ministerie van vervoer,” sê Ehrenreich. Hy voeg by dat die DA- bestuur in Kaapstad en die provinsiale regering min re­spek vir swart mense in die provinsie het en net swart leiers in die DA gebruik om wit belange van die liberale te verdedig. Hy sê die premier in die provinsie gaan voort om haar agenda te bevorder om die voordele van kolonialisme en apartheid voor te stel. “Dis ’n aanduiding van die baie rassiste in Kaapstad wat hul veragtelike gedrag op ons mense toepas.” Hy het beslis sy mes in vir labour brokers en meen hulle moet verbied word omdat hulle werkers reguleer. Hy het verder gesê dat die belastingverhogings werkers se salarisse begin opvreet en dit word veral gevoel in die minimumloon-kategorie. “Draai die verhoging om en laat ons ’n gesprek voer oor die algehele belastingstelsel in Suid-Afrika. As die government nie wil luister nie, sê ons ‘woe unto you’. Ons sal mekaar in die strate ontmoet,” sê hy.