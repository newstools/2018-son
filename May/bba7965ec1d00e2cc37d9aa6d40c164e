ALBERTINIA. – ’n Jare lange tameletjie vir die inwoners van Buisplaas en Herberts­dale sal binnekort in die hof uitge-sort word. Die inwoners reken ’n rivier is ’n Godgegewe natuurlike hulpbron wat tot voordeel moet strek van die gemeenskappe waardeur dit vloei. Maar deur die jare het plaasboere aangevoer dat die riviere aan hulle behoort. Dawid Kamfer, ’n gemeenskapsleier en woordvoerder vir die mense, sê: “Net soos grondonteiening ’n issue is, is visvang-onteiening ook ’n issue vir bestaansvissers. “Mense vang vis vir die pot. Maar daar is ’n geloof dat mense moet toestemming kry. “Daarom het ons nou ’n hofaansoek gebring om vir vissers die reg te gee om in die Gouritsmond en Gwaiingriviermond vis te vang.” Baie inwoners is gedagvaar om boetes te betaal. Johan Beginsels, ’n visser, vra: “As mense dan aansoek gedoen het om permitte, dan is dit mos wettig. “Hoe kan mense dan steeds gedagvaar word asof hulle onwettig visvang? En dit vir bestaansvissery?” Kamfer sê: “Aikona, ons betaal nie een boete nie. “Ons regsverteenwoor­digers gaan in die hof baklei. “Dis Godgemaakte riviere. Ons het die nodige permitte. Ons het die wet aan ons kant.” Die saak is in die Albertinia-hof aangehoor en uitgestel vir ondersoek en voorbereiding.