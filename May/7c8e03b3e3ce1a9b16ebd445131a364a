DIE ANC in die Nelson Mandelabaai-metroraad sê hy kan nie die munisipale begroting vir die 2018-’19-boekjaar goedkeur nie, want dit maak nie voorsiening vir belangrike gemeenskapsdienste aan armes nie. Athol Trollip, die burgemeester, het gister die begroting ter tafel gelê. Rory Riordan, ’n ANC-raadslid, het gesê die party is bekommerd oor die lewering van gemeenskapsdienste waar armes is. “Waar is die nuwe biblioteke, die swembaddens, parke, sportgeriewe en buitelug-gimnasiums?” het hy gevra met verwysing na die kaarte wat deel van Trollip se begrotingsaanbieding was. Werkloosheid “Verlede jaar het ons R6 miljoen begroot vir die opknapping van ons sportgeriewe, wat in ’n skokkende toestand is. Vanjaar beplan ons om R1 miljoen te bestee vir die opknapping van geriewe soos die Adcock-stadion, wat uitmekaar uitval.” Die ANC meen die begroting doen niks om aandag te gee aan die grootste probleem in die Metro – dié van werkskepping – nie. “Daar is ’n opname wat toon ons is die Metro met die grootste toename in werkloosheid. Van Januarie 2017 tot die eerste kwartaal van 2018 het die werkloosheidsyfer gestyg van 155 000 tot 200 000. “Werkloosheid is een van ons grootste maatskaplike probleme.” Riordan het bygevoeg dat die munisipaliteit se elektrisiteitsrekening in die moeilikheid is en dat die begroting nie dié feit respekteer nie. Die EFF se Zilindile Vena het in sy kommentaar eers gesê hy gaan niks sê as dit beteken daar gaan eers later oor die begroting en geïntegreerde ontwikkelingsplan gestem word nie. Hy het bygevoeg dit sal nie help om enigiets te debatteer indien Trollip aanvoer dat geen veranderinge aan die voorgestelde begroting aangebring sal word nie. Hy het later sy deuntjie verander en gesê die raad is besig met ’n onwettige proses aangesien die stadsbestuurder, Johann Mettler, nie die begroting onderteken het nie. Mongameli Bobani van die UDM wou hê Mettler moes in die teenwoordigheid van amptenare van die ouditeur-generaal se kantoor, wat op die vergadering was, hardop sê die begroting is korrek. Jonathan Lawack, die speaker, het hom daarop gewys dat dit Trollip se begroting is en nie Mettler s’n nie. Bobani het geantwoord dat die UDM nie die begroting sal ondersteun nie omdat Mettler die raad mislei het en afgedank moet word. Trollip het sy aanbieding van die begroting begin deur te sê dit is ’n pro-arm-begroting en dat die proses van openbare deelname sy suksesse en uitdagings gehad het. “Die munisipaliteit is afhanklik van subsidies. Dit is iets wat ons tans omkeer. Die munisipaliteit het ook ’n lae tariefbasis met ’n stadig groeiende nasionale ekonomie.” Hy het bygevoeg dat die Metro steeds in die greep van die ergste droogte nóg is. Hy het gesê R97 miljoen is in die 2017-’18-boekjaar ontvang as ’n ramphulp­toelaag om droogtetoestande te verlig. “Die munisipaliteit probeer so innoverend moontlik wees om die bedrag wat aan huurgeld bestee word, te verminder. Die Metro het die ou Reserwebank-gebou langs die stadsaal gekoop.” Nedersettings Volgens Trollip is vordering gemaak met die uitwissing van die emmertoiletstelsel, maar die volle uitwissing daarvan is nog nie bereik nie. Sedert die 2016-’17 boekjaar het die aantal emmertoilette tot 7 755 afgeneem. Hy het bygevoeg dat R178 miljoen ontvang is as bykomende ontwikkelingsaanvraag vir stedelike nedersettings in die 2017-’18-boekjaar as gevolg van goeie prestasies en die deursigtigheid en gehalte van verslagdoening. “ ’n Aansuiweringsbegroting vir hierdie finansiering is goedgekeur en sal bestee word aan addisionele opgraderings aan openbare oop ruimtes, openbare beligting, sport- en kultuurfasiliteite en water en sanitasie.”