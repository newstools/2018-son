DIE nuutaangestelde krieketafrigter van die Boland, Henry Wil­liams, glo aan die konsep van totale krieket. Die voormalige Protea-bouler sê spelers wat onder sy vlerk kom, sal moet inval met sy krieket- filosofie van krieket-365. Dit is gou duidelik waarom Williams, oftewel “Bollie” soos hy ook bekendstaan, die syfer 365 deel van sy planne gemaak het. Dit het alles te doen met sy liefde vir duiwesport. Dié boorling van Pniël is een van die land se voorste duiweboere. Hy het talle kampioen-wedvlugduiwe geteel en reeds verskeie titels “losgevlieg”. “Dit is ’n wonderlike stokperdjie en ek het baie geleer deur my duiwe in kampioene te omskep. Om dit te kan doen, moet ek 365 dae ’n jaar na hulle omsien. “Jy kyk na die voëls, hoe hulle leer om hul omgewing te verken, hoe hulle sterker word en dan wegvlieg en terugkeer. Bygestaan “Hulle sirkel eers, dan kies hulle koers huis toe. Dit is ’n wonderlike gevoel,” vertel Williams. Dit is ’n stokperdjie wat hy van kleins af by sy pa, Charles, aangeleer het. Hy word deesdae deur sy vrou, Dalene, bygestaan. Hy is dié week ’n kontrak van drie jaar deur die Boland Krieketraad aangebied en neem die leisels amptelik op 1 Julie by Johann Louw oor. “Dit is eenvoudig spelers wat bo wil uitkom. Veral die jongelinge moet 365 dae ’n jaar aandag skenk aan hul kriekettalent. “As die seisoen van wedstryde klaar is, beteken dit nie jy is klaar met krieket nie. Daar is baie ander aspekte van die spel waaraan die spelers moet werk,” sê hy. Williams verduidelik die wagwoord op nasionale vlak is deesdae ongetwyfeld stats. “Statistieke – dít is waaroor dit gaan. ’n Bouler sal na sy stats moet kyk. Wydlopers en foutballe moet glad nie eens meer deel van hul stats wees nie. “Dan moet hulle ook paaltjies neem, en hope ook. “Só kan jy sien wat ek bedoel. Dit gaan ’n hele nuwe denkwyse verg,” sê hy. “Kolwers sal op ’n gereelde wyse honderdtalle moet aan­teken. Hul kolfgemiddelde moet ook goed ­wees. “Die spelers sal ook hul rolle in spanverband moet ken en veral in ál drie formate,” voeg hy by. Dit is sy eerste aanstelling as hoofafrigter. Hy het in 2005 saam met Deon Smith die Boland afgerig, terwyl hy in 2006 Salieg Nackerdien se hulpafrigter was. Williams het sewe internasionale eendagwedstryde vir die Proteas gespeel. Hy was die boulafrigter van die nasionale o. 19-span by 2008 se Wêreldbekertoernooi wat in die eindstryd teen Indië verloor het, sowel as in 2012 vir die span wat derde geëindig het. Tot nou was hy die Boland se akademie- en o. 19-breier. “Dit is ’n wonderlike geleentheid waarna ek uitsien,” het hy met ’n breë glimlag afgesluit.