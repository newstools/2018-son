EEN van die informante vir die joernalis Jacques Pauw se boek The President’s Keepers is in Serwië vermoor. Telegraf het berig Gorgija Gorg Darmanovic (George Darmanovich) is in Nieu-Belgrado in die kop geskiet en later in die hospitaal oorlede. Hy was ’n Suid-Afrikaanse intel­ligensiediens-agent. Mense het gesê vier skote is gehoor en die skieter(s) het op ’n scooter of motorfiets gevlug. ’n Ingeligte het Sondag ook aan News24 gesê Darmanovich is dood. Gebel Sy naam word ook verbind met dié van Nafiz Modack, een van die mense wat vroeër vanjaar in die hof verskyn het weens misdade by nagklubs. In Januarie het kol. Charl Kinnear, die ondersoek­beampte in die nagklubsaak, in Modack se borgtog-aansoek in die Kaapstadse landdroshof gesê Modack het Serwië toe gebel. “Die persoon wat hy gebel het, is dieselfde persoon wat die inligting verskaf het wat in die boek The President’s Keepers verskyn het,” het hy getuig. Kinnear het na Darmanovich verwys. – News24