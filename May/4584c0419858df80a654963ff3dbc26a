DIE cops het ’n groot slag geslaan toe hulle op drugs ter waarde van honderdduisende rande én ’n dagga-laboratorium beslag gelê het. In Mitchells Plain het die cops die afgelope week heroïen ter waarde van R100 000 by ’n huis in Tafelsig gekonfiskeer. Sers. Noloyiso Rwexana, die polisie se woordvoerder, het gesê hulle het ’n tip-off gekry oor drugs wat by ’n huis in Tafelsig versteek word. Rwexana het verduidelik: “Die polisielede het twee sakke heroïen met ’n gewig van 28,1 g en ’n straatwaarde van R100 000 in die huis gevind. “Drie mans van onderskeidelik 28, 34 en 46 jaar oud is gearresteer.” Volgens Rwexana sal die mans binnekort in die Mitchells Plain-landdroshof op klagte van die onwettige besit van dwelms verskyn. Die Valke het Woensdag in Somerset-Wes ook op ’n dagga-lab toegeslaan. Kapt. Philani Nkwalase, die Valke se woordvoerder, sê hul narkotika-eenheid, wat deel is van ’n operasie om onwettige dwelmhandel uit te roei, het ’n perseel in Drakensteinstraat ge-raid. Hulle het afgekom op ’n selfgemaakte dagga-laboratorium, waar hulle die toerusting en verskeie daggaplante ter waarde van sowat R100 000 gekonfiskeer het. Vier verdagtes van tussen die ouderdomme van 39 en 64 jaar is gearresteer. Die vier mans sal vandag in die Strand-landdroshof verskyn.