KNYSNA. – As ’n geharde bierdrinker sy dop in ’n smokkeljaart los en hol, weet jy dis ernstig. Joostekamp se mense vertel hulle is die hele naweek op hol gejaag weens ’n swerm woedende bye wat links en regs gesteek het. Mense kla hulle het nie eens in hul huis vrede gehad nie, want bye het ingezoem en amok gemaak. Van die inwoners vermoed die bye kom van ’n nabygeleë bos. Hulle kan nou nog nie glo ’n swerm van sulke klein insekkies kan ’n hele gemeenskap terroriseer nie. Party meen selfs dit was soos ’n lugaanval met minimissiele wat hul gebombardeer het. Inwoners vertel die bye was oral. Deur die gemeenskap heen het jy mense gesien rondhardloop, word vertel. Gladys MacLean (25) kla selfs die mense by die sjebien het deurgeloop. Die drinkers het als net so gelos en gevlug toe die bye ook wou kom “dopsteek”. MacLean sê: “Ons was nog besig met ons doppie, toe kom die bye. Dit was toe al die tweede keer! “Almal moes maar los en vlug. Ons mense is baie bang vir bye. “Ek was besig om ’n bottel wyn te drink. Toe kom sirkel hulle hier om my kop. Toe moes ek hardloop.” Geshwin April was besig met tuinwerk toe hy aangeval is. April meen die bye hou vir veral kinders ’n gevaar in. Gideon Memphis, ’n mechanic, het onder olie onder ’n kar uitgekom toe hy sien hoe mense rondhol en vir hul kop keer. Memphis het self erken hy is vrekbang vir ’n by. Intussen het die gemeenskap weer tot bedaring gekom nadat die swerm bye hulle later met rus gelaat het.