SUID-AFRIKA se oorvloed aan sporttalent maak dat hy minder talent het. Dit was min of meer hoe die Protea Quinton de Kock op sy kenmerkende manier die uit­daging vir Suid-Afrikaanse krieket rondom Kolpak-spelers verduidelik het. De Kock is natuurlik tans in Indië, waar hy vir die Royal Challengers Bangalore in die Indiese Premierliga (IPL) speel. Hy was aan die woord by een van die IPL-promosies waar hy sy kommer daaroor uitgespreek het dat Suid-Afrika baie van sy spelers weens Kolpak-kontrakte verloor. Wanneer ’n speler ’n Kolpak-kontrak met ’n Engelse graafskap sluit, is hy nie meer vir die Proteas beskikbaar nie. Dié speler word dan as ’n plaaslike speler in graafskapkrieket beskou. “Dit is ’n persoonlike besluit vir daardie spelers en jy weet nie regtig wat die rede is waarom hulle daardie weg neem nie. “Hulle voel waarskynlik daar is te veel talent en dat hulle nie die Proteas se span sal haal nie. “Dit is nie net in krieket so nie, maar in van ons ander sportsoorte staan ons ook spelers aan oorsese klubs af. “Ons sal die uitdaging moet aanpak, maar dis hoe die situasie tans is.” ’n Allemintige 12 Suid-Afrikaners met Kolpak-kontrakte speel hierdie seisoen in Engeland.