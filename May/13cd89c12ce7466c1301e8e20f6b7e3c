DIT is nie waar dat hulle gekleurdes uit die party skop nie. Só sê Odette Cason, provinsiale kommunikasie­bestuurder van die DA, kort voor die bedanking van die Bergrivier-munisipaliteit se burgemeester Woensdagmiddag. Evert Manuel het presies 40 minute voor ’n spesiale raadsvergadering bedank, waar ’n mosie van wantroue deur sy eie party teen hom op die agenda was. Die DA het bevestig sy federale raad het ’n versoek deur sewe van die agt koukuslede in die raad ontvang. In SMS’e tussen Manuel en die DA se Fedex-voorsitter, James Selfe, noem Manuel hy was nie op die meeting waar sy kollegas die besluit geneem het nie en vra of dit Fedex se goedkeuring wegdra. Hy vra ook: “Hoekom is ek as burgemeester nie die geleentheid gebied om daarop te reageer nie?” Selfe reageer: “Ja. Die federale uitvoerende gesag het besluit om toestemming te verleen.” Sammy Claassen, woordvoerder van die Khoisan Defiance Campaign, sê onder Manuel se leierskap is Bergrivier die derde beste munisipaliteit in die land en het hy twee ongekwalifiseerde oudits ontvang. “Daar is geen goeie redes vir die mosie van die heksejag gegee nie. Die DA self erken die mayor het niks verkeerds gedoen nie. “Manuel is as mayor vervang deur Sandra Crafford, die dogter van Swartland se mayor, Tijmen van Essen. “Manuel se enigste sonde is sy velkleur en vriendskap met Patricia de Lille.” Son het voor die vergadering en sy bedanking met Manuel gepraat. Hy het vertel toe hy Dinsdag vir Anton Bredell, provinsiale voorsitter van die DA bel, het Bredell nie geweet van die mosie wat Maandag deur die Berg­rivier-koukus ingedien is nie. Manuel het genoem dat daar die laaste tyd effense struwelinge onder die koukus was. Dié voormalige lid van die Onafhanklike Demokrate meen oor hy Patricia de Lille support, is ’n mosie van wantroue teen hom ingestel. Hy vertel dat hy op ’n vorige koukusvergadering aan sy kollegas genoem het hy ken De Lille en hy ondersteun haar totdat ’n dissiplinêre verhoor of hof haar skuldig bevind. Volgens Manuel is die oorsprong van die probleme in die koukus toe hy ’n vergadering met ’n ANC-raadslid, Jeff Swartz, en ’n bekende pastoor by sy huis gehad het oor projekte in ’n wyk. Manuel sê hy is ’n DA-lid, maar burgemeester vir al die inwoners. “Ek het ook die reg om met enigeen te assosieer. Bo en behalwe dit het ek en sal ek altyd vir die armste mense werk. “Die heksejag moet gestop word. Daar moenie ’n kortpad gevat word nie, die dissiplinêre prosesse moet gevolg word en as iets verkeerds gedoen is, moet dit bewys word. “Dit gaan nie vir my oor rand en sent nie, maar oor my gemeenskap.” Die volbank regters het meer tyd vir voorbereiding nodig. Son het ook betroubaar verneem daar is vroeër hierdie week klagte teen senior DA-leiers, onder wie Mmusi Maimane, ingedien. Die klagte hou glo verband met verklarings wat die leiers in die openbaar of media gemaak het – dat hulle om een of ander rede sal bedank. Dit is soortgelyk aan die rede wat vroeër die maand gebruik is om De Lille uit te skop.