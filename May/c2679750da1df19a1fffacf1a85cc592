DIE Oostelike Provinsie Rugbyunie (OPRU) het die Oos-Kaapse publiek gevra om ’n nuwe naam vir sy Pro14-span die Southern Kings te soek. André Rademan, OP-president, sê die soektog na ’n naam het begin – dit sal voor die begin van die nuwe Pro14-seisoen aangekondig word. “Die uitvoerende komitee van die OP het reeds besluit dat die naam moet verander,” het Rademan gesê. “Ons het met die Suid-Afrikaanse Rugbyunie (Saru) daaroor gepraat en hulle is ingenome oor die besluit.” Rademan sê almal het gedink dit is ’n goeie idee om die naam te verander, maar idees vir ’n nuwe een is maar beperk. “Met ’n naamsverandering is daar verskillende belanghebbendes en rolspelers betrokke. “Daarom wil die OPRU eers deur ’n publieke meningspeiling sien watter verandering gepas sal wees en of die huidige naam behoue moet bly. “Dit sal ook so gou moontlik moet geskied,” het Rademan gesê. “Daar is ’n vensterperiode betrokke omdat ons die nuwe Pro14-seisoen in September afskop en daar sal baie administratiewe werk wees wat afgehandel moet word.” Rademan sê sodra alles uitgesorteer is, kan die verandering vir finale goedkeuring aan die uitvoerende komitee, Saru en die Pro14-raad gestuur word. Rademan sê hy en die OPRU­ se raad sal nie ’n probleem hê as die ondersteuners wel besluit om die huidige naam te behou nie. “As die meerderheid ’n verandering wil hê, kan hulle dan ook op die nuwe naam van die span besluit, maar as die meerderheid nee sê, dan bly dit dieselfde. “Die rede vir die naamsverandering is juis om onderhandelinge makliker te maak met borge. “Daar is baie negatiewe konnotasies aan die huidige naam. As jy met borge praat, is daar baie negatiwiteit rondom die Kings. Dit is waarom die uitvoerende komitee gevoel het dit moet verander, maar ons moet gehoor gee aan die ondersteuners en die publiek.” Die publiek kan hul voorstelle vir ’n nuwe naam per e-pos aan die OPRU se kan­tore (amie@eprugby.co.za) stuur. Die sperdatum vir idees is Donderdag 17 Mei en die persoon wat met die beste idee vir ’n naam vorendag kom, sal ’n prys wen.