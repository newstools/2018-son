IN HUL T-shirts met wyle­ Robin­ November (15) se mooi gesiggie op, het mense gister by die Goodwood-hof opgedaag. Hulle was daar vir Bryan Lee (25) se eerste verskyning in verband met haar dood. Die tiener is op 28 April in haar pa se kar met ’n baksteen teen die kop getref. Sy was eers in ’n koma en is later dood. Lee het kalm voorgekom en aangedui dat hy om legal aid wil aansoek doen om sodoende met die proses te begin om borgtog te probeer kry. Die saak is kort daarna uitgestel. Vriende en familie van die gestorwe gr. 10-leerder van die Hoërskool John Ramsay het die hofbanke vol gesit en soos een man saamgestaan met haar gesig op hul T-shirts as ’n herinnering aan wat gebeur het. Sy is Saterdag ter ruste gelê. Kosbare Lee is Vrydag in hegtenis geneem nadat ooggetuies hom uitgeken het. Roger de Jager (34), November se neef, het gister namens die familie gepraat. “Ek verstaan mense se reg op ’n regverdige verhoor, maar ek sukkel steeds om te verstaan waarom so ’n kosbare lewe so weggevat kon word,” het De Jager gesê. “Hy het ons kind van ons af weggeruk, dan soek hy nog bail. Ons moes ons kind met ’n swaar hart ter ruste lê, terwyl die beskuldigde oukei is. “Maar een ding wat ek kan sê, is dat ons nie van die hof af gaan wegbly nie.” Die saak is tot volgende Woensdag uitgestel vir Lee se borgtog-aansoek. Die beskuldigde bly intussen in aanhouding.