ZINEDINE Zidane het Cristiano Ronaldo, Real Madrid se sterspeler, voor die Champions League-eindstryd­ teen Liverpool “120%” fiks verklaar. Ronaldo het vroeër dié maand sy enkel beseer in die El Clásico-stryd teen Barcelona wat met 2-2 gelykop geëindig het. Daar is gevrees dat die Portugees nie op 26 Mei die eindstryd teen Liverpool sal kan maak nie. Maar Zidane hou vol Ronaldo sal “150%” reg wees vir die wedstryd in Kiëf. “Miskien is hy nou 120%,” het Zidane met ’n glimlag bygevoeg. “Hy is egter goed. As Cristiano 120% is, is dit goed vir my.” Ronaldo het dié week soos gewoonlik voorberei met die eerste span. Real het ’n teleurstellende seisoen in La Liga gehad. Hy’s tans 15 punte agter die kampioen, Barcelona. Dis egter ’n teenoorgestelde storie in Europa. As Madrid Liverpool klop, sal hy die enigste klub wees wat drie agtereenvolgende Cham­pions League-titels verower het. Zidane sal hom by Carlo Ancelotti en Bob Paisley kan aansluit as die enigste afrigters wat ’n trio Euro­pese krone besit. “Dit sal groot wees,” het Zidane gesê. “Dit sal baie dinge beteken. Dit sal beteken ons het ons werk goed gedoen en die spelers en personeel het my boodskap ontvang. “Dit is wonderlik om my bestuursloopbaan op hierdie vlak te begin, maar vir my is hierdie die belangrikste eindstryd.” – AP