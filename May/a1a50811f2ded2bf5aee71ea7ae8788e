’N AFLOS-ONNIE het ná amper ’n jaar steeds nie sy sowat R80 000 by die Oos-Kaapse departement van onderwys (Okod) ontvang nie. Dít nadat Eustace Calvert van Februarie tot Junie 2017 as aflos-onderwyser by die Primêre Skool Cedarberg in Booysenpark in die Baai onderrig het. Hy het ingestaan vir ’n onderwyser wat met kraamverlof was. Son het in April berig Calvert wag al van laas jaar af vir die geld wat hom toekom. Hy het intussen nog nie boe of ba van die onderwysdepartement gehoor nie. Calvert het gesê hy was telkemale by die departement om uit te vind wat verkeerd geloop het. By een besoek daar het hy met ’n skok uitgevind dat sy vorms “verdwyn” het. Hy moes toe maar wéér alles invul en inhandig. “My naam en die besonderhede van my indiens­neming verskyn net mooi nêrens nie. Hulle het geen rekord van my nie,” vertel Calvert vies. Moedeloos Daar is ook al aan hom gesê die departement wag vir goedkeuring van Bhisho af en dat hy geduldig moet wees. “Ek is moedeloos en weet nie meer watter kant toe nie. “Ek kry niks terugvoer van die departement af nie,” voeg Calvert by. Mali Mtima, Okod-woordvoerder, sê die distrik se finansiële klerk het hom ingelig dat die betalingspakket gestuur is na die adjunk- direkteur van menslike hulpbronne. Dít was nodig omdat die superintendent-generaal geen magtiging vir die aanstelling gegee het nie.