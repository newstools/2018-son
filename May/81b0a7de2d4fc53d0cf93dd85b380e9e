GEMEENSKAPSLEIERS van Vrygrond naby Muizenberg sê inwoners kan moontlik binnekort weer betoog. Die mense is ontevrede oor hul behuisingsnood nie Dinsdagaand op ’n vergadering met mayor Patricia de Lille aandag gekry het nie. Die grond wat die mense vir huise soek, word as ’n stortingsterrein gebruik en volgens die council is dit onveilig om daar te woon. Inwoners het onlangs hul frustrasies strate toe gevat en hul betogings het in geweld geëindig. Volgens ’n gemeenskapsleier, Mikel Kumalo, is die situasie in die gebied nog “gespanne”. Verwerp Kumalo sê: “Law Enforcement het ’n dag voordat ons met die burgemeester vergader het, weer shacks hier kom afbreek. Dit bly gespanne, maar ons wil nie ’n situasie hê waarin die inwoners by ’n betoging betrokke raak nie. “Want ons het gesien hoe ons opregte betogings deur skollies ge-hijack word.” Kumalo sê die inwoners het De Lille se voorstel dat die stuk grond eers geassesseer moet word, verwerp. Kumalo sê mense het al voorheen op die betrokke stuk grond gewoon en het nooit gesondheidsprobleme opgedoen nie. Volgens Kumalo kan die proses om te bepaal of die grond geskik is vir menslike nedersetting, tussen 6 en 12 maande neem om af te handel. “Ons kan nie so lank wag nie en die mayor het net twee dae kans om met terugvoer te kom. “Ons as leiers moet teen môre met iets konkreets na die inwoners terugkeer.” De Lille se woordvoerder, Xolani Koyana, sê toetse moet deur die Wes-Kaapse departement van omgewingsake gedoen word. “Dit was die vierde keer dat die burgemeester en beamptes met gemeenskapsverteenwoordigers vergader het. Die Stad het vroeër voorstelle aan die leierskapsforum gemaak, wat deur hulle verwerp is.”