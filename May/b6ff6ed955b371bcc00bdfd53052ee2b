’N GROOT deel van die Bayworld-oseanarium in Port Elizabeth lê aan flarde en daar is tans geen geld vir herstelwerk nie. ’n Lid van die munisipale komitee vir openbare rekeninge (MPAC), Yoliswa Yako, het die kompleks gister besoek om ’n oorsig te kry van die situasie daar. Die tropiese vistenk, die dolfyne se swembad en van die geboue se infra­struktuur laat veel te wense oor en baie dele van Bay­world moes gesluit word vir die publiek. Vakant Gelukkig is die slang- en reptielpark nog in ’n goeie toestand. Bayworld het boonop ook ’n tekort aan personeel, wat agterstallige werk net verder­ vertraag. ’n Senior opsigter by Bay­world, Dylan Bailey sê: “Sowat­ 40% van ons poste is tans vakant. “Die organigram het in­tussen nie verander nie. Die hele personeelstruktuur is onvoldoende vir ons behoeftes hier. “In 2012 en 2013 het ons ’n evaluasie gedoen. Net om die dolfynswembad, wat in 1968 gebou is, van voor af te bou, sal sowat R180 miljoen kos.” Die Mandelabaai-ontwikkelingsagentskap (MBDA) sal die voorgenome op­knapping van die oseana­rium fasiliteer. Aangesien die provinsiale regering die eienaar van Bayworld is, is die kompleks dus aan die owerhede in Bhisho uitgelewer vir enige besluite wat uit­gawes betref. Bailey sê: “Wanneer ’n mens die toestand van die geboue in ag neem, besef jy tyd is ’n luuksheid wat ons nie kan bekostig nie. “Die situasie sal nog die punt bereik waar die personeel sal weier om in dié geboue te werk weens die toestand daarvan. “As dit gebeur, sal Bayworld dalk moet sluit. “Ek hoop die besoek sal die munisipaliteit duidelikheid bied oor die situasie wat ons hier het. “Ons bestee meer en meer om die gebou regop te hou, maar ons bestee aan infrastruktuur wat besteding nie regverdig nie.” Yako het ná die besoek gesê: “Dit blyk dat die provinsie of die munisipaliteit deur die MBDA die geld moet voorsien. Almal probeer die blaam op ’n ander party skuif. “”Die provinsie is onwillig en die munisipaliteit sê dis nie net sy verantwoordelikheid nie omdat hy nie daarvoor begroot het nie.”