DIE polisie in Worcester het vyf gewapende mans ná ’n rooftog gearresteer. Volgens brig. Novela Potelwa, ’n polisiewoordvoerder, was sekuriteitsbeamptes Dinsdag besig om kontant by ’n besigheid in Worcester op te laai toe rowers toeslaan. “Plaaslike polisie was gou op die toneel en het die rowers agterna gesit. Hulle het op die polisie geskiet. “Vyf verdagtes is aangekeer. Twee van hulle is gewond.” Gesteel Volgens Potelwa is ’n vuurwapen, drie hoëkaliber-gewere en geld by die rowers gekry. “Twee voertuie wat in die misdaad gebruik is, is vroeër in Woodstock en Delft gesteel. “Die verdagtes, van tussen 30 en 44 jaar oud, sal op klagte van gewapende roof en die besit van gesteelde goedere en ongelisensieerde vuurwapens in die hof verskyn.”