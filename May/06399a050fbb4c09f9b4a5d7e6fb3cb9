DIE vermeende Baaise bedrieër Brenda Wardle was Vrydag in die handelshof gereed om te baklei en was daarop uit om die staatsadvokaat in haar saak ’n les in regsgeleerdheid te leer. Wardle verteenwoordig haarself in haar bedrogsaak waarby meer as R500 000 betrokke is. Wardle het haarself glo as ’n praktiserende prokureur voorgedoen wat spesialiseer in die vroeë vrylating van gevangenes op parool en die omskakeling van vonnisse onder korrektiewe toesig. Sy het glo aan Stephanus van Aardt, ’n veroordeelde moordenaar wat in 2007 tot 12 jaar tronkstraf gevonnis is, gesê sy vonnis kan omgeskakel word. Hy het in daai stadium nie vir parool gekwalifiseer nie. Die klag teen Wardle spruit uit hierdie geval, waartydens sy tussen April 2009 en Augustus 2013 glo meer as ’n halfmiljoen rand vir sogenaamde “regskoste” uit die Van Aardt-gesin getap het. Wardle het ná haar verskyning Vrydag aan staatsadvokaat Tjaart van Zyl gesê sy wou met hom praat oor haar aansoek oor jurisdiksie en die vermindering van die som­totaal nadat sy ook bedrae aan Van Aardt se vrou, Milana, betaal het. Van Zyl het gesê dié betalings sal nie die saak laat verdwyn nie, maar bygevoeg sy kan dit ter versagting noem as sy skuldig bevind word. Wardle het geantwoord dat sy van hom verskil, waarop Van Zyl gesê het hy gaan nie met haar argumenteer nie omdat hy die wet ken en sy werk al 27 jaar doen. Sy wou weet waarom die bedrae wat Milana betaal het, op ’n lys aangebring is, maar nie hare nie. Volgens van Zyl is dit dinge wat in die verhoor hanteer moet word. Wardle het bygevoeg sy wil ’n ander aansoek bring om die klagstaat te verander omdat die saak ’n kwessie van jurisdiksie is. “Ek argumenteer dat die hof nie die jurisdiksie het om die saak te verhoor nie. “Die Strafproseswet sê jy moet kennis gee van die aansoek,” het Wardle gesê. Van Zyl het geantwoord dat hy haar die raad gaan gee om ’n spesifieke saak en die Wet op Landdroste te gaan lees. “Ek het nie raad nodig nie. Ek hoef ook niks te lees nie,” het sy met ’n harde stem gesê. “Tot 11 Junie, dame. Geniet!” was sy laaste woorde aan Wardle. Sy het haar stem ook dik gemaak toe ’n ander staats­advokaat tussenbeide wou tree. Van Zyl wou die saak vir verhoor uitstel, maar hy het gesê hy het kennis ­gekry dat Wardle gaan appel aanteken teen regter Glenn Goosen, wat nie haar appèl teen sy weiering van borgtog wou toestaan nie. In sy uitspraak Donderdag het Goosen gesê hy is nie oortuig die landdros het verkeerd opgetree om Wardle se borgtog te weier nie. Landdros Hannes Claassen wou vandag weet of die aansoeke om appèl nie eers afgehandel moet word voordat daar met die verhoor voortgegaan kan word nie. Van Zyl het geantwoord dat indien Wardle se volgende appèl geweier word, die volgende stap ’n petisie sou wees en hy het gevra of geregtigheid sou geskied. Wardle het gesê sy appelleer ook teen regter Dayalin Chetty se besluit om haar saak teen die departement van korrektiewe dienste van die hand te wys, wat haar die reg ontsê om voldoende vir haar verdediging voor te berei. “Ek dink nie hierdie hof kan ’n verhoordatum bepaal asof ek nie die reg het om die getuienis te betwis of my voldoende vir my verdediging voor te berei nie. “En die rede waarom ek die hooggeregshof genader het, was dat die Rooi Hel my regte tot voldoende geriewe geskend het.” Claassen en Van Zyl het intussen op moontlike verhoordatums ooreengekom, afhangende van die uitslag van haar aansoeke om appèl.