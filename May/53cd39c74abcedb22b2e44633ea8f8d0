EBRAHIM Rasool, ’n voormalige Wes-Kaapse premier, is onlangs gekies om aan die stuur te staan van die ANC se 2019-verkiesingsveldtog in die provinsie. Son op Sondag het by hom gaan kers opsteek om te hoor hoe hy sy nuwe rol sien... Son op Sondag: Is u opgewonde om weer aktief in die politiek betrokke te wees? Rasool: “Hierdie is die beste tydstip om terug in die politiek te wees, terwyl die ANC rêrig besig is met ’n proses van her­nuwing onder die inspirerende leierskap van pres. Cyril Rama­phosa. Dit is ook ’n gulde geleentheid vir ons om aan te gryp omdat die DA op die oomblik met sy selfvernietiging besig is. S: Wat het u gedoen toe u nie by politiek betrokke was nie? R: “Ek het vier en ’n half jaar in Washington DC in Amerika as die Suid-Afrikaanse ambassadeur deurgebring. ’n Definitiewe hoogtepunt vir my daar was die 31 gedenkdienste wat regoor Amerika gehou is by die afsterwe van oudpres. Nelson Mandela. S: Die DA was in 2004 die amptelike opposisie in die Wes-Kaap met net 27% steun. Vandag staan daardie einste steun op 59,4%. Hoe beplan julle om in 2019 die provinsie terug te wen? R: “Die DA was tot dusver op honeymoon in die Wes-Kaap en dit was grootliks te danke aan die ANC, wat oor die afgelope dekade in die een omstredenheid ná die ander gehul was. Dit het egter die laaste paar maande verander en ons het weer ons morele gesag terug. Ons is nou besig om binne die regering skoon te maak en die vertroue van die mense terug te wen. Al dié verbeterings vind plaas terwyl die DA besig is om te disintegreer. S: Hoekom reken u u is die beste kandidaat om die ANC weer ’n politieke reus in die Wes-Kaap te maak? R: “Ek is weens my ervaring in hierdie posisie verkies, veral toe ons in die verkiesings van 1999 en 2004 groot welslae in die Wes-Kaap behaal het. Ek het ook baie observasie-kennis van die Obama- en Trump-verkiesingsveldtogte en ek het daarby ’n passie vir dit wat ek doen.