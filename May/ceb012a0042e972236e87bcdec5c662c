GROOT ontevredenheid heers onder prokureurs werksaam in die Kaapse howe oor die klaarblyklike inmenging van privaat advokate by hul sake. ’n Senior prokureur wat om professionele redes anoniem wil bly, sê dis nou al jare dat privaat advokate in prokureurs se sake mors en daarmee wegkom. Hy vertel: “Hierdie advokate werk direk met die publiek waar hulle selfs tot by kliënte se huise gaan en geld gaan collect. “Nie net is hierdie optrede onwettig nie, maar dit is ook oneties, krimineel en heeltemal verkeerd.” Die prokureur sê dit lyk asof die regstelsel hom eenvoudig net nie aan dié kommerwekkende tendens steur nie. “Hierdie advokate gaan na polisiestasies toe en tree namens kliënte op in na-uurse borgaansoeke. “Die polisie laat sulke advokate toe om na die polisiestasie toe te gaan. En selfs staatsaanklaers gaan in sulke gevalle uit, sonder dat daar ’n opdraggewende prokureur teenwoordig is. “Baie kere laat die landdroste in die howe ook toe dat ’n advokaat ’n kliënt verteenwoordig sonder die teenwoordigheid van ’n opdraggewende prokureur. “Baie kere word die naam van ’n prokureur net in ’n hof genoem en dan gaan die saak voort. “Dan daag so ’n kliënt by die prokureur op en vra wat van sy saak geword het en ons dra dan geen kennis van sulke sake nie. “Almal weet hiervan, maar niemand doen iets aan die saak nie.” Die Kaapse balieraad bevestig daar is wel so ’n reël­ wat lui dat ’n privaat advokaat nie sonder die teenwoordigheid van ’n opdraggewende prokureur ’n saak mag behartig nie. Die voorsitter van dié raad, adv. Ismail Jamie, het aan Son op Sondag gesê: “Ons is tans nie bewus van sulke optredes nie, maar ons sal dit beslis nie duld nie. “Indien ons bewus sou word van die name van sulke advo­kate, sal die nodige navrae en ondersoeke gedoen kan word. “In die geval van advokate wat nie lede van die balieraad is nie, sal ons ook nie bewus wees van so­danige optrede van sulke advokate nie. “En hoewel ons nie by magte is om teen sulke advokate op te tree nie, kan ons by ’n hof aansoek doen dat hul dienste opgeskort word, of dat hulle van die rol geskrap word.” Die polisie se kapt. FC van Wyk sê gewone polisielede weet nie van die reël dat ’n advokaat nie sonder ’n opdrag­gewende prokureur na ’n polisiestasie mag kom om met ’n gearresteerde persoon te konsulteer nie. Die Nasionale Vervolgings­gesag het teen druktyd nie ge­reageer op die beskuldiging dat sy prokureurs aansoeke om borgtog hanteer sonder die teenwoordigheid van ’n opdrag­gewende prokureur nie.