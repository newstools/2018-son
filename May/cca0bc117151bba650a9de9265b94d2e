TWEE mans is Vrydag in New Brighton in die Baai in hegtenis geneem nadat hulle altesaam 32 passasiers in ’n minibustaxi gelaai het. Kapt. André Beetge, polisiewoordvoerder, sê die 29-jarige taxidrywer en sy guardjie (20) is in hegtenis geneem. Beetge sê die arrestasie kom nadat die New Brighton-polisie en provinsiale verkeersbeamptes ’n spesiale operasie uitgevoer het in Sheya Kulati-straat. “Om 08:00 is ’n wit Quantum-minibustaxi deur die lede gestop en hulle het vier volwassenes en 28 kinders in die taxi gekry. “Die 29-jarige drywer is in hegtenis geneem.” Dwarsboming Toe die polisie die voertuig na die New Brighton-polisie­stasie wou vervoer, kon die sleutels van die taxi nie eens na vore gebring word nie. Ná ’n soektog is die sleutels in die guardjie se onderbroek gevind waar hy dit weggesteek het. Hy is toe vir dwarsboming van die gereg gearresteer. Albei verdagtes sal na verwagting môre in die New Brighton-landdroshof verskyn. Genl.maj. Dawie Rabie, bevelvoerder van die Motherwell-polisiegroepering, waarsku dat die oorlading van voertuie, taxi’s ingesluit, ’n groot gevaar vir die passasiers inhou. “Met die paaie wat vandag so nat is, het dié taxi daai passasiers se lewe in gevaar gestel. Ouers moet hul kinders leer om nie in oorvol taxi’s te klim nie,” sê hy.