VIA en die Afrikaanse musiekbedryf se grootste onafhanklike musiekmaatskappy, Coleske Artists, is op soek na die volgende groot Afrikaanse kunstenaar. In die nuwe TV-reeks Die Kontrak, wat later vanjaar op die Afrikaanse leefstylkanaal Via uitgesaai sal word, sal agt aspirant-sangers dit uitspook om ’n gesogte kontrak. Die Kontrak se mentors – Elvis Blue, Tarryn Lamb, Monique Steyn en Dewald Wasserfall – sal die agt talentvolste kandidate uit die aansoeke kies. Elk van hulle begin die kompetisie met ’n kontrak. Die uitdaging is egter om die kontrak te behou, want aan die einde van elke episode skeur die grootbaas, Arnold Coleske, ’n kontrak op totdat net die wenner oorbly, en dié behou natuurlik sy of haar kontrak. Só kan jy inskryf: Daar is twee maklike maniere om in te skryf. Maak eenvoudig ’n video waarin jy jou gunsteling-liedjie sing en: 1 Laai dit op die NetNuus-app se video-af­deling om seker te maak jou video word nie misgekyk nie. Sê ook in dié video wie jy wil hê moet jou mentor wees. Onthou om die hutsmerk #diekontrak te gebruik. OF 2 Laai jou oudisie-video op Facebook of Instagram, tag die mentor van jou keuse en gebruik die hutsmerk #diekontrak. Inligting oor jouself Sê wie jy is, hoe oud jy is en waar jy bly. Inskrywings het gister geopen en sluit byna ses weke later op middernag 30 Junie.