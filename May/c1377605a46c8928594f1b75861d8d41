DIE backyarders van Uitsig het nou toegang tot hul eie toilette en watermeters nadat die Kaapstadse burgemeester dit moontlik gemaak het. Patricia de Lille het gister die area besoek en selfs ingespring om met die konstruksiewerk te help. De Lille het aan Son gesê sy werk al die afgelope vier jaar aan hierdie projek en plekke soos Hanover Park geniet reeds die voordele daarvan. Sowat 200 toilette en watermeters is die afgelope tyd vir backyarders geïnstalleer, sê De Lille. Sy vertel: “As burgemeester is dit die minste wat ek nog vir die mense kan doen. “Dis in elke geval die basiese dienste wat hulle moet kry.” Volgens De Lille ontvang elke gesin 200 F water per dag wat aan ’n smart-boks gekoppel is. Hulle betaal nie die gewone tariewe nie. John Smith wat in sy seun Marcus Hoffman se jaart bly, sê hy voel baie positief oor die toekoms. Hy sê: “Ek hoef nou nie meer my seun en gesin te pla wanneer ek water wil hê of die toilet wil gebruik nie. “Dit voel nou soos destyds wat ek my freedom gehad het.” 