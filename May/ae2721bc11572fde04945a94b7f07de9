TWEE onskuldige mammies is Sondag in af­sonderlike skiet­voorvalle dood. Dit was nadat hulle in vegtende bendes se kruisvuur beland het. Jamie de Jager (26), ’n ma van drie minderjarige kinders­, is omstreeks 12:00 in Elsstraat, Bonteheuwel, in die nek getref. De Jager het op die toneel gesterf. ’n Sewejarige seuntjie is in dieselfde voorval in die been gewond. Hy is tans in die Rooi Kruis-kinderhospitaal. ’n Raadslid, Angus McKenzie, sê na verneem word het De Jager in die straat gestaan toe ’n dwaalkoeël haar getref het. McKenzie sê dit kan ook wees dat De Jager ’n teiken was, aangesien die voorval in ’n baie stil deel van Bonteheuwel plaasgevind het. Kapt. FC Van Wyk, ’n polisie­woord­voerder, sê die moord en omstandighede rondom dit word nog ondersoek. Van Wyk sê geen verdagtes is nog in hegtenis geneem nie. Die ander skiet­slagoffer was Rubain Esau (30) van Uitsig. Dié ma van vyf kinders is Sondagoggend koelbloedig doodgeskiet toe ook sy in die kruisvuur van bendes beland het. Twee mans is ook nood­lottig gewond in dié skietvoorval, wat omstreeks 04:00 by Escourt Court plaasgevind het. Esau het by ’n vuur buite by vriende se huis gesit toe die skote begin klap het. Dis toe sy huis toe probeer hardloop het dat ’n dwaalkoeël haar getref het. Ure voor dié skietery is ’n man in Uitsig ook doodgeskiet. Die polisie het ’n 22-jarige verdagte kort ná dié voorval in hegtenis geneem. Hy sal vandag in die Goodwood-landdroshof verskyn. Volgens past. Adam Alexander van Uitsig is hy geskok oor ál die skietvoorvalle. Alexander sê: “Dis die tweede geval kort ná mekaar waarin drie mense op een slag in Uitsig doodgeskiet word. “Die gemeenskap sal moet saamstaan en iets doen, en nie net toekyk dat gangsters ons gemeenskappe uitwis nie.”