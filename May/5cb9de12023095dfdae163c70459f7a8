TWEE nefies het Sondagmiddag in ’n dam by ’n ontsoutingsaanleg in Klipfontein naby Garies in die Noord-Kaap verdrink. Emmanuel Klaase (5) en Lowaygen Cloete (3) het by die dam gaan speel, maar sou nooit weer teruggaan huis toe nie. Een van die kinders se pleegma, Drieka Cloete (54), het die kinders uit die water gered en met hulle na die hospitaal in Garies gejaag. Emmanuel en Lowaygen het egter kort ná hul aankoms by die hospitaal gesterf. Cloete, Lowaygen se pleegma, sê die tweetjies het Sondag omstreeks 17:00 agter die huis gespeel saam met nog ’n vriendjie, Jeraldo van Niekerk (5). Cloete sê: “Hulle het om die huis geloop en na die dam gegaan. “Die seuns het deur ’n gat in die draad by die dam gekruip. “Emmanuel het in die water geloop en gegly. “Lowaygen het agterna gegaan om hom te help. “Hulle altwee het egter in die moeilikheid beland en onder die water verdwyn. “Die ander seuntjie, Jeraldo, het ook probeer help om die twee nefies uit die dam te haal. “Hy kon hulle ook nie help nie en het huis toe gehardloop om hulp te soek. “Toe ek by die dam kom, het hulle in die water gelê. “Ek het die twee seuntjies uit die water gehaal en ons het probeer om mond-tot-mond-asemhaling toe te pas. “Die ambulans wat uit Springbok moes kom, het te lank gemaak en ons het toe die seuns met ’n motor na die hospitaal in Garies geneem. “By die hospitaal het die dokters hulle onder suurstof gesit. “Hulle het nog ’n rukkie gelewe, maar kort daarna afgesterf.” Die twee seuntjies sal volgende Saterdagoggend in Klipfontein begrawe word.