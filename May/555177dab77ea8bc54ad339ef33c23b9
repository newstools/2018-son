HULLE het gister hul petisie aan Weziwe Tikana, die LUR vir vervoer, oorhandig. Lede van die Humansdorp Taxi Association, geaffilieer by die Border Alli­ance Taxi Association ­(Bata), het gister ’n vreedsame drive gevat vanaf Humansdorp tot in Jeffreysbaai. Sowat 150 lede het met hul taxi’s na die Kouga-­ munisipaliteit se kantore gery, waar hulle Tikana ontmoet het. “Die drive het baie vreedsaam verloop. Ons het die petisie suksesvol oorhandig aan Tikana. “Sy het gesê sy sal terugkom na ons toe binne die voorgeskrewe 14 dae wat ons haar gegee het,” het Rudi Jansen, skakelbeampte van Bata, gesê. Die eerste ding waaroor die lede ongelukkig is, is dat hulle blykbaar nie erken word wanneer stakeholder-vergaderings gehou word nie. Tweedens neem die sogenaamde onwettige taxi’s glo ’n taxi rank in Humansdorp oor, en dit dwing die wettige drywers om sonder een te operate. “Ons as wettige taxidrywers voel ons word geteiken. Wanneer daar sê maar padblok­kades is, vang hulle óns, maar nie die onwettige taxi’s nie,” het Jansen gesê. Jansen waarsku egter dat hulle die reg in eie hande gaan neem as hulle nie ná twee weke ’n antwoord kry nie. Hulle beplan om die sowat 30 onwettige taxi’s en hul drywers met geweld uit hul taxi rank te verwyder, indien nodig. Jansen voeg by dat die situasie tense is tussen die twee groepe en dat die Humansdorp Taxi Associa­tion ’n interdik teen die ander taxidrywers gekry het. ’n Afskrif van die interdik is ook aan Tikana verskaf. “Op 12 Maart verlede jaar het vier verdagtes van die onwettige taxi’s twee van ons lede doodgeskiet. “Een van die verdagtes het staatsgetuie gedraai en die ander is tans in die St. Albans-gevangenis en wag vir sy volgende hofverskyning. “Ek dink dit hou direk verbind met die onenigheid tussen die twee groepe.” Volgens Jansen word al die passasiers wat gewoonlik deur hulle PE toe vervoer word, deur die onwettige taxi’s afgerokkel.