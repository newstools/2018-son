HARDLOOP as ’n sport het nie net vir haar sukses in die lewe gebring nie, maar dit het ook haar lewe gered. Dít is waarom Nolene Conrad, een van Suid-Afrika se voorste langafstandatlete, die woorde “I run with purpose in every step. Corinthians 9:22” op haar regtervoet getatoeëer het. Die 32-jarige boorling van Bishop Lavis op die Kaapse Vlakte handhaaf tans die beste peil van haar loopbaan. Laas maand het sy ’n groot mylpaal behaal toe sy Suid-Afrika by die Wêreldhalfmarathon-kam­pioenskapsbyeenkoms in Valencia, Spanje, verteenwoordig het. Die oud-leerder van Hoërskool Malibu in Blue Downs het 21,1 km in ’n ongelooflike 01:11:44 afgelê. Al het sy net die 25ste plek in die wedloop behaal, was dié ver­toning goed genoeg vir die Inter­nasionale atletiekbeheerliggaam, die IAAF, om goue status aan haar toe te ken. Laas week het sy aan die Weense Marathon in Oostenryk deelgeneem waar sy onder die toptien geëindig het. Sy het die 42,2 km in 02:38:17 afgelê. Volgens Conrad beteken dit geweldig baie vir haar om deur die IAAF erkenning as ’n goue status-atleet te kry. “Goue status beteken ek kan nou deur die organiseerders van die voorste marathons in die wêreld uitgenooi word om deel te neem en appearancefees te ontvang. “Dis iets waarvoor ek baie hard gewerk het. Dit gaan voortaan dinge net baie makliker vir my maak,” verduidelik sy. Die tingerige atleet wat maar ’n skamele 40 kg weeg, spog reeds met ses SA titels en het haar land al meer as tien keer verteenwoordig. Sy is boonop vanjaar as die kampioen van die wêreld­beroemde Two Oceans-halfmarathon gekroon. Dit was egter nie altyd maklik vir haar nie. Sy moes ’n baie moeilike paadjie stap om uiteindelik sukses te behaal. Sy is as 13-jarige meisie met asma gediagnoseer. Sy het gedurig asma-aanvalle gekry en was in en uit by hospitale. Sy vertel: “Een aand toe ek 16 jaar oud was, het ek ’n baie slegte asma-aanval gekry. Ek moes ’n week in die hospitaal bly. “Die dokter het my aangeraai om te begin swem of hardloop omdat die asma net erger gaan raak. Hy’t gesê as ek nie iets daadwerkliks daaraan doen en begin oefen nie, sal ek beslis nie die ouderdom van 21 haal nie. “En omdat my oom aan ’n asma-aanval gesterf het, het ek besluit om iets aan die saak te doen.” Conrad het toe besluit om op skool aan landloop deel te neem. “Die eerste seisoen was moeilik omdat ek ná elke wedloop mediese behandeling moes kry. Ek het egter besluit om nie tou op te gooi nie. “Al die pyn en lyding was egter die moeite werd toe ek begin wen. “Mense het gesê dat ek ’n talent het. Dit het my aangespoor om harder te werk en vandag is ek nie spyt nie. Ek oefen deesdae drie keer per dag. “Die laaste keer wat ek ’n asma-aanval gekry het, was in 2015.” Conrad glo ’n persoon kan nie altyd sy omstandighede verander nie, maar kan sy houding verander. “As ek tou opgegooi het in daardie eerste landloop op skool, dink ek nie ek sou vandag hier gewees het nie. Japan “En al het ek die asma oorleef, sou ek nie ’n gratis opvoeding gekry het nie. Ek sou ook nie die geleentheid gekry het om deur die wêreld te reis en ongelooflike plekke te sien nie.” Conrad se volgende doelwit is om later vanjaar die Kaapstad-marathon te wen. Vroeg in 2019 gaan sy aan die Osaka-marathon in Japan deelneem as voorbereiding om haar uiteindelike doelwit te bereik. Dít is om Suid-Afrika in 2020 in die marathon by die Olimpiese Spele in Tokio, Japan, te verteenwoordig. Met haar toewyding en vasberadenheid, is dit beslis ’n droom wat verwesenlik kan word.