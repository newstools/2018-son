DIE DA-raadslede in die Stad Kaapstad mag nou nie meer hul monde in die openbaar uitspoel oor interne sake nie. Dít is die onlangse opdrag van die party se nasionale leier, Mmusi Maimane. Dit kom nadat raadslede hul monde behoorlik op sosiale en ander media uitgespoel het oor verskeie aangeleenthede – onder meer die klagte teen die Kaapse burgemeester, Patricia de Lille, en die Stad se begroting. Luidens ’n brief van 26 April sê Maimane DA-raadslede mag nie meer met die media praat of iets op sosiale media plaas sonder Thomas Walters se toestemming nie. Thomas is een van die adjunkvoorsitters­ van dié party se grootste struktuur, die federale raad. Ontstellend Maimane sê verder in die brief, wat Son onder oë gehad het, dat hy bekommerd en gefrustreerd is deur die amateuragtige gedrag van raadslede. Hy sê: “Hoewel verwikke­linge rondom die mayor verstaanbaar ontstellend is, lok dit emosionele reaksies uit. “Dit kan nie in die pad staan van jou werk om ’n effektiewe Stad te bestuur nie.” Maimane sê verder die party se politieke owerheid het die Stad se budget openlik verwerp. “Ongeag die meriete vir dié argument is die kiesers heeltemal in die duister gelaat,” skryf hy verder. “Daarom het ek besluit die situasie moet onmiddellik gestop word.” Hy beken voorts dat daar faksies in die party is. “Ek aanvaar dat daar faksies bestaan, dit is soms onvermydelik in politieke organisasies. “Dit moet diens­lewering aan kiesers egter nie keer nie.”