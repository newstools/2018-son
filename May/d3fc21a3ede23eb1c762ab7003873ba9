PYNLIKE herinneringe is al wat oor is van klein Courtney Pieters (3). Die kleuter van Pluto­straat in Elsiesrivier was nege dae vermis voordat haar lyk op 13 Mei 2017 by ’n dumping site in die industriële gebied Epping gevind is. Haar dood het skokgolwe deur die ganse land gestuur. Gister, ’n jaar ná die gebeure, het haar gesin haar grafsteen onthul. Dis moontlik gemaak deur die Salberau­gemeen­skaps­forum. Die forum het Saterdag ook ’n kranslegging gehou by Bofors­sirkel, waar haar lyk gevind is. Bernadette Weber, voorsitter van die forum, sê dit voel of Courtney se lyk gister gekry is. “Die gemeenskap rou steeds oor haar sinnelose dood,” sê Weber. Die seer was vlak in die meisie se gesin en familielede se oë. Haar ouers, Juanita Pieters en Aaron Fourie, se trane was onkeerbaar. Die ander twee gesinne met wie die gesin ’n maisonette gedeel het, het ook die onthulling van die steen bygewoon. Hulle het ook gehuil terwyl hulle ’n lied aan Courtney opgedra het. Past. Danny Dumas van Jubilee Ministries in Elsiesrivier het die meisietjie se dood met Jesus se kruisiging vergelyk. “Soos Jesus is Courtney verlaat en vermoor deur die einste mense vir wie sy so lief was. Die goeie nuus is dat sy soos ’n ster is wat nie net doodgemaak kan word nie. Haar lig skyn nog. Sy sit saam met Jesus en kyk oor ons.” Hy het ook gesê Courtney se dood was lank die hoofopskrifte. “ ’n Jaar later sit die familie steeds met pynlike memories.” Roegshanda Pascoe van die Manenberg Safety Forum het die gesin destyds bygestaan. Sy het ook gister die verrigtinge bygewoon. Pascoe sê Courtney se dood het oor die hele land lawaai gemaak. “Ons is vandag nog net so seer soos ’n jaar gelede. Courtney, dankie dat jy ’n stem geword het vir ander kinders. Maak nog meer lawaai, want niks het nog vir ander kinders ver­ander nie.” Mortimer Saunders, ’n vertroueling en jare lange vriend van Courtney se pa, is van die meisie se dood aangekla. Courtney se ma sê sy weet nie wat om te verwag van die hofsaak nie. “Ek hoop dit kan vinnig oor en uit kom. Ons is nog baie seer. Ek mis haar elke dag.” Juanita sê sy is dankbaar dat die gemeenskap van Elsies­rivier hulle steeds ondersteun. Saunders staan tereg op klagte van verkragting en moord. Hy het die twee private lawyers ge­weier wat sy familie tydens sy verskynings in die landdroshof aangestel het. Volgens ’n ingeligte het hy toe al ’n bekentenis gedoen. Die verhoor begin vandag.