DIE fliek oor die storie van Ellen Pakkies gaan binnekort in Seattle gewys word. Die span agter die rolprentverwerking van een van die mees opspraakwekkende moordsake in ons land se geskiedenis het goeie nuus gekry. Die misdaaddrama is gekies om deel te wees van die 44ste jaarlikse Seattle Internasionale Rolprentfees (SIFF), wat van 17 Mei tot 10 Junie sal plaasvind. Ellen, Die Storie van Ellen Pakkies sal een van 400 films uit 80 lande wees wat by hierdie gesogte geleentheid vertoon word oor ’n tydperk van 25 dae. Meer as 145 000 mense word verwag en dit is een van die grootste rolprentfeeste in Amerika. Die fliek, wat op 27 Januarie by die Rotterdamse Internasionale Rolprentfees vertoon is, vertel die storie van Ellen Pakkies (gespeel deur Jill Levenberg) se spanningsvolle verhouding met haar 20-jarige seun, Abie (gespeel deur Jarrid Geduld), wat aan dwelms verslaaf was. In 2007 het sy dood reg oor die wêreld opslae gemaak toe onthul is sy eie ma het hom vermoor. Ellen, Die Storie van Ellen Pakkies is vervaardig onder leiding van die bekroonde regisseur Daryne Joshua van Gambit Films, wat ook verantwoordelik is vir die lokettreffer Noem My Skollie. Die draaiboek is geskep deur Amy Jephta, met insette deur die regte Ellen Pakkies, wat haar huis oopgestel het vir verfilming. “Ons hoop dat ’n invloedryke persoon die fliek sal sien en ’n betekenisvolle verskil in sulke gemeenskappe sal maak,” sê die vervaardiger, Schalk-Willem Burger. “Verfilming het in Lavender Hill, in Ellen se huis waar die moord gepleeg is, plaasgevind en ons het uit ons pad gegaan om vir die kyker die regte wêreld waarin hierdie vrou gewoon het, en steeds woon, te wys.” Die fliek word op 7 September landwyd deur Ster-Kinekor Entertainment uitgereik.