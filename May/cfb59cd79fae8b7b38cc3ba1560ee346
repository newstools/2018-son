DIE gemeenskap van die Aloe-natuurreservaat naby Zwartkopsvallei in die Baai is onlangs geruk deur die dood van ’n geliefde inwoner. Rosie van Rooyen, wat in die 60 was, het op Saterdag 28 April gesterf aan komplikasies weens geswelde niere. Sy was glo die laaste ruk van haar lewe bedlêend. Maar haar vriende en familie sit nou met ’n probleem: Daar is nie geld om Rosie ’n waardige begrafnis te gee nie. Hulle sal ook nie kan voorsien vir ’n kerkdiens en onthaal nie. Die Aloe-gemeenskap gaan gebuk onder armoede en werkloosheid. Die meeste inwoners doen maar hier en daar los jobs om die pot aan die kook te hou. Nogtans wou die inwoners ’n paar sente bymekaarsit om vir Rosie iets te reël. Plek-plek was iemand bereid om R150 te gee, maar hulle het kort voor lank besef dit gaan nie genoeg wees nie. Irene Tou (55) van Uitbreiding 32 in Beth­els­dorp is verlangs verwant aan die Van Rooyen-familie. Sy gaan kuier gereeld daar en vat dan kos en ander benodigdhede saam. “Ons kort dringend hulp. Rosie se lyk lê al weke in die morgue in Wells Estate en die tyd hardloop uit. Daar is eenvoudig nie geld om haar te begrawe nie. “Ek het Vrydag gegaan na ’n begrafnis­ondernemer, maar dié kon my tot nou nog nie help nie.” Rosie het nie kinders gehad nie en laat haar suster, Elsie van Rooyen, agter. Rosie word beskryf as ’n lieflike, goedhartige mens wat nooit geskel of hard gepraat het nie.