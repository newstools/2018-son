MICHELLE Smit (26) van Brackenfell het geweier om moed op te gee nadat ’n karongeluk haar verlam gelaat het. Die parapleeg sê nadat sy ’n boek gelees en God met haar gepraat het, het sy besef sy moet na ander mense in rolstoele uitreik. “Ná my ongeluk in 2008 was dit baie moeilik en ek wou baiekeer selfmoord pleeg. Ek het ook pille gedrink en in ’n koma geval. “In 2007, voor die ongeluk, was ek in ’n rehab omdat ek aan dwelms verslaaf geraak het.” Smit sê sy het onlangs ’n boek gelees van ’n akteur wat ook aan dwelms verslaaf was. Sy het die tekens in haarself gesien en besef sy moet iets doen. “In die boek word gepraat van verslaafdes wat ’n roeping het. Ek het verslaafdes met gestremdes vervang. “Ek weet vandag ek het ’n roeping om na ander gestremdes uit te reik en hulle te help.” Laas Maandag het God met haar gepraat, vertel sy. Sy het toe op Facebook gegaan en net begin tik. “Ek het ’n groep begin waar ons gestremdes na mekaar kan uitreik en ek wil die boodskap uitdra dat dit nie die einde van die wêreld is as jy in ’n rolstoel is nie. “Ek wil dit stap vir stap vat. Al is dit nie altyd maklik nie, probeer ek die silwer randjie raaksien.” Son het vroeër berig oor ’n ander vrou in ’n rolstoel – die 21-jarige Jolene Hendricks van Wesbank. Jolene ly aan spina bifida, ’n rugstringaandoening wat haar heupe en bene verlam gelaat het. Michelle het die berig gesien en ook na Jolene uitgereik. “Sy het by my uitgekom en hier gekuier en ons het toe ’n ete in ’n restaurant in Stellenbosch geëet wat deur die eienaar geborg is.” As daar mense is wat hulle op Facebook by haar wil aansluit, kan hulle gaan na Hou Moed, Vlieg Altyd Hoog! of stuur ’n e-pos aan michellesmit­68@gmail.com As daar mense is wat skenkings wil gee of donasies wil maak, kan hulle haar ook daar kontak.