DIE Suidwestelike Distrikte ondersoek geen klagte van wedstrydknoeiery nie. Só het Hennie Baartman, president van die Suidwestelike Distrikte-rugbyunie, gesê in reaksie op bewerings oor ’n onlangse wedstryd in dié streek. Maar Fred Carelse, voorsitter van die Albertinia Rangers-rugbyklub, voel Baartman is nie eerlik oor die feite nie. Carelse het gesê daar bestaan ’n “redelike vermoede oor knoeiery” en ’n “dringende ondersoek” moet gelas word “na die feite en omstandighede van die beweerde oortreding”. Volgens Carelse het die voorval op 21 April in die Presidentsliga B-span se tuiswedstryd tussen Alber­tinia Rangers en Riversdal Blues plaasgevind. Volgens hom het die skeidsregter en ’n bestuurslid van die SWD hulle skuldig gemaak aan knoeiery. “Die wedstryd is tot 30 minute verkort en die tweede helfte is met twee minute ook verkort sonder om die klub se bestuur en die spanbestuurders daaroor in te lig,” het hy aangevoer. Baartman het gesê die unie het wel ’n brief van die klub ontvang en dra kennis van die inhoud. “Ek wil dit graag beklemtoon: Ons het nie ’n ampte­like klag van wedstrydknoeiery ontvang nie. “Ons kan nie die bewerings ondersoek nie. Die unie se grondwet is duidelik daaroor dat sulke klagte binne 48 uur by die unie aan­gemeld moet word.”