’N VROU van Kirkwood is agter tralies nadat ’n man doodgesteek is. Die speurders van die polisiediens in Kirkwood het die 29-jarige vrou Maandag in hegtenis geneem vir die moord op die 29-jarige man. Volgens kapt. Gerda Swart, ’n polisiewoordvoerder, het die moord Maandag om 12:45 plaasgevind. “Daar word beweer die verdagte en slagoffer het op ’n plaas in die Dunbrody-omgewing stry gekry. “Die man is toe met ’n mes in die keel gesteek. “Die slagoffer het op die toneel gesterf. Die motief vir die moord is nog onbekend.” Die speurders en forensiese span het die toneel gefynkam vir clues om te verseker dat reg geskied. Die verdagte is naby die moordtoneel gearresteer. Sy sal binnekort in die landdroshof in Kirkwood verskyn. Brig. Ronald Koll, uitvoerende bevelvoerder van die Uitenhage-cluster, het die lede geprys vir die spoedige inhegtenisneming.