DIE borgtogaansoek van Bryan Lee (25) is gister in die Goodwood-landdroshof uitgestel. Hy staan tereg vir die moord op die tienermeisie Robyn November (15). Die landdros het die saak gister uitgestel nadat die ondersoekbeampte getuig het. AO André Arendse, die ondersoekbeampte, het getuig Lee het bedoel om die kar waarin November ’n passasier op die agtersitplek was, met die baksteen raak te gooi. November se venster was oop omdat sy glo gewoonlik karsiek geraak het. Die hof het gehoor die polisie het twee weke na die beskuldigde gesoek. Selfs ná al die mediaberigte oor die voorval en veral nadat November ’n week later gesterf het (waaroor Son weer sterk berig het), het Lee hom steeds nie aan die cops gaan oorgee nie. Volgens Arendse, van die Elsiesrivier-polisiestasie, het Lee en sy familie gehoop die voorval sou goed opge-cover word. Arendse het getuig: “Dit was Lee se bedoeling om ’n kar met ’n klip te gooi. “Hy was glo kwaad ná ’n fight wat hy gehad het met ene Rasta oor ’n hond. Lee het die ouerige Rasta glo flou geskop. “Hy toe eers ’n sigaret gerook en toe ’n klip opgetel en ’n kar wat in 35ste Laan gery het, met die klip gegooi.” Lee is deur staatsaanklaer Adnaan­ Gelderbloem ondervra en hy het vertel van die voorval op dié dag. Landdros K. Phillips het Lee herhaaldelik gewaarsku dat wat hy verklaar, teen hom gebruik kan word in die verhoor. Nogtans het Lee voortgegaan met sy verklaring. Dis hoekom die klag van strafbare manslag na moord verander is. Lee is ook nie heeltemal onbekend met misdaad nie. In 2013 is hy skuldig bevind aan roof en aanranding. Die vonnis vir die aanrandingsaak was vyf jaar. Dit is op appèl afgeskaal tot 18 maande in die mang. Die huidige borgtogaansoek is uitgestel tot Woensdag 30 Mei.