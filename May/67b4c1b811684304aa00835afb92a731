’N KUNSMATIGE vleiland sal teen R2,5 miljoen langs die Paarl se Mbekweni- informele nedersetting aangelê word, berig Business Insider. Die Wes-Kaapse regering sê die Bergrivier word besoedel deur Mbekweni se riool- en afvoerwater. Dit bedreig die toekoms van plase wat die water gebruik vir besproeiing. Die vleiland (1,4 ha) behoort te help om bakterieë soos E.coli, asook fosfor en stikstof, uit die water te verwyder. Gemeenskapslede sal by die projek betrek word en inheemse plante sal gebruik word. Die projek, wat deel is van die groter Bergrivier-verbeteringsplan, behoort teen 2020 afgehandel te wees.