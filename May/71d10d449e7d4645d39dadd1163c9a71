’N MA en haar baba­dogtertjie word binnekort ter ruste gelê nadat hulle onlangs in die Noord-Kaap verongeluk het. In die omgewing van Springbok het die lang­naweek in twee verskillende padongelukke altesaam vyf lewens geëis. Albei ongelukke het in reënweer gebeur. In een van die voorvalle is byna ’n hele gesin uitgewis. Altesaam vier lewens is in dié voorval kortgeknip. Die slagoffers was van Concordia. Die ongeluk het voor werkstyd gebeur. Etlike voertuie en werksbusse wat op pad was na Springbok is opgehou terwyl noodwerkers die pad skoon gekry het. Die pad moes ’n rukkie lank gesluit word nadat een van die betrokke voertuie ná die kop-teen-kop-botsing aan die brand geslaan het. Die voertuig wat begin brand het, het aan Erazuna Leo behoort. Mediese personeel het daarin geslaag om haar en haar baba uit die motorwrak te kry, maar albei het daarna beswyk. Die insittendes van die ander voertuig, Melvin “Ou Loet” van den Heever en Jerome Lombardt(36), het ook in die botsing gesterf. Wonderbaarlik In die ander ongeluk in die langnaweek het ’n wit dubbelkajuitbakkie van ’n dokterspaar op die N7 naby Steinkopf met ’n jong man se blou Volks­wagen Polo gebots. Dr. Delmarie Warwick en ’n medepassasier het wonderbaarlik ongedeerd van die ongeluk afgekom. Eldon Bock is op slag dood. Die 26-jarige Bock sal heel waarskynlik môre begrawe word.