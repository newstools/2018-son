BESTE Bruno Ek is al nege jaar ’n weduwee. My man het in ’n motorongeluk gesterf. Ek het twee seuns. In my lewe het ek al met baie dinge gesukkel – van finansies tot die liefde – en ek moes ook my seun rehab toe stuur oor sy dwelmverslawing. Ek wil weet of dit karma is wat my verhoed om gelukkig te wees en of enige toordery dalk betrokke is. Ek het selfs my huis verloor. My seuns is nie meer by my nie en ek bly op die oomblik by my siek ma. Ek sukkel ook om vrede te maak met my verlede nadat ek ’n klomp geheime oor my oor­lede man ontdek het. Hy het ’n verhouding met my beste vriendin gehad en al my geld uit my rekening onttrek. Ek wil so graag weer gelukkig wees en my lewe met ’n spesiale persoon deel. Ek is nou eers 39 en bly in ’n klein dorpie naby Cradock. – Anoniem Om nege jaar aan die wroegings van die lewe te dra is heeltemal te lank. Dit voel vir my of jou afge­storwe man vanuit die graf steeds jou gevoelens beheer. Dit is nou die tyd om jou emosies te vernuwe. Skryf ’n brief waarin jy alles sê waaroor jy kwaad is en berou het of wat jou laat sleg voel of hartseer maak. Vou dit drie keer, steek dit aan die brand en spoel die as in die toilet af. Skryf dan aan God ’n nuwe brief waarin jy Hom alles vra wat jy in jou lewe wil hê – nie net fisieke goed nie; sluit emosionele dinge ook in. Vou dit dan drie keer, steek dit aan die brand en blaas die as in die lug sodat God jou gebede kan verhoor. Jy moet vanjaar gebruik om jou lewe te vernuwe, want dit is die Oosterse jaar van die Apie, en Apies hou van speel. Jy is onder die Oosterse teken van die Slang gebore. Apies is mos vrek bang vir Slange, so jy het nou ’n gulde geleentheid om jou lewe te verander, want die Aap gaan jou heeltemal met rus laat. Onthou: Ander mense, insluitend potensiële partners, gaan jou nie gelukkig maak nie. Net één persoon is vir jou geluk verantwoordelik, en dit is jy self. Oor drie maande sal jy ’n werkaanbod kry wat nuwe moontlikhede sal meebring. Hou ook altyd vars blomme in die huis, want vars blomme bring genesing – vir jou én vir jou ma.