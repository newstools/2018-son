DIE presidensie sê hy sal in ’n latere stadium meer besonder­hede rondom die dissiplinêre verhoor van Tom Moyane bekendmaak. Die presidensie het Vrydag ’n verklaring uitgereik waarin hy sê Moyane, die kommissaris van die Suid-Afrikaanse Inkomstediens (Sars), is ingelig dat hy van wan­gedrag aangekla gaan word. EWN berig die klagte hou verband met die versuim om sy pligte en verantwoordelikhede in terme van die Wet op die Suid-Afrikaanse Inkomstediens en die Wet op Openbare Finansiële Bestuur na te kom. Pres. Cyril Ramaphosa het Mo­yane in Maart geskors en gesê verwikkelinge onder Moyane se leierskap het gemaak dat die publiek vertroue in Sars verloor het. Moyane se dissiplinêre verhoor sal binnekort onder die voorsitterskap van die afgetrede grondwethofregter Kate O’Regan plaasvind. EWN berig ’n aparte ondersoek sal geloods word deur middel van ’n kommissie van ondersoek wat sal fokus op kwessies wat betrekking het op belastingadministrasie soos BTW-terugbetalings en die afge­lope twee jaar se daling in winste by Sars. Moyane was in sy gloriedae ’n voorstander van oud.pres. Jacob Zuma, wat hom van die departement van korrektiewe dienste na Sars geskuif het.