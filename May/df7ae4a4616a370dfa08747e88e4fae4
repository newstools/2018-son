DIE rugbyspanne van Park en die Madibaz is oorgehaal om ’n sakie reg te stel. Albei het verlede naweek nael­skraap in die Oostelike Provinsie se Grand Challenge-reeks verloor. Harlequins het Park met 30-27 geklop en Kruisfontein het die studente met 15-14 onder­gekry. Park en die Madibaz se kragmeting môre op Londtpark in Port Elizabeth behoort dus baie opwindend te verloop. Missionvale en Progress is in dieselfde bootjie nadat hul wedstryd met 22-22 gelykop geëindig het. Windvogel speel gasheer vir Missionvale en Progress is op sy tuisveld teen Suburban in aksie. Die bepalings is (tuisspanne eerste): Brumbies t Gardens, Wind­vogel t Missionvale, Progress t Suburban, Star of Hope t Wallabies, Harlequins t Bombers, Park t Madibaz, Spring Roses t Born Fighters, Kruisfontein t Jeffreysbaai, Polisie t United Barbarians. Afskop: 15:30.