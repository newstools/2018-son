’N PASTOOR se vrou veg in die hospitaal om haar lewe nadat sy gewond is in ’n vermoedelike hit. Nonthando Oliphant (49) is in die kop, regterwang en linkerarm gewond. Die skietvoorval het Vrydag 18:08 by die Caltex-garage in Roosendal, Delft, plaasgevind. Oliphant en haar man, wat na verneem word ’n pastoor is, het petrol by die garage in Delft gaan ingooi. Vier mans het by die garage gestop terwyl die petroljoggie besig was om die Oliphants se silwer Jeep se petroltenk vol te maak. Twee van die mans het uit die motor geklim en verby die Jeep geloop. Een het toe ’n vuurwapen uitgehaal en op die motor losgebrand. Terwyl hy weghardloop het, het sy vriend die vuurwapen gevat en nog skote op die motor gevuur. Hulle het daarna van die toneel af weggehardloop. Die gewonde vrou se man het met die Jeep weggekom en na die hospitaal gejaag. Die cops het die toneel ure lank vir leidrade gefynkam en is nog op soek na die verdagtes. Die motief vir die aanval is nog onbekend. Volgens sers. Noloyiso Rwexana, ’n polisiewoordvoerder, het die polisie ’n dossier vir poging tot moord aangelê. 