AJAX Cape Town se relegasie het ’n groot impak op die Premierliga (PSL)-puntelys, met selfs Chippa United wat nou verder val. Die Chilli Boys het hard geveg vir ’n plek in die top-8, maar aan die einde van hul 30 stryde het hulle net ’n negende plek behaal. Nou sak hulle nóg ’n plek. Die PSL het gister bevestig dat Ajax sy saak teen die gebruik van die doelskieter Tendai Ndoro verloor het. Dit beteken die wedstryde waarin die Urban Warriors Ndoro gebruik het, is onwettig en hulle het nou punte verloor. Die punteverskil sit Ajax laaste op die puntelys en hy is dus nou gerelegeer. Aan die spanne waarteen Ajax met Ndoro gespeel het – Platinum Stars, Polokwane City en SuperSport United – is dus ál drie oorwinnings met ’n telling van 3-0 toegeken. Dit is goeie nuus vir veral SuperSport, wat nou van die elfde na die sewende plek spring. Dit beteken egter AmaZulu, wat agtste was, verloor nou sy plek in die MTN8-kompetisie. Dit beteken ook Chippa lê nou nie meer negende nie, maar in die tiende plek. Dit is baie slegte nuus vir die Chilli Boys, wie se uitbetaling deur die PSL nou selfs minder sal wees vir hul tiende plek. Volgens 2017 se uitbetalingskema behoort Chippa nou R700 000 te kry vir hul tiende plek pleks van R750 000. SuperSport is die groot wenner van Ajax se relegasie nadat hy eers net R650 000 sou kry vir sy elfde plek, maar nou ontvang hy ’n stewige R1,1 miljoen. AmaZulu gaan egter tien teen een baie sleg voel, want hy sou R1 miljoen vir sy agtste plek ontvang het, maar moet nou met net R750 000 tevrede wees.