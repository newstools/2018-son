’N SERIAL rapist van die Baai gaan in die tronk krepeer nadat hy gister vyf maal lewenslange tronkstraf en bykomende tronkstraf van 68 jaar opgelê is. Van die vonnisse sal gelyklopend uitgedien word. Vusumzi Snyman (30), van Makwelastraat, KwaZakhele, is vroeër dié week skuldig bevind aan 12 klagte van verkragting, 2 klagte van huisbraak met die doel om te steel, en ’n klag wat verband hou met die rig van ’n voorwerp wat die persoon laat glo het dis ’n vuurwapen. Hy is voorts skuldig bevind aan twee klagte van roof met verswarende omstandig­hede, drie huisbrake met die doel om te roof en ’n klag van huisbraak met die doel om te verkrag. Snyman het skuld erken aan al die klagte teen hom. Die misdade is tussen 13 Maart 2011 en 28 Oktober 2014 in KwaZakhele gepleeg. Snyman is deur middel van DNS-toetse positief verbind met sewe van die verkragtings. Sy slagoffers was tussen die ouderdom van 21 en 60 jaar oud. Sy modus operandi was om deure oop te trap en dan sy slagoffers te beroof, hulle met ’n vuurwapen te dreig en hulle te verkrag. Terwyl regter Jannie Eksteen besig was met vonnisoplegging, het Snyman deurentyd kop onderstebo gestaan. Eksteen het in sy vonnisoplegging die erns van Snyman se misdade benadruk. Volgens Eksteen het Snyman in sewe afsonderlike gevalle sy slagoffers meer as een keer verkrag. Die minimum voorgeskrewe vonnis hiervoor is lewens­lange tronkstraf. “In al die gevalle het die beskuldigde in die vroeë oggendure op sy slagoffers toegeslaan terwyl hulle geslaap het en die kwesbaarste was.” In dié konteks het hy na Snyman verwys as ’n “lafhartige roofdier”. Volgens Eksteen was al die klaagsters wat getuig het, in trane. Hy sê hulle is heeltemal verneder en in elke geval het dit blywende sielkundige letsels gelaat. “Gedurende die hofverrigtinge het die beskuldigde nie een keer berou getoon nie en hy was heeltyd emosieloos. “Sy skulderkenning kan dus nie beskou word as ’n aksie van berou nie.” Ná oorweging van die beskuldigde se persoonlike omstandighede het die hof bevind dat ’n onreg aan die gemeenskap gedoen sal word as ’n ligter vonnis opgelê word. Dus het die hof nie van die voorgeskrewe minimum vonnisse afgewyk nie. Genl.maj. Dawie Rabie, Motherwell se groepbevelvoerder, het die Motherwell-groep en FCS-eenheid vir hul uitstekende speur- en ondersoekwerk geprys. Rabie sê mense wat dit oorweeg om sulke misdrywe te pleeg, sal nou ontmoedig word wetende dat lang tronkstrawwe aan verkragters uitgedeel word. Adv. Jodine Coertzen het vir Snyman verskyn. Adv. Ismet Cerfontein het aangekla.