BRUIN inwoners van Mitchells Plain het gister teruggeveg om hul lewe en eiendom te beskerm. Dit volg nadat inwoners van die Siqalo-plakkerskamp langs Jakes Gerwel-weg, onder wie talle buitelanders, gewelddadig betoog­ het vir beter diens­lewering en grond. Die Plain het gister soos ’n oorlogsone gelyk en heelwat strate was afgesper. Derduisende mense kon nie die area verlaat om by hul werkplek of skool uit te kom nie. Die betogings het Maandagaand vlam gevat en byna die hele nag geduur. Dinge het teen gistermiddag eers begin bedaar. Maar inwoners van die nabygeleë buurte Colorado Park, Rondevlei, Vanguard Villas en Wildwood het verwag dat dinge weer gisteraand sou handuit ruk en het in die sosiale media gewaarsku hulle was gereed om hulself te verdedig. Betogers het ’n vulstasie, huise, karre en paaie beskadig en ’n inwoner se vrugte-en-groentestalletjie en trok totaal verwoes. Bruines se huise is in ’n stadium ook geteiken deur plakkers wat voor die voet wou inbreek. Dit het ’n groot groep bruin inwoners geverg wat saamgestaan en teruggeveg het deur die betogers met klippe te verjaag. Daar het toe ’n klomp vuurwapenskote afgegaan, maar daar was nie sekerheid of dit die polisie, inwoners of betogers was nie. Die inwoners van die omliggende buurte sê dinge in die Plain het begin skeefloop sedert onwettige plekke opgerig is. ’n Inwoner (41) van Rondevlei sê as dinge al jare gelede stopgesit was, sou die huidige moleste nooit plaasgevind het nie. “Die mense protest, maar dan damage hulle alles. Dieselfde paaie wat ons mense gebruik om kos op die tafel te sit. “Hulle gee net om vir hulself. “Nou is ons hostage in ons eie gemeenskap terwyl hulle rondgaan en alles afbreek.” Boeta Abduraghiem Stemmet, ’n inwoner van Colorado Park, sê hy het ook in ’n hokkie grootgeword en verstaan die frustrasies van Siqalo se inwoners, maar hy glo hulle het dinge te ver gevat. “Ons het ook swaargekry en sonder krag gesit. As dit koud was en reën, moes ons van bed tot bed gespring het. Ons moes ook ons plekkie met sewe ander familielede gedeel het. Maar ons het nie ander se lewe hel gemaak nie. “Ons het nooit goed gebrand nie, ons het nooit in ander mense se areas gegaan en hul karre en huise bestook nie. Nooit!” Stemmet sê dís die rede hoekom hy vir sy gemeenskap sal sterf. Geteiken “Voor Siqalo was daar nie soveel hijackings en protests nie. Ons het probeer om hulle te stop. Hulle het aangebly en ons was fine daarmee. Toe begin die betogings wat die lewe hel vir almal gemaak het.” Faizel Hendriks, eienaar van die vrugte-en-groentestalletjie, se seun Ismail sê gister hy kan nie verstaan hoekom die betogers sy pa se stalletjie geteiken nie. “Dieselfde aand het my pa hulle nog kos gegee. Dan kom hulle terug om dít te doen.”  Hendriks sê die betogers het eers sy stalletjie leeggedra en dit toe aan die brand gesteek. Hy sê die waarde van sy winkel was omtrent R50 000. Feroza Daniels (41) van Rondevlei sê die betogers is onregverdig, veral omdat hulle nou inwoners se huise teiken. Die polisie het bevestig 30 mense tussen die ouderdom van 20 en 35 is vir openbare geweld gearresteer. Plakkers van Capri­corn, naby Muizenberg, het Maandagaand ook omliggende inwoners se eiendom geteiken toe hulle vir huise betoog het. 