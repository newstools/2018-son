DR. DONALD Katz het Donderdag hard gepraat op ’n gedenkdiens vir Wiehan Fortuin en Behanco Fredericks. Dié VGK-prediker het gesê dis tyd dat die gemeenskap saamstaan teen die skieters, wat geen respek vir reg en orde het nie. “Deur stil te bly is ons net so skuldig. Ons is net so besmet met bloed soos hulle wat die sneller trek. “Ons kinders word elke dag doodgeskiet en mense begin dit aanvaar. Dis nie veronderstel om só te wees nie.” Hy het die leerders gewaarsku hulle moet opregte vriende kies. Onaanvaarbaar “As iemand nie bydra tot jou sukses nie, is dit tyd om vir hom koebaai te sê. As ons nie voldoen aan die roeping van die lewe nie, stel ons God, ons gemeenskap en die skool teleur.” Katz het gesê Kraai­fontein se hoë moordsyfer is onaanvaarbaar. Pieter Links, die Hoërskool Scottsdene se hoof, het gesê dis vir hom ook moeilik om die kinders se dood te verwerk. “Dis my eerste termyn as skoolhoof en ek het dít glad nie verwag nie.” Vier van dié skool se kinders is in April dood. Links wil ’n gedenkbord vir hulle oprig.