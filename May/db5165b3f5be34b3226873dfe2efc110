’N MEGA-GEVEG tussen Anthony Joshua en Deontay Wilder lyk onafwendbaar. Dis nadat Wilder gesê het hy Joshua ’n aanbod gemaak wat hy nie kan weier nie. Wilder se WBC-titel is al wat Joshua nog kortkom om ál die wêreld-swaar­gewigtitels te verenig. Wilder het die naweek gesê hy het Joshua ’n waarborg van minstens $50 miljoen (sowat R627 miljoen) gegee vir ’n geveg tussen September en Desember­ op ’n plek van sy (Wilder) keuse. Joshua is ná 21 beroepsgevegte steeds onoor­wonne, maar het nog nie buite Brittanje geboks nie. Dit lyk dus asof Wilder se kamp gaan poog om die kragmeting in Amerika te kry. Wilder het egter ook onlangs gesê hy is bereid om in Brittanje te gaan boks as dit ál manier is hoe hy Joshua in die kryt kan kry. Wilder het aan AFP gesê as die lede van Joshua se kamp slim is, sal hulle die aanbod aanvaar, en sommer gou ook. Afgeneem “Die aanbod is op die tafel. Joshua kan selfs nog meer geld maak as die $50 miljoen,” het Wilder bygevoeg. Nadat Joshua die WBO-swaargewigtitel onlangs by Joseph Parker afgeneem het, was daar toe­nemend sprake daarvan dat Joshua en Wilder mekaar nie langer­ kan vermy nie.