CASH Paymaster Services (CPS) het die konstitusionele hof gevra om die tesourie te beveel om voor 31 Mei te onderhandel vir ’n maandelikse “vloertarief” vir die res van sy kontrak met die SA maatskaplike sekerheidsagentskap (Sassa). Dié hof het Sassa en CPS in Maart beveel om hul ongeldige kontrak vir die uitbetaling van die kontantgedeelte van die maatskaplike toelaag-stelsel in landelike gebiede vir nog ses maande voort te sit. Die stelsel se kontantgedeelte bedien sowat 2,5 miljoen mense – minder as 30% van die skema. Woensdag het CPS die hof per brief ingelig hy kon Sassa sedert 1 April om talle redes nie faktureer nie. Hy’t dus nog geen nuwe betalings van Sassa ontvang nie. – News24