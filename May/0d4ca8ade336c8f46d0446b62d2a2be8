DIE SWD-Arende het op die vooraand van hul SuperSport Chal­lenge-stryd teen die Westelike Provinsie ’n terugslag beleef. Die Arende sal die Streeptruie vandag in Oudtshoorn sonder hul kaptein, Fabian Booysen, moet aandurf. Booysen het ’n nekbesering opgedoen en kan vir ’n geruime tyd buite aksie wees. Booysen het hom vanjaar by die Arende aangesluit nadat hy vir die Lions in die Superrugby-reeks uitgedraf het. Die senter Marlou van Niekerk neem die leisels oor as kaptein, wat vandag in die Bridgton-stadion gaan probeer om die WP-masjien te stuit. Die Streeptruie is steeds onoorwonne ná 16 wedstryde sedert die reeks laas jaar begin het. Die WP-breier, John Dobson, het intussen sy span versterk deur die Springbok-haker Bongi Mbonambi by sy 15-tal in te sluit. Mbonambi was vir maande buite aksie nadat sy blindederm in Februarie gebars het. Gevolglik skuif Chad Solomon na die plaasvervangersbank. Die feit dat die WP-spelers met die talente van Herschel Jantjies (skrumskakel) en Tristan Leyds (heelagter) op hul plaasvervangersbank kan spog, is ’n teken van die diepte aan talent waaroor die Kapenaars beskik. Die spanne is: SWD-Arende: Leighton Eksteen, Kirsten Heyns, Tyler Fisher, Marlou van Niekerk, Vuyo Mbotho, Robbie Petzer, Dillin Snel, Nicolaas Immelman, Janneman Stander, Le Roux Baard, Cornell Hess, Wiehan Hay, Dewald Dekker, Jacobus Vermaak, Teunis Nieuwoudt. PLAASVERVANGERS: Reinhardt Stears, Luxolo Koza, Gift Mzuvukile, Ruben Schoeman, Anton Smit, JP Duvenhage, Ganfried May. WP-span: Craig Barry, Duncan Saal, Dan Kriel, Dan du Plessis, Edwill van der Merwe, Joshua Stander, Justin Phillips, Jaco Coetzee, Luke Stringer (k), Chris Massyn, Johan du Toit, Ernst van Rhyn, Neethling Fouché, Bongi Mbonambi, Kwenzo Blose. PLAASVERVANGERS: Chad Solomon, Michael Kumbirai, Brendon Esterhuizen, Marno Redelinghuys, Steph de Wit, Herschel Jantjies, Tristan Leyds. Vandag se program is: 10:30: Oudtshoorn t Willing Hearts 13:00: Blue Bulls t Golden Lions XV 15:00: SWD-Arende t Westelike Provinsie