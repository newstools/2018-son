ROWERS en verkragters in die Oos-Kaap is die afgelope maand altesaam 6 lewenslange vonnisse en ’n bykomende 122 jaar tronkstraf opgelê. Kapt. Mali Govender, ’n polisiewoordvoerder, sê: “Die verkragtingsake teen ’n 37-jarige man, Mangala Ntsikelelo, is Vrydag in die Mthatha-hooggeregshof afgesluit met ’n vonnis van lewenslange tronkstraf. “Hy was lid van die Oonontwayibonwa-bende, wat beteken ‘die onsigbares.” Die beskuldigde is met DNS-bewyse positief met dié misdade verbind. Die Oonontwayibowna-bende is ’n gang wat in klapmusse en komberse geklee is en operate in die omgewing van Bityi en Mthatha. Volgens Govender het die gangsters hul slagoffers in die dag dopgehou. Hulle het dan saans by vroue se huise inbreek, hulle vasgedruk en verkrag. “Luidens hofgetuienis het die bendelede dan hul slagoffer beroof voordat hulle van die toneel gevlug het. Die slagoffers was tussen die ouderdom van 12 en 37 jaar.” Ntsikelelo is gevonnis vir tien klagte van verkragting, ses van roof en een van poging tot moord. Die misdade waarby hy betrokke was, het tussen 2010 en 2012 plaasgevind. Hy is uiteindelik in Desember 2016 in hegtenis geneem. Intussen is Siphamandla Somdaka (29) Donderdag in die Butterworth-streekhof tot 28 jaar tronkstraf gevonnis. Hy het tereggestaan vir die verkragting van ’n 20-jarige vrou. “Die slagoffer het omstreeks 14:00 op 14 September 2014 alleen in die informele nedersetting Upper Gwadu, in Fort Malan Vil­lage, Willowvale, geloop. “Die beskuldigde het haar raakgeloop en met ’n vuurwapen gedreig. “Hy het haar in ’n bebosde gebied ingesleep en haar herhaaldelik verkrag,” sê Govender voorts. Op 9 Mei 2018 is die saak van die 30-jarige Vusumzi Snyman van KwaZakhele in die Baaise hooggeregshof afgehandel. Hy is vyf keer lewenslange tronkstraf en ’n addisionele 20 jaar vir verkragting opgelê. “Dit volg nadat hy ook met DNS-getuienis positief verbind is met sewe verkragtingsake. “Sy modus operandi was om die deure oop te skop en sy slagoffers met ’n mes te dreig sodat hy hulle kon verkrag en beroof. “Sy slagoffers was tussen 21 en 60 jaar oud. Dié voorvalle het tussen 2011 en 2014 plaasgevind.” Op 7 Mei 2018 is nog ’n vonnis in die Uitenhage-landdroshof opgelê. Nxati Fete (19) is tot 13 jaar tronkstraf gevonnis vir die verkragting van ’n 21-jarige vrou. Luidens haar getuienis is sy by haar huis in Faku­straat, KwaNobuhle, verkrag. Dit het omstreeks 11:00 op 3 Januarie 2018 gebeur. Fete is op 10 Januarie 2018 in hegtenis geneem. Op 16 April is die 29-jarige Khontso Ntshali in die Centane-streekhof tot 12 jaar tronkstraf gevonnis vir die verkragting van ’n 16-jarige meisie. “Daar word beweer dat Ntshali ’n meisie en haar boyfriend aangetref het toe hulle omstreeks 20:30 op 15 November 2015 in die Nkente lokasie­ by Zibunu Village geloop het.” Hy het ’n mes uitgehaal, die boy­friend verjaag en toe die slagoffer verkrag. Op 12 April is Vusumzi­ Mpayipheli (27) in die Butterworth-streekhof tot 33 jaar tronkstraf gevonnis vir die verkragting van drie universiteitstudente. “Daar is bevind dat Mpayipheli omstreeks 03:30 op 5 Maart 2016 gegaan het na die woonplek van studente aan die Walter Sisulu Universiteit in die township Ibika in Butterworth. “Hy het hul kamer binnegegaan terwyl hulle geslaap het. “Hy het hulle elkeen uitgesleep en verkrag. “Al die slagoffers was tussen 18 en 26 jaar oud.”