DIE 32 doele wat hy dié seisoen in die Engelse Premierliga aangeteken het, is reeds deel van die Liverpool-doelskieter Mohamed Salah se bucket list vir volgende seisoen. Die Egiptenaar het Sondag die EPL se Golden Boot vir die meeste doele in ’n seisoen ontvang. Sy 32 is nou die nuwe rekord sedert die EPL-seisoen deur 20 spanne beslis word. Die vorige rekord van 31 doele in ’n seisoen is – voordat Salah dit nou verbeter het – gesamentlik deur Alan Shearer, Cristiano Ronaldo en Luis Suarez gehou. Salah glo hy kan dié asem­rowende mylpaal volgende seisoen verbysteek. “Dit voel baie spesiaal,” het Salah Sondag aan Skysports gesê toe hy sy toekenning ontvang het. Salah se 32ste doel vir Liverpool was een van vier kolskote wat die Anfield-klub gehelp het om Brighton and Hove Albion met 4-0 te klop. Liverpool het met dié sege die seisoen in die vierde plek afgesluit en ook sy plek in volgende seisoen se Cham­pions League bespreek. “Wanneer ek die speelveld betree, is my hoofdoel altyd om ’n bydrae te maak wat vir ’n oorwinning vir my span sal sorg,” het Salah gesê. “Ons is volgende seisoen weer in die Champions League en ek het ’n toekenning gewen wat my baie trots maak. “My mikpunt vir elke seisoen is om beter as die vorige een te speel en ek is gelukkig dat ek dit kon doen. Dit is baie spesiaal om die rekord (vir die meeste EPL-doele) voor my tuisskare te kon verbeter.” Salah se doel teen die Seagulls het ook vir nog ’n unieke rekord vir die Egiptenaar gesorg. Sondag se doel het daarvoor gesorg dat Salah teen 17 uit die 20 spanne die agterkant van die doelhok gevind het. Dít is gelykstaande aan die rekord wat deur vier spelers opgestel is: Andrew Cole (1993-’94-seisoen), Shearer (1994-’95), Ian Wright (1996-’97) en Robin van Persie (2011-’12). – Reuters