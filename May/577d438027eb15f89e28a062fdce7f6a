DIE Canterbury Crusaders het gister weer hul status­ as ’n kampioenspan bewys. Dit volg nadat die verde­digende Superrugby-kam­pioen ’n massiewe agterstand moes uitwis om Nieu-Suid-Wallis se Waratahs met 31-29 in ’n rillerstryd in Christchurch te klop. Die besoekende Tahs het ná 30 minute se spel in die AMI-stadion met 29-0 voorgeloop en op koers gelyk om die Australiese spanne se wendroogte teen Kiwi-spanne tot ’n einde te bring. Israel Folau, die Wallaby-heelagter, was meesterlik op die aanval vir die Waratahs, terwyl Kurtley Beale en Bernard Foley ook met voortref­like spel gedreig het om die wind uit die Crusaders se seile te haal. Drieë deur Cam Clark, Taqele Naiyaravoro, Folau en Curtis Rona het vir die reuse-voorsprong gesorg. Dit sou egter die Waratahs se laaste hoogtepunte in dié opwindende wedstryd wees, want die Crusaders het van die wedstryd se 35ste minuut af volle beheer oor die verrigtinge begin neem. Hierdie sege deur die Crusa­ders het weer aan die res van die kompetisie gewys waarom die span uit Christchurch nie maklik van sy Superrugby-titel sal afstand doen nie. Gister se vertoning het ook aan die Crusader-span van verlede seisoen herinner wat op sy slegste tog ’n manier kon vind om ’n moeilike wedstryd te wen. Puntemakers: CANTERBURY CRUSADERS – drieë: Joe Moody, Codie Taylor, Seta Tamanivalu, Braydon Ennor, strafdrie; doelskopppe: Richie Mo’unga (2). NSW WARATAHS – drieë: Cam Clark, Taqele Naiyaravoro, Israel Folau, Curtis Rona; doelskopppe: Bernard Foley (3); strafdoel: Foley­.