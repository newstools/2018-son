ZVONIMIR Boban, voormalige middelskakel van AC Milan en Kroasië, sê hy het ’n “baie bang en verlore organisasie” gevind wat “beskadig is deur sekere individue” toe hy hom in 2016 by Fifa aangesluit het. Die 49-jarige Kroaat was eers ’n sokker-adviseur voordat hy aangestel is as Fifa se adjunk-sekretaris-generaal. Boban het groot lof uitgespreek oor Fifa se huidige president, Gianni Infantino, wat volgens hom die organisasie meer deursigtig gemaak het. “Waar ons 24 komitees gehad het in die verlede, het ons nou net 9 – én jy kan die finansiële state sien. Hy verrig goeie werk,” het Boban gesê. Besluite “Dis duidelik vir enige persoon wat daarna kyk. “Die syfers lyk goed en daar is ernstige werk verrig omdat jy nie meer syfers kry waar dinge £100 miljoen (sowat R1,66 miljard) kos nie. “Ons het ’n baie bang en verlore organisasie aangetref. “Dis weens ’n paar mense se besluite dat Fifa in ’n baie slegte situasies was en nie juis die verantwoordelikheid vir sokker se geld verstaan het nie.” Boban het bygevoeg hy is vol vertroue Fifa kan die “oorlog wen” oor die mate van skade wat daar aan die organisasie se reputasie aangerig is. “Met die nuwe program wat Gianni ontwerp het, sal ons vier keer soveel belê as voorheen, want dis sokker se geld, nie ons s’n nie,” aldus Boban – AP