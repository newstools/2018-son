DIÉ inboorling van Mitchells­ Plain is baie opgewonde om by die Gospel Unity-fees te kan optree. Die fees word op 4 Augustus in die Athlone-stadion gehou. Bekende gospelsangers soos Jonathan Rubain, Elwira Standili, Destined en vele meer gaan optree. So vertel die gospelsanger Marlon Bruyns, wat deesdae in Kuilsrivier bly. Hy sê hulle reik gereeld uit in die gemeenskap van Searidge Park onder die leiding van apostel Ricardo en Johanna Alies. Bruyns is die aanbiddingsleier en is aktief betrokke by die jeugbediening. “Ek het altyd geweet ek kan sing en het grootgeword in die gospel, maar nie altyd note gevat nie totdat ek my by die Junior Jeug by die Parkwood Christen Assemblies aangesluit het. Hy sê: “Daar het ek ook geleer om in harmonie te sing.” Bruyns sê deur moeilike tye doen hy wat vir hom werk en dis om van sy gunsteling-aanbiddingsliedere te sing. “Die mense wat my die meeste inspireer, is my ma, Margaret Swali, en my vrou, Nolene, want hulle is koraalvroue met sterk karakters. “Ek luister ook graag na die musiek van Israel Houghton, Travis Green, Jonathan Nelson, Tod Delaney­, New Birth en Christian Explainers.” Bruyns sê hy weet vir seker daar is ’n rede vir alles wat gebeur in ons lewe en dat God se tyd altyd perfek is. Hy sê verder jy hoef nie toe te laat dat jou omstandighede jou agter hou in die lewe nie, maar jy kan uitstyg en ’n sukses van jou lewe maak. Bruyns vertel baie opgewonde dat hy en sy vrou sewe jaar gewag het vir hul seun, McCai (4), en dat wonderwerke steeds gebeur. “Jy kan kies om ’n seën te wees waar God jou geplaas het in die lewe. “Dis hoekom my motto is: Blessed to be a Blessing.” “Dit maak nie saak waarvandaan jy kom nie; moenie toelaat dat die opinie van ander jou agter hou in die lewe nie. As jy die Here eerste stel in jou lewe, sal jy geseënd­ wees.” Bruyns werk tans aan sy single “I Give My All”, wat ook die title is van sy konsert wat later dié jaar gehou gaan word. Hy werk met die bekende en talentvolle producer Tim Feder en hulle beplan om die nuwe musiek in Junie by Bruyns se konsert uit te reik. Kontak vir Bruyns by 060 533 1070.