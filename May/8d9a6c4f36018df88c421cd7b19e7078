’N JONG man (18) van Hanover Park is Saterdagoggend doodgeskiet. Hy was na bewering lid van die Mongrel-bende. Die voorval het om 07:20 in Galway Park in Hanover Park plaasgevind. Lt.kol. Andrè Traut, ’n polisiewoordvoerder, het gesê ’n 18-jarige is doodgeskiet en twee ander mense gewond. “Die omstandighede rond­om die voorval word ondersoek. Niemand is in hierdie stadium al in hegtenis geneem nie,” het Traut gesê. Sers. Ruth Solomons, woordvoerder van die metropolisie, het gesê die arrestasies het gevolg nadat die beamptes op patrollie nader gegaan het toe hulle geweerskote gehoor het. Gelei “Hulle het vyf geweer­skote gehoor en gaan ondersoek instel. Die beamptes het op ’n man afgekom wat gesê het hy is geskiet. “Hy het die beamptes na die huis van een van die verdagtes gelei. Toe hulle daar aankom, het die beamptes twee mans agter in die perseel gevind. Een van hulle was nog in besit van ’n vuurwapen.” Sy het gesê die verdagte het die vuurwapen weggegooi toe hy die beamptes sien en saam met sy vermeende medepligtige weggehardloop, maar albei is gevang. Die verdagtes is onderskeidelik 18 en 26 jaar oud en word by die Philippi-polisiestasie aangehou. Beamptes het ook ’n CZ 7.65-pistool en ses patrone gekonfiskeer.