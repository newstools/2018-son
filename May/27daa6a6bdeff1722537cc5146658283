SY KRY steeds nagmerries oor die ordeal waartydens ’n cop basies haar boobs voor die hele wêreld ontbloot het. En drie maande later sukkel sy steeds om werk te kry omdat potensiële werkgewers die betrokke Facebook-video onthou wat viral gegaan het. Prudence Hansen (27) van Northpine, Kraaifontein, sê sy sal 5 Februarie onthou as die dag toe haar lewe soos handomkeer verander het. Volgens Prudence het sy en ’n vriend die betrokke dag tydens hul break by die Canal Walk-winkelsentrum buite gesit en rook toe twee cops met drie verdagtes aangestap kom. Dit was twee mans in boeie en ’n vrou wat in ’n winkel gevang steel is, onthou sy. “Die een polisieman het heel onbeskof gesê ons moet uit die pad uit staan. Ek sê toe hy kan mos maar meer ordentlik praat, maar toe sê hy ‘f*ck you’. “Ek sê toe hy moet voertsek. Dis tóé dat hy my voor die bors gryp en rond pluk.” Tydens die gestoei het die betrokke cop Prudence se top opgetrek en toe sy kla dat hy haar boobs ontbloot, wou die cop weet: “Voertsek, is dit nou boobs dié?” Toe Prudence kla dat hy haar wurg, het die cop geantwoord: “I will moer you and you will die.” Prudence sê die cop het versterkings ingeroep, waarna vyf ander cops van Milnerton uitgesteek het. Sy is toe in die polisievangwa gesmyt. “Ek is by die Milnerton-polisiestasie ook aangerand en ’n jintoe en ’n tikkop genoem. “Dit is dáár dat ek besef het Suid-Afrika is eintlik ’n shitty country as jou regte só misken kan word en jy onskuldig agter tralies kan beland. “My nag in die tronk was glad nie lekker nie, veral nie met die rotte so groot soos katte wat heelnag rondgehardloop het nie. “Die saak is eventually uitgegooi nadat my lawyer die video aan die staatsaanklaer gewys het en dit toe blyk dat die cop nie die victim was soos hy in sy verklaring te kenne gegee het nie. “Maar nou sit ek al drie maande sonder werk by die huis. “Oral waar ek vir interviews gaan, word daar gevra of ek die meisie in die Facebook-video is en agterna hoor ek nie weer van die mense nie.” Geweier Prudence se ma, Jereen, sê die hele saak is vir hulle ’n bitter pil om te sluk. “Ons het byna vier uur lank by die polisiestasie gesit, maar hulle het geweier dat ons Prudence sien. “Ons is toe maar huis toe en het na die stasie gebel, maar ons is toe aangesê ons moenie weer bel nie, want Prudence gaan lank sit. “Is dít hoe ’n mens deur die polisie behandel word? Dit frustreer ’n mens om te sien hoe jou kind behandel word terwyl sy niks verkeerd gedoen het nie.” Prudence se pa, Gerald, beaam dié gevoel en voeg by: “Wat ons ook frustreer, is dat die saak so lank sloer. Elke keer word ’n nuwe ondersoekbeampte aangestel. “Die betrokke cop het niks oorgekom nie en werk steeds. Moet hy dan nie aangevat word oor hy in sy verklaring gelieg het nie?” Russell Dirks, Prudence se vriend wat saam met haar ’n entjie gekap het, het die video opgeneem. Volgens Russell het die polisie by hom opgedaag kort nadat hulle Prudence polisiestasie toe gevat het. “Hulle het gesê hulle arresteer my vir obstruksie en het my polisiestasie toe gevat. “Ek het my selfoon by die werk gelos. Ek is later die aand laat gaan sonder dat ’n formele klag teen my aanhangig gemaak is.” Sers. Noloyiso Rwexana, polisiewoordvoerder, sê ’n saak van aanranding word steeds ondersoek en daar is geen nuwe verwikkelinge nie. Sy het die vraag of die betrokke cop dissplinêr aangekla is, glad nie beantwoord nie.