DIE teaterstuk Onweer, wat vroeër vanjaar op die Zabalaza-prysaand as die beste show aan­gewys is, gaan binnekort in die Baxter weer op die planke wees. Carlo Daniels, die skrywer van die bekroonde teaterstuk, vertolk die rol van een van die hoofkarakters. Abigail Mei is saam met hom op die verhoog. Op die Baxter se Zabalaza-teaterfees, wat in Maart gehou is, het die talentvolle akteur en director boonop die prys vir die beste akteur losgeslaan. Die stuk vertel die storie van ’n jong vrou, Tammy (gespeel deur Mei), wat op die Kaapse Vlakte bly. Haar abusive pa (gespeel deur Daniels) kom ná 10 jaar uit die tronk en sy terugkeer laat die familie en gemeenskap met baie vrae en onsekerhede. Daniels sê die omstandighede rondom hom het hom geïnspireer om die stuk neer te pen. “Toe ek die play skryf, het ek gedink aan die verkragtingsake in die omtes. Dit het my aangemoedig om oor die onderwerp navorsing te doen en uit te vind watter impak dit op die breë gemeenskap het.” Moenie dié juweel misloop nie. Dis van 9 tot 19 Mei in die Baxter-teater te sien.