DIE gemeenskap van Parkwood wil ernstig opgeneem word. Hulle sweer hulle sal hul stem aanhou dik maak totdat hulle gehoor word. Hulle het gister weer op die oop stuk grond langs Prince George-rylaan vergader en vir hul vreedsame land grab betoog. Dominic Booysen, voorsitter van die Parkwood Back­yarders Association, sê hulle soek nie moeilikheid nie. “Ons het van die begin af gesê ons betoog vreedsaam, maar law enforcement kom hier en verjaag ons,” sê hy. Past. Paul Phillips van die Parkwood Landless en Homeless Movement sê die betoging gaan oor die tekort aan behuising. “Die Stad Kaapstad se mense weet seker nie ses families woon hier in ’n enkele tweekamerwoonstel nie,” sê Phillips. Hy sê dié dinge moet verander. “Ons het families van drie generasies wat steeds in dieselfde huis bly “Hulle is al jare op ’n waglys, maar niks kom daarvan nie. “Daar kom ’n punt waar ons die streep moet trek en dit is nóú. Ons soek aksie!” sê Phillips. Intussen sê Ferlon Chris­tians, ACDP-leier in die Wes-Kaap, die Wes-Kaapse regering moet proaktief optree en na die behoeftes van dié gemeenskappe omsien voordat dinge breekpunt bereik waar frustrasies so hoog loop dat dit verwoesting tot gevolg kan hê. 