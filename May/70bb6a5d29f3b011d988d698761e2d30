JASON Rohde het homself gister geblameer vir die dood van sy vrou, Susan. Hy het getuig die buite-egtelike verhouding wat hy met Jolene Alterskye gehad het, het sy vrou en gesin vernietig. Dié sakeman verskyn in die Kaapse hooggeregshof vir die moord op sy vrou. Haar lyk is in Julie 2016 agter die deur van ’n badkamer by die Spier-hotel gekry. Sy het aan die haak van die deur gehang. “My gedrag het my gesin uitmekaargeruk. Dit het my gesin vernietig. As dit nie vir my vieslike optrede was nie, sou Susan nog geleef het,” het hy getuig. Hy was die verdediging se eerste getuie. Hy word aangekla van die moord op Susan, maar hy ontken dit. Daar is eers vermoed sy het selfmoord gepleeg, maar Rohde­ is later van moord aangekla. Hy het getuig sy huwelik van 23 jaar was in die algemeen goed. “Ons het ons ups en downs gehad, soos enige huwelik. “Ons het soms lelik woorde vir mekaar gesê, maar ek het haar nooit fisiek aangerand nie.” Hy het Alterskye in 2013 ontmoet en die verhouding het later intiem geraak. Die twee het op verskillende plekke ontmoet en hy het begin verskonings maak om Kaapstad toe te vlieg sodat hy Alterskye kon sien. Rohde het nie gedink sy vrou weet van die verhouding nie, anders sou sy hom gekonfronteer het. Die verhouding het voortgeduur tot 27 Februarie 2016, toe Susan daarvan uitgevind het. Sy het ’n Valentynsdag-kaartjie van Alterskye in sy tas gekry. “Susan het my gekonfronteer terwyl ek in my studeerkamer was. Ek was geskok en bang en het dit eers ontken. “Ná so 30 minute het ek besef dit help nie ek ontken dit nie.” Volgens Rohde het sy vrou “absoluut berserk” geraak en sy kon nie glo dat hy so iets sou doen nadat hulle al so lank saam was nie. Sy het hom gedwing om Jolene te bel en die verhouding te beëindig. Jolene het toe ’n brief van amper vier bladsye geskryf en aan hom gestuur. Susan het notas van die brief gemaak en vrae daaroor gevra. Rohde moes ’n afskrif van die brief hou sodat dit hom kon herinner aan sy “oneer­like” gedrag. Die saak duur voort. – News24