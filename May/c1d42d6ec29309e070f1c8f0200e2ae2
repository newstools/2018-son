MOSSELBAAI. – Inwoners hier sit nou koppe bymekaar om te dink wat hulle kan doen sodat diewe nie hul TV’s se satellietskottel steel nie. Laas week is die skottels van drie huise in die township KwaNonqaba in Mosselbaai van mure afgehaal. Mense sê die skottels word verkoop aan informele shops wat televisies regmaak. Die diefstal van skottels het sowat ’n maand gelede begin. Dit gebeur meestal in die nag. Noxolo Filtane (29) sê sy het een oggend opgestaan en gereed gemaak om werk toe te gaan. “Ek het die TV aangesit en agtergekom iets is fout. Ek het uitgegaan en gesien die skottel is weg. “Ek kan nie glo dat iemand op die dak klim en die skottel steel nie.” Filtane sê die skottels van ander mense in die omgewing is ook gesteel. Neville Bedford se skottel is ook gesteel en hy sê hy dink dis ’n sindikaat wat daarvoor verantwoordelik is. Lucile Jackson, ’n gemeenskapswerker in Asla, naby KwaNonqaba, sê die polisie moet ingelig word oor hierdie nuwe trend. “Die kriminele steel die skottels wanneer die mense slaap of wanneer hulle nie by die huis is nie. “Ons as gemeenskap en die polisie moet saamwerk daarteen.” Sers. Kappie Kapp, woordvoerder van die polisiestasie in KwaNonqaba, was nie onmiddellik beskikbaar vir kommentaar nie.