HAAR eie seun het haar met kookwater gegooi. Dis iets wat sy nooit van hom sou verwag nie. “Iets moet fout wees. Ek ken my kind nie so nie”. So sê ’n ma van Wesbank, wat haar eie seun laat opsluit het vir die aanval op haar wat haar hele rug vol brandmerke gelos het. Ma Ronelle Thyssen sê dit wat baie traumaties om haar eie seun (26) te laat opsluit. Maar die ma het baie vrae oor die aanranding. Sy vertel: “Ek het gedink my familie sal my bystaan en my help, maar toe hulle dit nie doen nie, het ek besluit ek kan dit nie so los nie. “Ek het ’n week ná die insident ’n saak teen my seun gaan oopmaak,” sê Thyssen. Sy sê alhoewel haar wonde goed gesond raak, is die sielkundige wonde weens die trauma nog lank nie genees nie. “My kind het hulp nodig. “Ek het nooit verwag dat hy so iets aan my sou doen nie. “Hy kan nie net doen soos hy wil in my huis nie en dit het seker veroorsaak dat hy so reageer, maar dit kan nie die enigste rede wees nie. Ek dink hy makeer professionele hulp.” Thyssen dink haar seun kan dalk hulp kry deur die hof. “Ek glo dat hy hulp benodig en as ’n ma sal ek hom help. Maar hy moet ook verantwoordelikheid vat vir wat hy aan my gedoen het,” sê sy. Thyssen beweer dié traumatiese ondervinding is verder vererger deur die polisie wat haar soos ’n misdadiger behandel het omdat sy ’n Rasta is. “Ek het glad nie gehou van die manier waarop hulle my behandel het nie.” Sy sê die twee polisiebeamptes – ’n man en vrou – het haar Woensdagoggend opgetel om haar seun te gaan identifiseer. “Op pad na Delft, waar hy aangehou word, het die vrouebeampte my aanhou insult en aan my gesê my seun moes my vrekgeslaan het en dat ek dik gerook is,” sê sy. Voorts is haar huis gister ge-raid deur die polisie omdat hulle na bewering dagga daar verkoop. “Is dit nie toeval nadat die cops vir my gesê het dat ek dik gerook is nie? “Die hele plek is deurmekaar.” Intussen gaan die ondersoek van die aanrandingsaak voort en verskyn haar seun binnekort in die hof.