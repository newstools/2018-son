CARLOS Queiroz, afrigter van Iran, het aangedui dat hy dié span ná die Wêreld­bekertoernooi gaan verlaat. Die voormalige afrigter van Real Madrid en Bafana Bafana is teleurgesteld omdat Iran hom nié die nodige respek en waardering getoon het nie. Iran is in Groep B saam met Marokko, Spanje en Portugal geloot. Queiroz is ’n kontrakverlenging van ses maande deur Iran se sokkerfederasie aangebied wat die Asië-beker se finals in die Verenigde Arabiese Emirate insluit. Maar die ervare 65-jarige afrigter het aangedui dat hy besluit het om ná sewe jaar aan die stuur paaie met Iran te skei. “Dis byna ’n jaar sedert ons kwalifikasie verseker het vir Rusland en ja, hulle het my ’n kontrakverlenging aangebied,” het Queiroz gesê. “Maar dit voldoen ongelukkig nié aan my verwagtinge nie,” het hy uitgewys. “Om te dink dat Iran se sokkerfederasie my ná al die jare met ’n kontrak van ses maande wil beloon. Dis ’n besluit wat geen respek en erkenning toon vir wat ek vermag het nie. “Dis ’n aanbod wat vir my onaanvaarbaar is.” Die Mosambieker het Suid-Afrika en Portugal tot Wêreldbekers gelei en is die enigste ou wat Iran na back-to-back Wêreldbekers gelei het. – AP