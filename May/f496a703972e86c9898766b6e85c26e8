DIE Stormers het Saterdag ’n ongekende laagtepunt bereik onder die afrigting van Robbie Fleck. Fleck se span het behoorlik skandes gemaak toe hy in Hongkong met 23-26 ’n vernederende nederlaag teen die Sun­wolves gely het. Die Kaapse franchise het so om al die verkeerde redes geskiedenis gemaak. Dit was die eerste keer dat hy teen dié Japannese span verloor. Dié nederlaag kan in dieselfde lig beskou word as die Springbokke se skoknederlaag teen Japan in 2015 in die Wêreldbekertoernooi in Engeland. Dié Sunwolves beklee tans die laaste plek op die Superrugby-puntelys en word as die swakste span in die kompetisie beskou. Fleck se span kon vanjaar in sewe probeerslae nog nie een van sy wedstryde weg van die huis wen nie. Hy bevind hom nou in die laaste plek in die Suid-Afrikaanse konferensie en 11de op die algehele log. Die Stormers se kans om die uitspeelrondes van die kompetisie te haal, is dus feitlik nul. Sedert Fleck se aanstelling as Stormers-breier – twee jaar ge­lede – praat hy van vreeslose rugby. Die rugby wat die Kaapse streekspan Saterdag opgedis het, was egter allesbehalwe vreesloos. Dit kan eerder as bangbroek-rugby beskryf word. Vir ’n franchise met ongelooflike diepte en talent tot sy beskikking is dié vrot vertonings vanjaar heeltemal onaanvaarbaar. As daadwerklike veranderinge nie aangebring gaan word nie, staar nog slae die Kapenaars in die gesig. Saterdag kom hulle op Nuweland te staan teen een van die pasaangeërs in die kompetisie, die Lions. Fleck het Saterdag ná sy span se skoknederlaag met dieselfde flou verskonings vorendag gekom. Hy het gesê: “Die Sunwolves het verdien om te wen. Ons het ons kanse gehad, maar dit weer nie aangegryp nie. “Die Sunwolves moet baie krediet kry omdat hulle in hierdie toestande met baie meer self­vertroue as ons gespeel het. “Aan die einde van die dag was die verskil tussen die twee spanne ’n oomblik van briljantheid van (Hayden) Parker, wat met sy regtervoet die skepdoel deur ’n pale gejaag het. “Dit was hartverskeurend, maar hulle was beter as ons. “Die toestande was moeilik, maar hulle het die balbesit beter benut – veral wanneer hulle in ons halfgebied gekom het. “Ons het eenvoudig te veel hanteerfoute gemaak en kon hulle nie onder druk plaas nie. Hulle het boonop die selfvertroue gehad om die bal rond te gooi en hulself in goeie posisies geplaas om punte aan te teken.” Fleck het ook toe­gegee hierdie nederlaag gaan sake voortaan baie moeilik maak vir sy span. “Ons voel heeltemal verwoes, maar sal moet opstaan teen die Lions.”