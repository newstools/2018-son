’N JONG pa wat skaars twee jaar getroud was, is koelbloedig om die lewe gebring. Quinton Afrika (32) van Watsonia Park in Kraai­fontein het getrou net nadat hy drie jaar gelede ná 13 jaar uit die tronk gekom het. Nou is hy dood. Sy vrou, Leandra, het aan Son vertel sy is stukkend; dit voel vir haar so onwerklik dat sy haar man en die pa van haar seun (1) verloor het. Volgens Leandra was sy en Quinton die afgelope maand van bed en tafel geskei. Hy het by sy ma, Regina Afrika, gewoon. Leandra sê toe Afrika Woensdagaand vir haar ’n boodskap stuur dat Quinton geskiet is, het sy nie gedink dis ernstig nie. “Toe ek op die toneel kom, het hy in ’n sloot gelê. Sy gesig was vol bloed.” Volgens Afrika het Quinton nog Woensdagaand sy kos by die huis kom haal voordat hy weer by die deur uit is. Afrika vertel: “Toe ons op die toneel kom, was hy reeds dood.” Sy sê sy sal haar seun as ’n intelligente man onthou. “Die mense by die Kraaifontein-polisiestasie, wat saam met my werk, het altyd met lof van hom gepraat. Hulle het gesê hy is intelligent en baie wys. Toe hy uit die tronk kom, was hy glad nie by bendes betrokke nie.” ’n Polisiewoordvoerder, kapt. FC van Wyk, het bevestig daar was 21:33 in Gow­straat ’n skietvoorval. Die oorledene het verskeie skietwonde aan sy liggaam gehad. ’n Moorddossier is aangelê vir ondersoek.