’N OMSTREDE mediese dokter, dr. Clinton King (44), is Sondag in die vroeë oggendure by ’n bekende nagklub in Atlantis doodgeskiet. King – van die Tygerberg-hospitaal – was na bewering aktief betrokke by bendebedrywighede. Hy is op die toneel dood. Volgens ’n polisiewoordvoerder, kapt. FC Van Wyk, het die skietery omstreeks 04:00 plaasgevind. Hy het bygevoeg dat die omstandighede rondom die skietery nog ondersoek word. King het voorheen met die gereg gebots. In Oktober 2013 is hy by sy huis in Durbanville gearresteer vir die besit van vuurwapens en het in die hof verskyn op ’n rits ander oortredings. Die staat het destyds aangevoer dat King tussen 2006 en 2010 aktief by die Hard Livings in die Athlone-omgewing betrokke was en hy is ook met dwelms ter waarde van R50 000 betrap. Hy is kragtens die Wet op die Voorkoming van Georganiseerde Misdaad (Poca) aangekla. Volgens ’n betroubare informant was King nie baie welkom in Atlantis nie omdat hy vermoedelik met die 28’s-bende bande gehad het. Maar die polisie kon nie dit bevestig nie. Volgens die ingeligte het die oorledene ’n rusie met die verdagte gehad. Die oorledene het na bewering ook ’n vuurwapen uitgepluk, maar die verdagte was vinniger en het hom in die kop geskiet. King is in 2016 ’n opgeskorte vonnis opgelê vir sy oortredings. Volgens ’n inwoner van Atlantis was die dokter een van Atlantis se suksesverhale omdat hy daar skoolgegaan en grootgeword het.