ATLANTIS. – Dominee jubel ongestoord voort... Dít was terwyl betogende lidmate ds. Ralph Campbell se diens gister in die VGK in Avondale in chaos ge­dompel het. Hulle het plakkate rondgewaai en op fluitjies geblaas. Die betogers het lofsange naderhand so oor­donder dat die cops ontbied is. Die gemeente, duidelik in twee geskeur, moes maar sonder ’n boodskap van Campbell huis toe keer. Dit het als begin voordat Campbell die kansel ewe waardig kon bestyg. Van die ontevrede lidmate het geskree: “Waar is die kerk se geld!?” En: “Waar is die muur!?” Campbell wat moedig probeer preek het, moes maar tou opgooi. ’n Lidmaat, Sophia Davids, verduidelik kwaad: “Ons het reeds twee keer geld ingesamel vir die bou van ’n muur om die kerk, maar niemand kan nou sê waar die geld is nie. “Hy (Campbell) het nie eens die ordentlikheid gehad om die gemeente te sê hy is byna twee jaar van sy tweede vrou geskei nie. “Die Bybel sê dan so mooi: ‘Wat die Here bymekaar gevoeg het, kan net Hy alleen skei.’ “Maar hy wil vir ons kom preek. Hy change dan nou vroue soos panties!” Daar is ook gerugte dat die herder nou weer wil trou. Lisetta Kayfer sê sy dien sedert 1978 in die kerk en stem nie meer saam met hoe die predikant dinge doen nie. ’n Omgekrapte Kayfer sê die gemeente het strykdeur agter die dominee gestaan toe hy vir vyf jaar geskors is. Sy sê: “Ons het tot in die hooggeregshof baklei vir hom. Ons het geglo in hom, soveel so dat dieselfde mense wat vandag ongelukkig is met hom, hom vir die vyf jaar van sy skorsing betaal het.” Die lidmate wat Campbell ondersteun, sê hulle het kerk toe gekom om ’n boodskap gebied te word. Dié groep het weer op die oproeriges geskree om hulle te probeer oordonder. Vergader Hulle meen daar is ’n kerkorde en prosedures moet gevolg word. Aangesien nie een van die twee groepe wou bes gee nie, het die polisie die gemeente gevra om die kerk te verlaat. Campbell sê: “Ek het Woensdagaand met die groep vergader, want daar is baie goed wat uitge-sort moet word voordat die muur gebou kan word. “Soos wie die bakstene gaan oppas en wie kos gaan maak vir die werkers.” Hy voeg sedig by: “Dit was glad nie nodig om die diens te ontwrig nie. Daar is maniere­ waarop dinge gedoen moet word. “­ ’n Brief moet aan die kerkraad gerig word en as hulle nie tevrede is nie, moet dit met die ring opgeneem word. En as hulle steeds ontevrede is, moet hulle die sinode kontak.” Hy sê geen van dié stappe is gevolg nie. Die oproeriges beweer egter die lede van die kerkraad is sy puppets. Hulle sê in die 20 jaar dat hulle dien, is daar nooit ’n verkiesing gehou nie. Ál boodskap wat hulle wil hoor, is een oor ’n muur.