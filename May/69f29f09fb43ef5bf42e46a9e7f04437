DIE selfmoordmier Colobopsis explodens is ’n plofbare gogga. Navorsers van die Weense Natuurhistoriese Museum het dié onopvallende rooibruin mier onlangs in die boomtoppe van Borneo ontdek. Sodra die kolonie bedreig word, ontplof dié miere letterlik, berig die tydskrif ZooKeys. Dan spuit dié mier ’n dodelike geel gifstof op sy vyand. Boonop byt die mier voor die ontploffing aan die aanvaller vas. Die vyand het dan die mier se karkas aan hom vas en val dikwels self uit die boom om dan op die bosbodem prooi te word. – ad.nl