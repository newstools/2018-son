VANDAG is D-dag vir unies om ’n besluit oor die loonverhogings te neem. Dit is vandag ook presies drie weke sedert busbestuurders brieke getrap het en hul staking begin het wat miljoene mense landwyd groot ongerief veroorsaak. Die South African Transport and Allied Workers’ Union (Satawu) se provinsiale woordvoerder, Faizel Williams, het bevestig dat sy lede in die Wes-Kaap die Suid-Afrikaanse padpassasiersbedingingsraad en die CCMA se jongste voorstel verwerp het. “Ons wag nog op die ander provinsies om te sê wat hul besluit oor die voorstel is,” sê hy. Die voorstel van die base en CCMA is 8,75% vir vanjaar en 8,25% vir die volgende twee jaar. Golden Arrow Bus Services (Gabs) het sy passasiers om verskoning gevra in ’n verklaring wat ook op hul Facebook-blad geplaas is. “Ons wil hulle ook verseker van ons beste bedoelings om die huidige impasse tot ’n einde te bring. “Ongelukkig is die eise van arbeid eenvoudig te hoog om deur die bedryf geakkommodeer te word en deur sulke eise te aanvaar, sal die volhoubaarheid van busmaatskappye in Suid-Afrika ernstig in gevaar gestel word,” het Gabs bygevoeg.