DIT is dieselfde bos en dieselfde veld wat haar mammie vir jare skoon gehou het waar haar lyk Maandag gevind is. Dis die hartseer ironie wat die Daniels-gesin van Delft oorgekom het. Die halfnaakte lyk van die Danielse se jongste dogter, Zenith (21), is ’n paar meter van haar ouerhuis af in ’n oop stuk veld gevind. Daar word beweer die meisie is verkrag, vermoor en in die bos versteek. Gister het die familielede, vriende en lede van die gemeenskap byeengekom op die toneel waar haar lyk gekry is om daar te bid. Maar hul doel was ook om die veld skoon te maak. Zenith se mammie, wat lid was van ’n groep vroue-aktiviste, het gister op die toneel baie emosioneel geraak. Nushiema Ismail, een van die vroue in die groep, het gister gesê sy’t genoeg gehad van hierdie soort misdaad. “Vandag is ons hier met swaar harte. Hier’s ’n mam­mie wat sedert 2005 dag en nag saam met ons gewerk het om hierdie stuk veld van euwels skoon te hou – vir almal se kinders. “Nooit het ons gedog dit sal een van ons kinders wees wat ons hier vind nie.” Ismail het ’n versoek aan die gemeenskap gerig om meer effort in te sit. “Die tyd het aangebreek dat ons regtig saamstaan. “Dit kon enige een van ons kinders gewees het. “Ons kan nie meer toelaat dat ons kinders onder ons neus seerkry nie. “Hoeveel mammies se harte moet nog gebreek word?” Zenith se 23-jarige broer, Mogamat, het gister net stil geraak en begin bid by die plek waar sy sussie se lyk gevind is. Ná ’n ruk het Mogamat self die byl gevat en begin kap en skoonmaak. Volgens hierdie hartseer broer kan hy nie oor sy suster se dood kom nie. “Ek kan dit steeds nie glo nie. My suster, wat niemand gepla het nie... “My ma het sedert Maandagaand nog nie geslaap nie. “Woensdagaand is sy hospitaal toe geneem omdat sy ineengestort het. Ons familie is in stukke.” Die broer sê hy is dankbaar vir die gemeenskap se ondersteuning. “Ek sal hierdie pyn niemand anders toewens nie, so ek is bly dat ons die bosse afkap – sodat so iets nooit weer kan gebeur nie.” Zenith is Woensdag ingevolge die Moslemgeloof ter ruste gelê.