TWEE mans is Dinsdag in afsonderlike voorvalle in Mthatha in hegtenis geneem vir die besit van ’n ongelisensieerde vuurwapen en ammunisie. Lede van die provinsiale polisie het Dinsdag om en by 13:45 in Seksie 4 van Ngqe­leni ’n 35-jarige man gearresteer vir die besit van ’n ongelisen­sieerde vuurwapen. Kapt. Dineo Koena, ’n polisiewoordvoerder, sê die arrestasie is uitgevoer nadat lede inligting op­gevolg het. By die verdagte is ’n 9 mm-Norinco-pistool gekry, asook ’n leë magasyn waarvan die reeksnommers afgevyl is. Verskyn In ’n ander voorval is ’n 26-jarige man gearresteer vir die besit van ’n geweerpatroon Hy het ook ’n pistoolholster in sy besit gehad. “Dié verdagte is Dinsdag omstreeks 14:00 by die informele nedersetting Qhokama in Ngqeleni gearresteer,” sê Koena. Albei verdagtes het gister in die Ngqeleni-landdroshof verskyn. “Welgedaan aan almal. Ons moet aanhou beslag lê op die onwettige vuurwapens om die gemeenskap te beveilig,” het brig. Nomawethu Makonza, uitvoerende bevelvoerder van die Mthatha-polisiegroepering, gesê.