HULLE is ongelukkig oor hulle net sowat R300 ’n week verdien en net drie dae per week kan werk. Boonop gebruik werkers van Coti Chocolate Manufacturers in Kensington in die Baai hul min geldjies vir taxi fare en om vir hul gesinne brood op die tafel te sit. Gister het hulle finaal besluit om tot aksie oor te gaan deur voor die kantore te staak. Hul noodkrete het egter op dowe ore geval en hulle is aangesê om eerder huis toe te gaan. Shevon van Rhyner, ’n werker, sê: “Ons is ongelukkig oor ons short time werk. “As ons die bestuur vra wat aangaan, sê hulle net daar is nie geld om ons te betaal nie. Maar hulle het geld om nuwe masjiene en yskaste te koop!” Volgens Van Rhyner werk hulle ongeveer sedert Maart met dié verkorte werksure. “Ons is veronderstel om vyf dae ’n week te werk – van Maandag tot Vrydag. Maar nou werk ons net Dinsdae tot Donderdae en die geld is heeltemal te min.” Claurisha Ackerman werk al 13 jaar by Coti en is daar sedert die maatskappy sy deure oopgemaak het. “Hulle het vir ons gesê hulle sal kyk of ons in Mei weer reg kan werk. Maar dis nou die einde van Mei en ons werk steeds net drie dae. “Ons het hoop gehad dat ons teen Junie reg betaal sou gewees het. “My R300 ’n week moet ek vir taxi fare gebruik en krag koop,” sê Ackerman. Grant Raffity van Rosedale in Uiten­hage sê hy gebruik ál sy geld op vervoer. “ Taxi’s kos my R70 ’n dag. “Maal dit met drie en jy kry R210. Dit wil sê ek het amper niks van my geldjies oor nie. “Verder kry ons ook nie geld volgens die nasionale minimum loon van R20 per uur nie.” Die werkers sê hulle het nie ’n voorsorg- of siekefonds nie. Eve Nicholson, finansiële bestuurder van Coti, sê: “Die eerste keer dat ons van hul ongelukkigheid gehoor het, is toe ons vanoggend gesien het hulle staak. Dit is ’n onwet­tige strike.” Op Son se vraag hoekom die werkers short time werk en of die maatskappy geld het om hulle te betaal, wou sy nie kommentaar lewer nie. Toe Son volgens die stakers nie ’n bevredigende antwoord op hul vrae kon kry nie, het hulle na die Kommissie vir Versoening, Bemiddeling en Arbitrasie (CCMA) se kantore in Sentraal gegaan. Daar het hulle elkeen as lid aangesluit.