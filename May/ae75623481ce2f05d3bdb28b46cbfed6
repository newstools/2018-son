SAL Chippa United se nuwe aanwinste dieselfde impak kan maak as die sterre wat nou aanbeweeg het? Daar word berig dat die Chilli Boys se middelskakel Abel Mabaso op Orlando Pirates se oefenveld gesien is. ’n Bron na aan die span sê Mabaso het reeds ’n driejaarkontrak beklink en die Soweto-klub moet dit net aankondig. Mabaso was die afgelope seisoen een van Chippa se kreatiefste spelers, maar die Chilli Boys het vinnig gespeel om die volgende aanwinste van die NFD te bevestig: die middelskakels Boikanyo Komane van Royal Eagles en Ntshuxeko Nation Ndlovu van Cape Town All Stars. Opgeraap Die opwindende doelskieter Lucky Setelele van All Stars het ook ’n kontrak met die Chilli Boys beklink. Dit lyk of Chippa weer eens ’n jong en honger groep spelers van die NFD opgeraap het – nes hulle verlede seisoen met Linda Mntambo, Paseka Mako en Abel Mabaso gemaak het. Nou skuif dié spelers moontlik almal aan. Chippa het bevestig die ervare middelskakel Buyani Sali kon nie ’n ooreenkoms vir ’n nuwe kontrak met die klub bereik nie en sal dus ontslaan word. Sali was ’n staatmaker vir die Chilli Boys en het baie energie in die middel van die veld gehad. Hy is ook al sedert 2010 by die span betrokke.