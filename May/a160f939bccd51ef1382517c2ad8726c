DIE jeuggroep God’s Heart­beat het met Moedersdag en Vrouedag in gedagte sowat 80 mishandelde vroue bederf. Die groep se mentor, Charlene Hendricks, het ook met die vroue gepraat. Die bederfsessie het skoonheidsroetines deur Sh’Zen ingesluit, asook gesondheidspraatjies deur mense van Herbalife en Clicks, wat die hoofborg vir die dag was. Bloedtoetse is ook gedoen. Sers. Esmeralda Jacobs van Mitchells Plain se eenheid teen huishoudelike geweld het die vroue ook toegespreek en aangemoedig om hul vrouwees te vier. Jacobs werk daagliks met vroue wat mishandel word en sy het die belangrikheid beklemtoon om ingelig te wees oor hul regte as vroue. Sy sien amper elke dag die uitwerking van huishoudelike geweld op vroue en hoe dit hul kinders ook direk raak. Hendricks, wat self kom uit ’n gesin waar haar ma mishandel is, het beklemtoon dat jong meisies aangemoedig en ingelig moet word dat daar ’n uitkoms is en dat hulle nie in abusive verhoudings hoef te bly nie. “Hulle kán die siklus verbreek. Daar is hulp vir hulle. “Baie vroue kan nie net wegstap uit ’n abusive verhouding nie omdat hul partner hulle dreig en húlle verantwoordelik laat voel vir die abuse. “Baie van dié vroue kry nie ondersteuning van hul familie of die gemeenskap nie.” Volgens Hendricks is hierdie soort sessie ’n manier om hulle te ondersteun, hul moraal te lig en hulp te verleen wat kan help om die siklus te verbreek. Sy doen ’n beroep op plaaslike besighede wat betrokke­ wil raak, om haar te bel by 083 592 3027 of ’n e-pos aan haar stuur by clk1751mgr@clicks.co.za om ’n positiewe impak in die gemeenskappe van Strandfontein en Mitchells Plain te maak deur soortgelyke sessies in die toekoms. Belangriker nog, mishandelde vroue wat hulp soek, kan Jacobs by die polisie­stasie bel: 021 370 1661.