RENALDO van Rooyen en Tawfeeq Ebrahim het amper twee maande om voor te berei om ter versagting van hul vonnis te getuig. Dit is nou as hulle wil getuig. Die twee is verlede week skuldig bevind aan die moord op Zarah Hector en roof net verswarende omstandig­hede. Hector is op 15 Maart 2016 in dié twee se geselskap laas lewend gesien. Haar lyk is op 24 Maart naby Franschhoek gevind. Dit was in plastieksakke toegedraai. Teen daardie tyd was haar liggaam al erg ontbind. Hector is oorlede nadat sy verskeie kere met ’n hamer geslaan is. Regter Lister Nuku het in sy uitspraak gesê Van Rooyen en Ebrahim was saam toe Hector vermoor is en is skuldig aan die moord op haar, hoewel hulle mekaar vir die moord blameer. Gister het die hof gehoor daar word nog gewag op die proefbeampte se verslag. Volgens ’n familielid van Ebrahim is hy gereed om sy saak in die beskuldigdebank te stel en ter versagting te getuig. Die saak is op 2 Julie weer in die hof.