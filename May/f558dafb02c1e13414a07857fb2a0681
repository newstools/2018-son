DIE sement oor Verna en Rowena Jacobs se vlak grafte in hul jaart was nog nat toe die nuwe huurders by hul huis intrek. Dit is die getuienis van een van die huurders, Mervin Donson. Verna en haar dogter, Rowena, is voor die begin van Oktober 2015 laas lewend gesien. Hul lyke is op 8 Desember 2015 in die agterplaas van hul huis in Seringstraat, Delft-Suid, opgegrawe. Verna se oorlede man, Donny Jacobs, se susterskind, Levona Jacobs, is van die moord op hulle aangekla. Donson sê hy het saam met sy suster se seun, Johannes Plaatjies, op 10 Oktober 2015 by die huis in Seringstraat in Delft-Suid ingetrek. Levona het Johannes genooi om daar te kom bly, het die Kaapse hooggeregshof gehoor. Hy sou Levona R2 000 per maand betaal het vir die huur. Donson sê hulle het hul goed met ’n bakkie aangery. “Ons goed het ons in die hoofslaapkamer gepak. “Daar was klaar plek gemaak vir ons.” Die kamer was glo voorheen Verna se kamer en die meeste van haar goed was nog in die kamer. Donson sê Levona het hom ’n opdrag gegee om niemand toe te laat in die agterplaas nie. “Toe ons intrek, was daar twee mans wat ’n sementblad gegooi het. Hulle was die volgende dag weer daar om hul werk klaar te maak. Sy was kwaad dat ek hulle ingelaat het.” Op 8 Desember het hy die hek vir ander inwoners oopgesluit om te kom grawe. Hy en die ander twee huurders is vir drie dae opgesluit nadat inwoners en die polisie op die lyke afkom. Donson sê hy woon nou in die Suid-Kaap, want hy is gewaarsku dat Levona se mense kom vir hom. Die saak is vandag weer op die hofrol.