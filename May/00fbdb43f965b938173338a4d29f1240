DIE derde vergadering om ’n wantrouemosie teen die Nelson Mandelabaai-metro se burgemeester, Athol Trollip, te bespreek, het misluk toe die voorsteller daarvan, die EFF, dit gister onttrek het. Nqaba Bhanga, provinsiale leier van die DA, sê die ANC-EFF-alliansie is ’n uitklophou toegedien toe hul mosies weer misluk het. “Hul alliansie van chaos en geweld het nie genoeg steun gekry om met ’n stemming voort te gaan nie. “Hulle is gedwing om hierdie mosies te onttrek, eerder as om die verleentheid van ’n verloor-uitslag te aanvaar. “Die ANC was vandag twee raadslede te min, aangesien twee van hul senior lede hulle in tronkselle bevind nadat hulle aan ernstige misdade skuldig bevind is. “Dit dui op die stand van die ANC vandag: ’n party van kriminaliteit van bo tot onder.” Bhanga het bygevoeg noudat hierdie “onbesonne mosies” agter hulle is, kan die werk versnel word. “Ons het huise om te bou, paaie om te teer, toilette om te installeer, werk om te skep en ’n ekonomie om te laat groei.” Die EFF meen die DA was opportunisties en wou hul eie politieke agenda bevorder om Trollip te behou deur ’n datum vas te stel vir die spesiale vergadering ná die skuldigbevinding van die wyk 20-raadslid, Bongo Nombiba, weens bedrog en geldwassery. “Hulle het ook ’n datum bepaal vir nadat raadslid Andile Lungisa (weens aanranding) gevonnis sou word omdat hulle die opposisie wou verlam. “Volgens reël 27.4 van die reglement van orde verstaan ??ons ten volle dat hierdie mosie nie bespreek kan word as dit reeds bespreek is nie,” sê Yazini Tetyana, die EFF se provinsiale koördineerder. Die party beskou dit nie as ’n onttrekking nie; dis ’n goed berekende vertraging in die onvermydelike mosie wat by die raadsvergadering op 24 Mei ingedien sal word. “Ons wil herhaal dat ons ’n besluit oor Trollip geneem het. Trollip sal waai.”