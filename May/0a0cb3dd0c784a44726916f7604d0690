D. Jansen van die Baai skryf: Vyf keer life en nog 68 jaar! Welgedaan aan die polisie, staatsaanklaer en die hof wat daardie reeksverkragter agter tralies laat beland het. Wat hy aan daardie vroue gedoen het, was gewetenloos, walglik, barbaars en selfsugtig. Hy het nie vir een oomblik gedink aan watse letsels sy dade kan oorlaat nie. Hy het net aan homself gedink. Vusumzi, nie vir een oomblik het jy gedink die dag sal kom dat jy vasgetrek en agter tralies gegooi sal word nie. Jy is ’n roofdier wat nie in die samelewing hoort nie. Wat het jou besiel? Hoewel geregtigheid vir die slag­offers geskied het, moet hulle steeds leef met daai sielkundige pyn en vrees. Verkragters moet net soos moordenaars vir altyd uit die samelewing verwyder word en agter tralies gegooi word. Terwyl jy daar in die tronk sit, dink tog aan al die hartseer en pyn wat jy daardie vroue en hul gesinne deurgesit het. Van hulle sal dalk nooit herstel van die hel waardeur jy hulle gesit het nie. Hoe kan jy met jouself leef? Sterkte aan al die vroue wat so ly. Dinge sal beter raak. Hou net aan bid en bly glo in God die Vader.