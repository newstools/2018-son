KOELBLOEDIGE moordenaars. Só het regter Mark Sher gister verwys na die twee mans wat skuldig bevind is aan die moord op Piet Botha­, ’n treindrywer van Metrorail. Jathiem Hamid en Do­rian Diedericks het saam met Cedric Andrews en ’n minder­jarige seun tereg­gestaan op vyf klagte, onder meer dié van moord en roof met verswarende omstandighede. Hulle het ook verskyn op ’n klag van die oortreding van die Wet op die Voorkoming van Georganiseerde Misdaad (Poca). Hulle is almal lid van die Young Dixie Boys-bende. Botha het op 11 Julie 2016 op die sentrale lyn ’n opknappingskursus gedoen. Die lyn sluit die Netreg-­stasie in. Die drywer was klaar en het gewag op ’n trein na Kaapstad, waarna hy na sy huis in Malmesbury sou gaan. Sher het in sy uitspraak gesê die CCTV-beeldmateriaal wys duidelik hoe drie mans Botha aanval, hom skiet en sy sakke gryp. “Botha het met sy rug op die spoor gelê. In ’n sta­dium is sy been in die lug en kan gesien word hoe een van die drie mans hom skiet.” Die koeël het deur sy boud gegaan tot in sy bors. Botha se vrou, Tania, was ook in die hof. Sy het vroeër getuig sy en haar man het nog via WhatsApp ge-chat. Ontken Sy en Botha was 23 jaar getroud. Hy het 26 jaar by Metrorail gewerk. Al vier beskuldigdes het skuld ontken. Andrews het gesê hy het geslaap toe Hamid en Diedericks opdaag, maar sy ma het hulle weggejaag. Agterna het hy gesien hulle het ’n sak met ’n masjien­geweer daar gelos. Sher het al drie se getuienis verwerp en gesê die staat het bewys Hamid, Andrews en Diedericks is bendelede en dat hulle ’n rol gespeel het in die moord. Hamid en Diedericks is skuldig bevind aan al vyf klagte, terwyl Andrews net skuldig bevind is aan die besit van ’n vuurwapen en ammo, en oortreding van die Poca-wet. “Julle is koelbloedige moordenaars, want julle het nog die bewyse (koeëldoppies) ook van die toneel verwyder.” Die minderjarige is vrygespreek op alle klagte. “Beskou dit as ’n tweede kans. Jy was gelukkig dat niemand jou op die toneel kon plaas nie. “Jy het self getuig jy is al twee keer geskiet. Moenie dié kans weggooi nie,” het Sher gesê Tania het ná die verrigtinge gesê sy is ’n bietjie teleurgesteld dat die minderjarige ’n kans kry om sy lewe om te draai. “Andersins is ek tevrede met hoe alles uitgedraai het.” Sy het gesê haar kinders is steeds nie oor hul pa se dood nie en sukkel soms. Die saak is tot 19 Junie uitgestel vir vonnisoplegging. Sher soek syfers van misdaadvoorvalle op en naby die Netreg-stasie voordat hy die vonnis oplê.