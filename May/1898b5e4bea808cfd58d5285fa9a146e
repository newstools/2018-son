DIE Gardens- en Kruis­fontein-rugbyspan is steeds onoorwonne in die Oostelike Provinsie se Grand Chal­lenge. Kruisfontein (groep B) het Saterdag geen probleem gehad om Spring Rose met 55-5 af te stof nie. Gardens (A) moes egter harder werk teen Mission­vale op sy tuisveld in Port Elizabeth. Al het Missionvale sterk teenstand gebied, was die besoekers van Uitenhage met 19-8 baas. Born Fighters het vir ’n verrassing in groep B gesorg deur Polisie op Kemsley Park met 18-17 te klop. Peil Dit was ’n harde en opwindende kragmeting wat Born Fighters hope selfvertroue behoort te bied vir hul volgende kragmetings. Die besoekers van Somerset-Oos was in ’n veglustige luim, en as hulle op dié peil voortbou, sal hul teen­standers voortaan wakker moet wees. Harlequins en United Barbarians (B) het soos verwag ook vir ’n aanskoulike kragmeting gesorg. Harlequins het die wedstryd met 39-27 gewen. Die meeste wedstryde het baie mededingend verloop. So, sake behoort die volgende drie naweke nóg interessanter te raak. Die spanne sal dan moet uithaal om vir die volgende ronde van die reeks te kwalifiseer. Dis wanneer die spanne tot 10 verminder word. Die vyf top-spanne in elke groep sal mekaar dan verder die stryd aansê. Die ander uitslae Saterdag is: Groep A: Despatch 36, Windvogel 3; Gelvan Wallabies 17, Brumbies 17; Trying Stars 19, Surburban 14; Star Of Hope 25, Progress 19. Groep B:Park 41, Jeffreysbaai 21.