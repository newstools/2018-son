GENADENDAL. – Sy is op soek na haar familie. Maria Lakay praat heeltemal deurmekaar, maar kan ten minste ná al die jare haar twee kinders se name nog duidelik onthou. Lakay sê sy is oorspronklik van McGregor, maar het as ’n tienermeisie die plek verlaat. Lakay het egter nie redes verskaf waarom sy haar twee bloedjong kinders destyds by haar ouers agtergelaat het nie. Lakay ken ook nie haar ouderdom nie, en is ook nie in besit van ’n ID nie. Sy skat haarself in die laat sewentigs. “Ek het hier op Genaal ’n man met die naam van Piet Latier ontmoet,” het Lakay gesê. Latier het nooit kinders by Lakay verwek nie. Verlede jaar is Latier skielik ná ’n lang siekbed dood. Sedertien is Lakay stoksielalleen en het begin om in die strate rond te dwaal. ’n Plaaslike vrou, Rodea Waldeck, het Lakay toe in haar sorg geneem. Ná ’n lang gesprek het Lakay toe haar verhaal aan Waldeck vertel. Lakay het genoem dat sy ’n seun genaamd Willem en ’n dogter genaamd Fransiena destyds, toe hulle nog peuters was, by haar ouers agtergelaat het. Lakay het ook genoem dat haar ma haar klein Lovey­ genoem het. “Dit was my bynaam, miskien sal my mense weet wie ek nou eintlik is,” het ’n beskeie Lakay­ aan Son gesê. Nou sê Lakay sy sal baie bly wees as haar kinders haar kan kontak sodat sy hulle ná al die jare weer kan sien. Sy wil dan ook vergifnis vra oor sy hulle­ alleen gelos het. Mense wat weet waar Lakay se familie hulle bevind, kan Waldeck by 073 577 6212 bel.