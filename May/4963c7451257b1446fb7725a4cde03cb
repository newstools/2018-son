GEORGE. – ’n Man (32) wat Sondag ná ’n biduur op pad huis toe was, is buite ’n shebeen in Borcherds lelik aangerand en beroof. Maar David Billy worry nie so erg oor sy goeters wat gesteel is of selfs sy eie seerkry nie. Wat hom die meeste pla, is dat sy aanvallers sy Bybel onder sy arm uitgepluk en op die grond gegooi het. Die pa van twee sê die aanvallers het sy selfoon, horlosie, belt en R150 gesteel. Gesteek Hy sê misdadigers het nie respek vir die Heilige Boek nie, maar hy sal aanhou bid vir hulle. “Die shebeens is neste van misdaad. Die jong aanvallers het my in die rug en op die voorkop gesteek. “As ’n mens nie eens deesdae meer kerk toe kan gaan nie, is daar ’n skroef los in ons gemeenskappe.” Steven Sass, gemeenskapswerker, sê inwoners is bekommerd oor misdaad in die gebied. Volgens Sass word daar elke naweek mense beroof. Lt.kol. Avril Kriga, ’n polisiewoordvoerder, sê ’n dossier van aanranding met die doel om ernstig te beseer is aangelê. Geen arrestasies is nog gedoen nie.