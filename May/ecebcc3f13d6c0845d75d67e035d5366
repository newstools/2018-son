GEORGE. – Johan Stander, ’n DA-stadsraadslid wat daarvan aangekla is dat hy ’n voormalige kollega, Gert Niehaus, aangerand het, het Donderdag met ’n smile uit die hof gestap. Landdros Götz Essel het die saak uitgegooi nadat Stander se regsverteenwoordiger, Eckert Brand, so ’n versoek gerig het. Niehaus was nie happy daaroor nie. Die saak spruit uit ’n voorval in Oktober 2016 op die munisipale parkeerterrein toe Stander en Niehaus, destyds albei DA-raadslede, oor ’n parkeerplek gestry het. Stander het Niehaus glo gestamp en gevloek. Stander het die aanklagte teen hom ontken. Brand het aangevoer daar was provokasie en dat Niehaus sy kliënt gevloek het deur vir hom te sê “f*kk*f”. Stander het ná die hofsaak gesê: “Ál wat ek kan sê, is van dag een af was die klag gebaseer op leuens en bedrieglike optredes. Ek wil nou vir ’n slag rustig huis toe gaan.” Hy woon al 45 jaar in George en het nog altyd eerbaar opgetree. “Wat die mense aan my gedoen het deur my te probeer afbreek en te verneder, was vir my hartverskeurend. Ek kon dit nie van my eie kollegas aanvaar nie.” Niehaus sê: “Ek het respek vir die staat se uitkoms. “Ek stem nie saam nie. Glad nie. Ek is klaar met politiek en die Mickey Mouse­-bakleiery en nonsens. Ek wil ’n kind van die Here wees en my werk doen.”