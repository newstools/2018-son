VOLKSWAGEN se nuwe sesde generasie-model Polo is in ’n heel ander klas as die bestaande Polo Vivo. Die nuwe Polo pas op die groter VW MQB-onderstel. Dis dieselfde onderstel as die Golf 7, Audi A3 en selfs die Audi TT. Volkswagen se mense verwys na dié platform as skaalbaar, en wat amazing is, is dat VW met dié onderstel nou tussen segmente kan beweeg. Kom ek verduidelik. Op grond van sy grootte is die Ford Fiesta ’n B-segment-produk. ’n Ford Focus is ’n C-segment-produk. Die Focus­ is duidelik groter as die Fiesta, dus kan hulle nie ’n onderstel deel nie, reg? Verkeerd! Dis presies wat VW met die nuwe Polo reggekry het. Dit help VW om die koste laag te hou. Dit verduidelik ook hoekom die nuwe Polo se wiele nou klein lyk. Hulle is heelwat verder uitmekaar as die vorige Polo s’n. Die nuwe Polo spog met talle van die Golf se safety features, soos Multi Colli­sion Braking, wat die brieke aanslaan om te keer dat die nuwe Polo ná ’n botsing tot in ’n ander baan rol en dalk voor die aankomende verkeer beland. LED-kopligte en digitale instrumente is ook nou in die kleiner motorklas beskikbaar. Nog ’n safety feature vanaf die Golf 7 is die kamera in die instrumentpaneel wat jou diep in die oë kyk. As jy te lank van die pad af wegkyk, flikker daar ’n ogie-ikoon op die raakskerm. Ons ken mos die Trend­line, Comfortline en High­line, maar nou kan julle ook uitsien na Beats- en R-Line- pakkette in die Polo-reeks. ’n Mens moet ook noem die volgende Polo GTi gaan ’n makker weergawe van die Golf GTi se 2F-turbo-enjin hê. Topklas Die nuwe Polo ry soos ’n duur produk en die binneruim is fantasties. Alles voel groter, veral die beenruimte agter. Die Comfortline Beats se 300 W-klankstelsel is net so indrukwekkend en die klankgehalte is topklas. Die gewone Comfortline is heel goed toegerus, maar ek sou beslis die bietjie ekstra op die Beats edition uitgee vir die sitplekke met hul larney veelkleurige inlays en Beats-logo’s. Wat enjins betref, is daar min te kies. Daar is net een weergawe – ’n driesilinder-turbo-petrolenjin van 999 cc wat die hele reeks aandryf, behalwe die GTi. Dit lewer 70 kW vir die Trendline- en Comfortline-modelle en 85 kW vir die Highlines. Die engine mapping is ál wat verskil. Ek kan getuig van uit­stekende petrolverbruik. Die enjintjie sluk so tussen 5,4 en 5,8 F per 100 km, afhangend van toevoer en jou bestuurstyl. Ek was heel week nie een keer vulstasie toe nie en die tenk was nog kwart toe ek hom teruggee. Drie ratkaste is beskikbaar – ’n outomatiese sewe­spoed-DSG- en ’n vyf- en sesspoed-handrat-boksie. Benewens die safety features wat ek genoem het, kry elke Polo nou ses lugsakke en ’n vyfstergradering van Euro NCAP. Jy kry ’n full-size spaarwiel, nie meer daai Marie Biscuit-gemors nie. Die boot is ’n meer bruikbare 225F omdat die tenk nou 40F is waar dit voorheen 45F was. Omdat hy so besonder lig op petrol is, mis ’n mens nie die ekstra 5F nie. Met die nuwe Polo het Volkswagen weer berge versit. Hy is sonder enige twyfel ’n klasleier en ons wag nou angstig op sy grootste teenstander, die nuwe Ford Fiesta­, om sy verskyning in Suid-Afrika te maak. Die nuwe Polo kos tussen R235 900 en R302 200, afhangend van die model en afwerking. Dan is daar ook ’n warranty vir drie jaar/120 000 km en ’n waarborg van 12 jaar teen roes. ’n Diensplan van drie jaar/45 000 km is ook eindelik by die prys ingesluit, wat nuttig is, want jou nuwe Polo moet elke 15 000 km gediens word.