DIE Universiteit van Wes-Kaapland rule vrouesokker in die Moederstad! Dít was opvallend ná sy sukses in die eerste weergawe van die Drought Cup-sokkertoernooi vir vroue. Dié toernooi wat uit 16 spanne bestaan, het oor vyf weke geduur by die Holy Cross Skool in Durbanville in die noordelike voorstede. Die UWK het sy reserwespan met 4-0 in die eindstryd uitoorlê. Dié universiteitspan was behoorlik dominant en het sy teenstanders erg in die verleentheid gestel – sy prestasie ná die groepfases het as volg gelees: 3 wedstryde gespeel, 3 seges, 38 doele en niks doele afgestaan nie. Hulle het altesaam 49 doele aangeteken. Volgens die toernooi-organiseerder, Allan Theunissen, het daar tóg iets positiefs van die knaende waterkrisis in die Wes-Kaap gekom – die geboorte van die Drought Cup. “Dis ook ’n eerste vir die provinsie, jy weet. “Ons het spanne van die Sasol League, Regional women’s development League en die amateurspanne. “Ons het ook die nasionale vrouesokkerspan se afrigter, Desiree Ellis, in ons geledere gehad.” Volgens UWK se afrigter, Nathan Peskin, bied die toernooi spelers ook die geleentheid om ’n loopbaan vir hulself uit te kerf. “Dit was ’n goeie oefening vir die spelers,” het Peskin gesê. “Ons het verskeie kombinasies getoets en die spelers het goed gereageer. So, ek is baie tevrede,” het Peskin afgesluit.