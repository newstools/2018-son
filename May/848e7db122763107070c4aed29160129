DIE bloedige taxi-oorlog op die Kaapse Vlakte woed voort. In die jongste geweld is nege taxibestuurders die naweek vermoor en drie gewond. Dit kom te midde van die bloedige geveg tussen die Codeta- en Cata-taxivereniging oor roetes. In een voorval Vrydag laatmiddag het jongens ’n taxi in Philippi-Oos van die pad afgedwing. Hulle het uit ’n motor geklim en verskeie skote op die taxi geskiet. Die bestuurder is ses keer getref en is op die toneel dood. Geskokte insittendes het uit die taxi gespring en weggehardloop. Die jongens het daarna in hul motor geklim en van die toneel weggejaag. ’n Spesiale span speurders is aangestel om die taxi-moorde te ondersoek. Twee mans van Guguletu is intussen gearresteer en die cops het twee vuurwapens gekonfiskeer. Volgens sers. Noloyiso Rwexana, ’n polisiewoordvoerder, is ’n taxibestuurder van in die veertig Vrydag 17:45 in Borcheds Quarry-weg by Nyanga noodlottig gewond. In nog ’n voorval in Nyanga is ’n 35-jarige taxibestuurder en ’n passasier op die hoek van Emms Drive en Terminus Road gewond. Saterdag omstreeks 16:00 in Wynberg is ’n 28-jarige man gewond. Ses taxibestuurders van Philippi-Oos is die naweek in afsonderlike skietvoorvalle afgemaai en twee in Nyanga doodgeskiet. In die eerste voorval is ’n 43-jarige man 17:05 in Govan Mbekiweg, Philippi-Oos, doodgeskiet. ’n Uur later is ’n 26-jarige taxi driver in Ncinciba­straat in Luzuko Park, Philippi-Oos, afgemaai. In nog ’n voorval in Philippi-Oos is ’n 27-jarige taxi driver 19:45 in Govan Mbeki-weg in Lower Cross Roads­ noodlottig gewond. Sowat ’n halfuur later is nog ’n taxi driver op die hoek van New Eisleben Road en Sheffieldstraat, Philippi-Oos, doodgeskiet. ’n Taxi driver van 40 jaar oud is Vrydag omstreeks 17:00 in Govan Mbeki-weg in Philippi-Oos afgemaai. ’n Onbekende taxi driver is Saterdagmiddag helder oordag in Luzuko Park, Philippi-Oos, doodgeskiet. In Nyanga is ’n taxi driver in die vroeë oggendure in Sonwabilestraat, Old Cross Roads, vol lood gepomp. In ’n voorval in Ento­kozwenistraat, Old Cross Roads, is ’n taxi driver Saterdagoggend vroeg noodlottig gewond. Volgens Rwexana is die Tactical Response Team en lede van die nasionale intervensie-eenheid by verskeie hot spots ontplooi. ’n Noodvergadering gaan met die rolspelers gehou word om die oorsaak van die bloedige taxi-geweld te ondersoek. Die Codeta en Cata-taxivereniging voer ’n stryd teen mekaar oor roetes.