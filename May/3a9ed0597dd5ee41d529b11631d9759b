DAAR is klaar so min cops by die Ravens­mead-polisiestasie, dan word hulle nog geplaas op plekke waar dit nie nodig is nie. Met die Fees Must Fall-veldtog wat landwyd ’n groot chaos by universiteite en kolleges veroorsaak het, moes die polisiehulpbronne noodgedwonge daarheen gestuur word. Maar mense van Ravens­mead en Uitsig sê dis lankal nie meer nodig om cops op kampusse te stasioneer nie. “Dit is ’n mors van mannekrag wat liewer in geweld-geteisterde gebiede ontplooi kon word,” vertel mense. Son verneem by die Universiteit van Wes-Kaapland (UWK) en by ander tersiêre instellings is daar steeds polisie­lede wat diens doen, terwyl hulle ook hul eie privaat sekuriteit het. David Olivier, voorsitter van die Ravensmead-gemeenskapspolisiërings-forum (GPF), sê by die nabygeleë UWK is ’n polisievoertuig en twee cops aan diens. “Ons het dit al twee maande gelede op ’n GPF-vergadering genoem. Op Dinsdagaand se vergadering het ons weer daaroor gepraat. “Daar is klaar te min polisielede by Ravens­mead en nou word die mense ook op ’n plek gebruik waar dit onnodig is,” sê Olivier. Hy sê die stasie is só onder­beman, al kom die twee polisielede terug, is daar steeds te min cops. Son verneem die opdrag is destyds gegee dat polisielede op die kampusse moet wees toe geweld met die Fees Must Fall-veldtog uitgebreek het. Nou word vir ’n nuwe bevel gewag sodat die polisie van die kampusse verwyder kan word. Gelewer Olivier sê hy hoor ook daar word gewag vir finale instruksies van die polisie. Volgens hom kan die universiteite gebruik maak van privaat sekuriteit op die kampusse. “Mense in die omgewing bel polisiestasie toe vir hulp, maar geen dienste kan ge­lewer word nie.” Lt.kol. Andrè Traut, ’n polisiewoordvoerder, sê die toepassing van die operasionele prosedures na aanleiding van die visie en missie van die Wes-Kaapse polisie word nie in die media bekend gemaak nie.