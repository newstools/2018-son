ROLAND Williams, die voormalige kommuni­kasiedirekteur van die Nelson Mandelabaai-metro, is gister drie jaar korrektiewe toesig opgelê, asook drie jaar huisarres en vier jaar gevangenisstraf wat vir vyf jaar opgeskort is. Williams en Renika Rungan, die weduwee van die vermoorde sakeman Raven Rungan, is in Januarie in die Baaise handelshof aan bedrog skuldig bevind nadat hulle skuld erken het. Renika het verskyn as ’n verteenwoordiger van haar afgestorwe man se sake­onderneming, die insleepdiens V&R Auto. Williams en Raven, wat die eienaar was van V&R Auto, het in Augustus 2014 saamgesweer om die versekeringsreus Santam met sowat R100 000 te bedrieg. Williams, wat in ’n swart pak geklee was, is gister deur sy vrou, Shahnaz, hul minderjarige seun en twee ander familielede vergesel. Landdros Lionel Lindoor het hom ’n boete van R30 000 opgelê wat hy teen 31 Julie vanjaar moet betaal. Hy moet ook vir Santam die bedrag van R96 000 terug­betaal. Lindoor het gelas Williams moet vanaf einde Mei tot 31 Mei 2020 maandeliks R3 500 aan Santam betaal. Williams is op werksdae vanaf 18:00 tot 06:00 onder huisarres en tydens naweke vir 24 uur. Hy moet ook vir die duur van sy vonnis 16 uur per maand gemeenskapsdiens verrig. Hy moet by die Kabegapark-polisiekantoor skoonmaak- en tuindienste lewer. Die gemeenskapsdiens moet elke Dinsdag van 08:00 tot 12:00 verrig word. Williams mag nie die landdrosdistrik verlaat sonder die toestemming van die korrektiewe dienste nie en hy mag ook nie gedurende sy vonnistydperk alkohol of dwelms gebruik nie. Lindoor het bygevoeg Williams moet programme in rehabilitasie, lewensvaardighede en misdaadvoorkoming bywoon. Gepleit In sy vonnisoplegging het Lindoor gesê hy glo eintlik direkte gevangenisstraf is ’n geskikte vonnis, maar dat hy in ag geneem het dat Wil­liams saam met sy vrou hul vier kinders se primêre versorgers is. Lindoor het bygevoeg hy het ook in ag geneem dat dit Williams se eerste oortreding van hierdie aard is, dat hy skuldig gepleit het en dat dit nie hy was wat met die bedrogplan opgekom het nie, Hy is van mening Williams is nie iemand wat uit die samelewing verwyder behoort te word nie. Volgens Lindoor kan hy egter nie sê Williams het ware berou getoon nie. Hy het gesê Williams het in ’n laat stadium eers die hof in sy vertroue geneem deur te getuig. Williams was egter nie openlik oor sy geldsake nie, het Lindoor bygevoeg. Hy het gesê Williams het, ondanks sy getuienis dat sy kinders se skoolgeld en huisverband agterstallig is, nog luukshede soos DStv en ’n paaiement van R15 000 op sy motor betaal. Volgens Lindoor glo hy Williams het toegang tot meer geld as net dit waaroor hy getuig het. Stigma “EK IS ’n bedrieër. Dit is ’n stigma wat vir die res van my lewe aan my sal kleef,” het Roland Wil­liams­ gister in die handelshof ter versagting van vonnis getuig. Williams en Renika Rungan, die weduwee van die vermoorde sakeman Raven Rungan, is in Januarie in die Baaise handelshof aan bedrog skuldig bevind nadat hulle skuld beken het. Hy’t gesê: “Ek’s jammer. Ek het iets gedoen wat verskriklik, verskriklik, verskriklik verkeerd was. “Ek sweer voor die Almagtige God ek het nie met opset gaan sit en met die plan om Santam te bedrieg, vorendag gekom nie. Ek het myself en my familie in die steek gelaat. Geleen “Ek het by Rungan­ se plan ingeval. Rungan het my nie gedreig of ’n vuur­wapen teen my kop gehou nie.” Williams het erken dat hy vir Rungan geld geskuld het vir bedrae wat hy van tyd tot tyd by hom geleen het. Hy’t getuig dat sy vrou se kinders – ’n tienerseun- en -dogter uit haar eerste huwelik – ook sy kinders is. Die egpaar het ook ’n dogter (4) en ’n seun (1). Williams het verduidelik hoe hy en sy vrou die kinders versorg en dat hulle ’n gelukkige familie is. Hy’t gepleit dat die hof nie sy kinders moet onderwerp aan dieselfde ervaring wat hy gehad het deur hul pa van hulle weg te neem nie. Sy pa is dood toe Williams vyf was en hy’s in ’n weeshuis geplaas. “Ek sweer voor die Almagtige God dat die kinders nie sonder my of my vrou kan leef nie.” Skuld NADAT sy gesin se finansiële verpligtinge nagekom is, het Roland Williams nog R19 000 in die bank. Jolene
 Petersen, ’n maatskaplike werker wat die proefbeampte-verslag opgestel 
het, het getuig dat Williams se maandelikse uitgawes die volgende 
insluit: R20 000 vir die huisverband in Kamma Creek, R15 000 vir sy motor, R12 500 in skoolgeld vir die privaat skool St. Dominics Priory­ in Miramar, R10 000 vir kruideniers­ware, R3 000 vir brandstof, R2 000 vir klere, R1 000 vir selfone, R850 vir DStv, R600 vir Internet, en R5 000 vir ander benodigdhede. Petersen het getuig dat die skoolgeld en verband volgens Williams agterstallig is. Onder
 kruisondervraging deur adv. Theuns Goosen, staatsaanklaer, het Petersen
 gesê Williams se skuldlas en finansiële dilemma is die redes dat hy by 
die bedrogspul betrokke geraak het. Sy het bygevoeg Shahnaz Williams het verder studeer, maar die egpaar het haar gevra om dit nie in die verslag te noem nie. Wanpersepsie Moonsamy Chetty, ’n senior bestuurder by Santam in Kaapstad, het getuig hoe versekeringsbedrog die bedryf raak. Hy het getuig dat daar ’n wanpersepsie is dat versekeringsbedrog slagofferloos is. Hy het bygevoeg dat dit ’n misdaad teen ’n gemeenskap van aandeelhouers is. Chetty
 het getuig dat daar twee soorte bedrog is. Daar is die bedrog waar 
mense meer eis as waarop hulle geregtig is en dan is daar beplande 
bedrog, wat ’n groot finansiële impak op die bedryf het. Volgens hom het versekeringsbedrog Santam tussen 2015 en 2018 ’n geraamde verlies van R41 miljoen op die hals gehaal.  