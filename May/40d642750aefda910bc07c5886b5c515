PORTUGAL is die verdedigende Europese kam­pioen, maar boesem deesdae min vertroue in. Dis omdat ál Portugal se hoop en verwagtinge oor die laaste dekade net op die skouers van een speler, Cristiano Ronaldo, rus en hy maar min hulp van sy spanmaats kry. Boonop is spelers soos Portugal se sentrale verdedigers Pepe (35) en José Fonte (34) ook lank in die tand en het nie meer die spoed wat op dié vlak benodig word nie. Die Portugese kan dus kwaai aan die kaak gestel word. Dan is daar ook die 36-jarige Bruno Alves, wat tans besig is om uit te tree by Glasgow Rangers in Skotland. Ondanks dit is Portugal se legendariese speler Luís Figo hoopvol dat sy land tot die eindstryd in Rusland kan deurdring om die huidige kampioen, Duitsland, te onttroon. Figo, wat 127 stryde gespeel het en 32 doele agter sy naam het vir Portugal, het beslis nie die span se kanse afgeskiet nie en voeg by dat die spelers hulself reeds by die Europese kampioenskap in Frankryk bewys het deur te wen. “Elke land het sy eie verwagtinge in ’n Wêreldbekertoernooi en Portugal is geen uitsondering nie,” sê Figo. “Ons het ’n goeie span wat goed wil vertoon in die toernooi. Dis belangrik dat ons goed begin en tot die eindstryd deurdring.” Soos verwag het Figo ook Real Madrid se talisman Ronaldo uitgewys as ’n sleutelfiguur in Portugal se vooruitsigte in Rusland. “Cristiano het beslis ’n fantastiese vertoning opgedis die seisoen. “Hy het beslis die invloed (op die span) en is belangrik vir die span, al kry hy nie doele nie,” het Figo afgesluit. Intussen sal Spanje se afrigter, Julen Lopetegui, bewus wees dat hy weer lewe in die Spaanse nasionale span moet blaas ná ’n teleurstellende Wêreldbekertoernooi in Brasilië vier jaar gelede. Dié voormalige Wêreldbeker- en Europese kampioen is in die eerste ronde van die skouspel uitgeboender. Sedertdien het die voormalige doelwagter van Spanje geloofwaardigheid herstel en Spanje weer tot die toppunt van wêreldsokker geneem. Hy het veral ’n goeie balans van legendariese spelers en nuwe bloed in sy groep van 23 spelers ingesluit. “Ek kon julle ’n lang lys van spelers gegee het wat ons kon gekies het, maar hulle is nie (gekies nie),” het hy gesê. “Spelers soos Álvaro Morata en Marc Bartra het nie die paal gehaal nie.” – Reuters