’N MAN het Saterdagoggend verdrink nadat sy boot by die Kowie-riviermonding in Port Alfred omgeslaan het, sê die Nasionale Seereddingsinstituut (NSRI). Algoa FM berig die NSRI in Port Alfred het 06:42 ’n berig ontvang dat ’n boot deur golwe omgeslaan is. Twee mans was aan boord, het Juan Pretorius, die bevelvoerder van die NSRI, gesê. Die seereddingstuig Rescue 11 Alpha is uitgestuur en ’n seereddingsvoertuig met NSRI-menseredders, die nooddienste van die Oos-Kaapse gesondheidsdepartement en die polisie is uit na East Beach. Verdwyn “By ons aankoms op die toneel het ons vasgestel die plaaslike skiboot Diligo het omgeslaan en op ’n sandbank in die branderlyn by East Beach gestrand geraak. “Een man van in die vyftig is veilig op die strand gevind en het geringe beserings gehad. Die skipper van die boot, sy vriend, ’n man van in die sestig, het in die branders verdwyn nadat hul boot in die golwe van drie tot vier meter hoog in die Kowie-riviermonding omgeslaan het.” In ’n soektog is die skipper se lyk in vlak water by East Beach gevind en deur die menseredders na die strand geneem. Die man is oorspronklik van Johannesburg, maar het in Port Alfred gewoon.