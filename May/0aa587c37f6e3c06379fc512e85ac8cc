MTHATHA Bucks het toe nie enige vreugde gehad in hul laaste wedstryd op Goble Park teen die Super Eagles nie. Die spanne het met 1-1 gelykop gespeel. Die uitslag het Bucks op 22 ligapunte gelaat. Met net vier oorwinnings het Bucks een van die swakste seisoene in die NFD beleef. Bucks sal nou moet terugveg om in die NFD te kom deur die Tweede Liga in die Oos-Kaap te probeer wen. Die groot vraag is of die Bucks-breier, Julius Dube, sal kan vashou aan van die senior spelers in die span. Bucks het baie spelers aangekoop dié seisoen in die hoop om te oorleef, maar ongelukkig was dit nie genoeg nie. Hopelik kan Oos-Londen se EC Bees kwalifiseer vir die uitspeelplek. Dit is die enigste hoop vir die Oos-Kaap om ’n verteenwoordiger in die NFD te hê. Ongelukkig vir die Eagles­ was die uitslag ook nie ’n goeie een vir hulle wat in die 15de plek geëindig het nie. Die gelykop uitslag het die Eagles op 32 punte gelaat. Hulle en Ubuntu Cape Town het ewe veel punte. Eagles het egter ’n swakker doeleverskil en is dus in die gevaarsone. Eagles, wat deur Ian Palmer afgerig word, moet wag om te sien teen wie hulle moet uitspeel.