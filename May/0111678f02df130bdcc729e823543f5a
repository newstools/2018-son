NIEMAND hoef ooit weer oor Faf du Plessis se sielkundige taaiheid in die internasionale krieketarena te twyfel nie. Du Plessis was Dinsdagaand in Mumbai die held in die Chennai Super Kings (CSK) se oorwinning met twee paaltjies oor die Sun­risers Hyderabad in die Indiese Premierliga (IPL). Suid-Afrika se kaptein het agterna vertel hoe hy hom sielkundig vir ’n goeie ver­toning moes instel. Hy is as speler van die wedstryd aangewys. Du Plessis het regdeur die CSK se beurt gekolf en het die oorwinning met sy vierde ses afgerond. Hy was onoorwonne met 67 lopies van 42 balle en het ook 5 viere geslaan. Danksy Du Plessis is die CSK se plek in Sondag se eindstryd in Mumbai bespreek terwyl daar nog twee uitspeelwedstryde is om die CSK se teenstander te bepaal. “Ek het nie gereeld in vanjaar se IPL gespeel nie. Ek het voor dié wedstryd daarop gefokus dat ek gewoonlik goed in Mumbai speel,” het Du Plessis verduidelik hoe hy hom sielkundig ingestel het. Talle kenners het Du Plessis se poging geprys en die CSK se kaptein, MS Dhoni, het gesê dit wys wat ervaring vir ’n span in ’n sleutelwedstryd kan beteken. “Jou kop moet reg ingestel wees. Du Plessis het geweet wat sy rol moet wees en het gekyk hoe hy ’n bydrae kan lewer. Hy was briljant,” het Dhoni gesê. Nog ’n Protea, Lungi Ngidi, het ook ’n bydrae gelewer om die Sunrisers te sink. Hy het 1/20 in vier beurte ingeoes.