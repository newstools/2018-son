“EK IS skuldig daaraan dat ek ’n joller is ... “Maar ek is nie ’n moordenaar nie. Ek sal vir ewig met die skuldgevoel en skaamte van my jollery moet saamleef.” Só het die moordbeskuldigde Jason Rohde gister vir regter Gayaat Salie-Hlophe in die Kaapse hooggeregshof gesê. Hy loop hof vir die moord op Susan, sy vrou. Susan het die eiendomsagentskap Sotheby’s se jaarlikse konferensie by die Spier-wynlandgoed in Stellenbosch saam met hom bygewoon toe sy op 24 Julie 2016 dood aangetref is. Jason was destyds nog Sotheby­’s die uitvoerende hoof­­­­­. Die staat het reeds sy saak gesluit en Jason was sy verdediging se eerste getuie. Hy het Maandag die getuiebank betree. Voordat hy sy getuienis afgesluit het, het hy gekla oor die haglike omstandighede van die Stellenbosch-selle waar hy vir ’n paar dae aangehou is. “Daar was nie toiletpapier nie. Die k*kstrepe was sigbaar teen die mure. Ek was gelukkig om een kombers te kon hê.” Later het Jason sy aandag gespits op Salie-Hlophe. “Ek het my kinders se lewe, my vrou en haar ouers se lewe vernietig. Ek het ’n keuse gemaak om te skei, nie om te moor nie. “Ek is nie ’n moordenaar nie. Ek sal vir die res van my lewe met die nagevolge van my dade moet saamleef. “My dade het daartoe gelei dat sy selfmoord gepleeg het.” Jason het ook vir die hof gesê hy dien reeds sy vonnis uit. “Wanneer ek na my kinders kyk, weet ek dat ek nie hul ma vermoor het nie. “Maar ek voel siek, want my dade is verantwoordelik vir haar dood. “Vir die res van my lewe sal ek met dié vonnis oor my kop loop.” Hy sê hy kon nie oor sy vrou se dood rou nie. “Ek is skaam oor my dade. Ek is skuldig aan baie goed, maar nie moord nie.” Onder kruisverhoor wou die staatsaanklaer, Louis van Niekerk, by Jason weet of hy en Jolene Alterskye (Jason se skelmpie) mekaar by die konferensie ontmoet het, waarop hy “ja” geantwoord het. Volgens Jason het hulle met mekaar seks gehad ’n paar weke ná hul ontmoeting. Hy het getuig dat hulle mekaar nie weer gesien het nie, maar dat hulle nog via SMS’s in kontak is. Die saak duur voort.