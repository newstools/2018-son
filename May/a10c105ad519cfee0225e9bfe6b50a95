NIE eens die taxi wat oor hom gery het, het hom gekeer om verdagtes agterna te sit nie. AO Shaun Wait, ’n polisielid vir 24 jaar, het onverwagse erkenning ontvang vir sy goeie werk. Die Concerned Citizens of PE Metro (CCPEM) het Maandag sertifikate van waardering oorhandig aan die bestuur van die Gelvan­dale-polisie en Wait. Farouk Jeptha, voorsitter van die CCPEM, sê: “Ek, Denise Topkin en past. Roderick Vencencie het twee sertifikate oorhandig. Een is oorhandig aan die polisiebestuur omdat hulle ’n matriekleerling van ’n minderbevoorregte agtergrond gehelp het. “Hulle het ook ’n kar aan hom verskaf. “AO Wait het ook een gekry vir sy bravery tydens ’n voorval sowat ’n maand gelede.” Wait, ’n lid van die Baai se Vigilant Gang Intervention Team, vertel wat Saterdag 31 Maart gebeur het. “Ek en konst. Jarred Naicker het ’n arrestasie uitgevoer vir die besit van ’n groot aantal tik. Reggeruk “Toevallig sien ons toe twee ouens hardloop in Bellweg – een met ’n vuurwapen in sy hand. Ons twee het hulle agternagesit.” Ewe skielik het ’n taxi voor Wait ingery, asof die drywer hom wou blokkeer. Dis toe dat die taxi Wait tref en oor sy lyf en bene ry. Met gekraakte ribbes en al het Wait opgestaan, homself reggeruk en verder gehardloop. Die verdagte het ’n skoot afgevuur op Naicker, wat volgens Wait kort daarna albei verdagtes gearresteer het. ’n Saak van die besit van ’n vuurwapen en van poging tot moord is geopen, asook dié van roekelose bestuur. “Naicker is ’n hero in my oë en verdien ook erkenning, want dit was spanwerk. Dis die eerste keer dat so iets gebeur by die Gel­van­dale-polisiestasie­ en dit voel great.” Wayne Jaggers, die voor­sitter­ van Gelvandale se gemeenskapspolisiëringsforum (GPF), het namens die GPF ’n kontant­donasie aan Wait gegee. Jeptha sê: “Ons beplan om elke maand erkenning te gee aan ’n goeie polisiebeampte.”