“DIE pyn van ’n kind verloor, sal nooit weggaan nie.” Dít is hoe Sedick Abrahams (62) ’n vraag beantwoord het oor hoe hy voel, maande ná sy seun se dood. Sedick het gister in die Mitchells Plain-landdroshof sy derde verskyning op ’n aanklag van moord gemaak. Die sagmoedige blouoog-kerkman het sy 28-jarige tikverslaafde seun, Clinton, op 31 Januarie in hul huis in Tafelsig doodgelem. Volgens die Abrahams­familie moes hulle weens Clinton se dwelmverslawing vir byna 13 jaar ’n lewe van paniek en terreur verduur. Son het destyds eksklusief oor die tragedie berig en het ook Ellen Pakkies – wat haar tikkopseun, Abie (20), in 2007 verwurg het – aan Sedick gaan voorstel sodat sy hom kon bemoedig. Die hof was weer gister stampvol met familielede, ondersteuners, inwoners en lede van die media. Die hof het gister gehoor sekere verklarings en die geregtelike doodsondersoek is steeds uitstaande. Sedick se legal aid lawyer, Bertha Cottle, wou weet hoe lank dit gaan vat om dié dokumente te kry. Die staat het wel die hof ingelig hy’s nou in besit van die drie getuieverklarings wat by die vorige sitting nog uitstaande was. Sedick, wat heeltyd stip voor hom gekyk het, het stadig uit die beskuldigdebank beweeg toe die saak uitgestel word. Sy vrou, Myrtle, vertel aan Son haar man het een aand in sy slaap geskreeu. Ant Myrtle verduidelik: “Ek dink miskien het hy oor Clinton gedroom of iets. Dit speel steeds in sy mind.” Sedick se dogter, Jessica, vertel ook aan Son haar pa slaap steeds nie lekker nie. “Hy gaan vir berading, maar hy sê sommige tye voel hy dizzy,” sê sy. Aqeelah Martin, Myrtle se suster, sê sy dink haar swaer kry panic attacks. Sedick het ook gister oor sy emosies uitgepak. Hy het aan die media gesê sy pyn is nog daar: “Dit is nog seer en dis nie ’n maklike saak om deur te kom nie. Om elke keer hof te loop, is ook ’n herinnering. “Maar die ondersteuning is goed en my familie is vir my baie goed. Alles is in die Here se hande.” Sedick sê hy het nou besef daar is baie mense wat met dieselfde probleme worstel. “Aan dié mense vra ek dat julle praat om die probleem op te los. Ons moet saamstaan.” Joanie Fredericks, voorsitter van die Mitchells Plain Impact Forum, was ook daar om die familie te ondersteun. Sy sê sy hoop Sedick kan andere ook inspireer om uit te praat. “Dwelms is ’n groot probleem in ons gemeenskap. Dis ons almal se fight.” 