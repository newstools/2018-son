DIE polisie ondersoek ’n saak van crimen injuria teen ’n boer nadat hy ’n man na bewering ’n “skelm hotnot” genoem het. Dié voorval het laas Maandag op die boer Danie Schoeman se plaas, Bauerskloof net buite Riversdal, plaasgevind. Vivien Juries, ’n houtmaker van Riversdal, het aan Son vertel hy en ’n vriend wou hout in die bos gaan maak toe hul trekker op Schoeman se plaas gebreek het. Kapt. Malcolm Pojie, ’n poli­siewoordvoerder, het bevestig dat die Riversdal-polisie tans die saak ondersoek. Pojie sê: “Dit word deur die klaagster beweer dat hy op 30 April tussen 09:00 en 10:00 vir ’n bos gaan soek het om hout te maak. “Sy trekker het gebreek en hy het toe die verdagte om hulp gaan vra. Die verdagte het toe na bewering probeer om hom en ’n getuie aan te rand en het ook lelike taal gebruik.” Pojie sê nog geen arrestasies is gemaak nie en dat die dossier eers na die aanklaer vir ’n besluit gestuur sal word sodra die ondersoek voltooi is.