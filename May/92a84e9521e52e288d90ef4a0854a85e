DIE Springbok-losskakel Elton Jantjies kan voortaan vir die Ierse klubspan Ulster uitdraf. Volgens die Belfast Telegraph stel Ulster belang in die dienste van die Lions se ster-losskakel as ’n plaasvervanger vir Paddy Jackson. Jackson is in 2016 van verkragting aangekla. Al is hy onskuldig bevind, is die Ierse nr. 10 steeds die trekpas gegee en hy sit tans sonder ’n klub. Gekontrakteer Die Ierse Rugbyunie (IRFU) glo Ulster moet eerder ’n plaaslike speler as ’n oorsese speler kontrakteer. Jantjies, wat tot dusver in 23 toetse vir die Bokke uitgedraf het, is tot die einde van dié seisoen by die Lions gekontrakteer. Die 27-jarige boorling van Graaff-Reinet het Saterdag in sy 100ste Superrugby-wedstryd vir die span van Johannesburg teen die Brumbies op Ellispark uitgedraf. Jantjies handhaaf tans ’n goeie peil en is saam met Handré Pollard (Bulls) die gunstelinge om vanjaar die Bokke se nr. 10-trui te dra.