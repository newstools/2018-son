YSBERGE dien dalk nog as ’n bron van vars water vir Kaapstad. Dis die plan van die Suid-Afrikaanse seeherwinningskundige Nick Sloane. Hy het internasionale bekend­heid verwerf nadat hy die massiewe skeepswrak van die Costa Concordia in 2013 in die Middellandse See na die oppervlak gebring het. Nou beoog hy om ysberge na die Kaapse kuslyn te sleep sodat dit vir vars water “gemelk” kan word. Dit klink ’n bietjie mal, maar Sloane sê die voorstel het genoeg belangstelling gelok dat ’n seminaar vir hom in die middel van dié maand daaroor gehou sal word. Dis omdat ingenieurs en akademici van die Kaapstad-Universiteit die uitvoerbaarheid van sy plan nou ondersoek. Meriete Sloane en twee lede van sy Southern Ice-span, ’n Franse ingenieur, Georges Mougin, ’n Noorse gletserkenner, dr. Olav Orhei, en ander kenners sal die seminaar bywoon. Dr. Chris von Holdt van Aurecon, wat ’n tegniese en ekonomiese evaluasie gedoen het, glo daar’s heelwat meriete­ in Sloane se voorstel. Hy sê 1 200 seemyl skei Suid-Afrika en Antarktika, waar die ys wat die kontinent bedek, afbreek. Die Southern Ice-span wil dié wat noordwaarts na Gough-eiland dryf, na die Kaapse kuslyn sleep. Die kenners glo so ’n ysberg kan tot 55 miljoen kF water per jaar lewer; dis meer as 150 miljoenF per dag. – News24