GISTER tydens die begrafnis­ van Lynworth Bonthuys van Durbanville was daar nie plek vir ’n muis in die kerk nie. Bonthuys (59) was die bestuurder van die Hilux-bakkie wat op Vryheidsdag by die berugte Buttskop-spooroorgang in Blackheath voor ’n aankomende trein beland het. Hy, sowel as ses kollegas van hom, het op slag gesterf. Almal was werknemers van Food Lover’s Market se vleis-afdeling. Daar word vermoed dat Bonthuys ’n taxi oor die spoorlyn gevolg het, maar nie betyds oor kon kom nie. Die trein het die bakkie getref en honderde meters ver gesleep. Biskop Clifford Classen van die Nuwe Apostoliese kerk het Bonthuys beskryf as iemand wat nooit ’n grudge teen ander gehou het nie. “Maar nes soos ons ander, het Lynworth ook maar sy tekort­kominge gehad... soos dat hy ’n Bulls-ondersteuner was. “Ek het hom meer as 20 jaar lank geken en hy het ’n pragtige baritonstem gehad wat ’n mens duidelik kon hoor as die kerkkoor gesing het. “Ek oordryf nie as ek sê dat hy ’n goeie mens was nie. “En in hierdie tyd van hartseer wil ek sy vrou en kinders bemoedig en sê dat ons daar is vir hulle. Lynworth se vrou, Carmen, en hul vier kinders was duidelik platgeslaan deur hul geliefde se grusame heengaan. “Lynworth was lief daarvoor om die ‘Our Father in Heaven’ song te sing. “En dis in hierdie song dat ons comfort vind oor sy verlies en verstaan dat dit die wil van God is,” het Classen gesê. ’n Kollega het Lynworth beskryf as iemand wat eers gesing het voordat hy sy dag se take aangepak het. Hy is ná afloop van die kerkdiens in ’n privaat seremonie veras. Son op Sondag het verneem die oorskot van die ander slag­offers – almal buitelanders van verskillende lande – daarheen vervoer sal word waar hul begrafnisse sal plaasvind. Die tragiese voorval het weer rou wonde oopgekrap oor ’n gru-voorval op 25 Augustus 2010 by die einste spooroorgang toe Jacob Humphreys se taxi ook voor ’n aankomende trein beland het. Tien skoolkinders het in dié voorval hul lewe verloor en vier is baie ernstig beseer.