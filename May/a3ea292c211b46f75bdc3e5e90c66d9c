DIT is ’n toeskouer se droom, maar ’n bouler se nagmerrie. AB de Villiers en Virat Kohli op hul beste saam aan die kolf op ’n krieketveld is iets om te aanskou. Dit was presies wat Saterdagaand in Delhi gebeur het toe dié twee geniale kolwers in die Indiese Premierliga (IPL) vir die Royal Challengers Bangalore (RCB) in aksie was. Met ’n reuse-vennootskap van 118 lopies om die derde paaltjie het dié twee seker gemaak die RCB wen met 5 paaltjies. Die Daredevils het 181/4 aangeteken en De Villiers het die wenlopies met ’n ses (187/5) van Trent Boult aangeteken met net ses balle oor. Kohli is vir 70 lopies (40 b, 7x4, 3x6) uitgehaal, terwyl De Villiers 72* (37 b, 4x4, 6x6) gemoker het. Met dié sege hou RCB sy buitekans om die uitspeelfase van die IPL te haal, lewend. De Villiers het gaan kolf toe die druk op RCB was om die lopietempo op te stoot. Met Kohli reeds goed op dreef kon De Villiers eers sy voete vind voordat hy losgetrek het. Wanneer die boulers net effens van koers af was, het De Villiers die straf genadeloos uitgedeel. Vier van sy ses sesse het De Villiers in die gebied tussen diepby en dekpunt aangeteken, met twee ander ongelooflike houe wat die bal oor regby laat seil het. Die hou waarmee hy een van sy sesse van Boult aangeteken het, was die een wat selfs Kohli langs die veld na sy asem laat snak het. Boult het na ’n streepbal gemik, maar dit was ’n vol aflewering ver buitekant die wegpen. De Villiers het blitsig gereageer, na sy regterkant beweeg en die bal net wyd van regby deur die lig oor die grens gesmeer.