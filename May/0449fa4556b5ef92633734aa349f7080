JOSÉ Mourinho, bestuurder van Manchester United, sê hy is bitter teleurgesteld oor sy spelers se houding tydens hul nederlaag van 0-1 teen Brighton & Hove Albion. Dít was tydens ’n Premier­liga-wedstryd Vrydag in die John Smith-stadion. Pascal Gross se kopskoot in die tweede helfte het die maksimum punte aan Brighton besorg. En wat belangriker is, dit het ook sy Premierliga-status vir volgende seisoen verseker. Die Red Devils het beslis ’n gulde geleentheid verbrou om die naaswennersposisie sy eie te maak deur te verloor teen ’n span wat ná 34 jaar weer in die Premierliga meeding. Met twee wedstryde oor en ’n voorsprong van vyf punte oor die derde geplaaste Liverpool, sal United oor sy skouer moet loer om nié verbygesteek te word in die wedloop om die tweede posisie nie. Tottenham Hotspur, wat die vierde en laaste Champions League­-posisie beklee, is agt punte agter United, maar het een wedstryd minder gespeel. Spurs kan ook nog op sy beurt bo United eindig, as Mourinho-hulle weer in hul oorblywende twee stryde van die seisoen teen West Ham United (weg) en Watford (tuis) sou droogmaak. Mourinho, wat sonder sy twee beseerde doelskieters – Romelu Lukaku en Alexis Sánchez – moes klaarkom, beweer hy preek al ’n geruime tyd oor die belangrikheid van ’n tweede posisie. “Ek is teleurgesteld, want die tweede posisie is baie belangrik vir my. Ek is nie seker dat ál my spelers ook teleurgesteld is nie. Ek kon hulle net nie oortuig die tweede posisie is baie belangrik vir ons nie,” aldus die Portugees. United pak Chelsea op 19 Mei in die eindstryd van die FA Cup in die Wembley-stadion. – AP