GEORGE. – Die firefighters van Eden is die beste. ’n Span van dié streekmunisipaliteit, wat plekke soos George, Mosselbaai, Knysna en Oudtshoorn insluit, het die afgelope naweek ’n kompetisie gewen waarin brandbestryders van oor die Wes-Kaap heen met mekaar meegeding het om hul vaar­dig­hede te toets. Die brandbestryders het behoorlik gesweet en moes onder meer brandslange oprol, deur tonnels kruip, ’n draagbaar ronddra en ’n swaar buiteband van ’n groot voertuig oor ’n afstand skuif. Dit is deel van ’n jaarlikse geleentheid in die Wes-Kaap waar erkenning aan brandbestrydingsdienste gegee word. Dit val gewoonlik saam met Internasionale Brandbestrydingsdag op 4 Mei. Vanjaar het George die eerste keer gasheer vir die geleentheid gespeel. Verteenwoordigers van die meeste brandweerstasies in die Wes-Kaap en ander belanghebbendes, soos Werk met Vuur, het die geleentheid bygewoon. By dié geleentheid is ook hulde gebring aan brandbestryders wat in baie gevaar­like omstandighede hul lewe waag. Die name van brandbestryders wat die afgelope tyd hul lewe in die uitvoer van hul pligte verloor het, is uitgelees. ’n Straatparade waaraan meer as 30 brandweerwaens deelgeneem het en drilvertonings deur brandbestryders was deel van die geleentheid. Twee jong seuns, Viquen Fortuin (5) van Blanco en Luhan Smit (5) van Denneoord, het die skare se harte gesteel toe hulle vir brandbestryders gewaai het. Hulle het miniatuur-brandbestrydersuniforms en pette gedra. Volgens hul familie hou hulle baie van die brandweer. ’n Motorongeluk is ook nageboots en daar is gewys hoe brandbestryders te werk gaan om ’n insittende ná ’n ongeluk te bevry. Memory Booysen, die burgemeester van Eden, het is trots op die munisipaliteit se brandbestryders. “Die hoë standaard van die kompetisie wys dat die brandbestryders gereed is as brande sou uitbreek.” Neels Barnard, die hoof van George se brandweerdienste, het gesê baie lesse is geleer uit die brande wat verlede jaar in Junie groot skade in Knysna en Plettenbergbaai aangerig het. Brandweerdienste is gereed as so iets weer sou ontstaan. Daar is reeds begin om ordentlike brandbane in Knysna te maak. Dit word in samewerking met Werk met Vuur, Cape Nature en Sanparke gedoen. Mark Robson, ’n brandweerkapelaan, het gewys op die belangrikheid van spanwerk­ vir brandbestryders. Reinhard Geldenhuys van Overberg-rampbestuur het gesê wanneer daar op brandbestryders se knoppie gedruk word, tree hulle dadelik op om lewens te red.