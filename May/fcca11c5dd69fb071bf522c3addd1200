LLOYD Dube Simbe­­­ra­she, wat na bewering sy girlfriend naby haar skuilplek doodgesteek het, was drie jaar in ’n inrigting vir mense met ’n geestestoestand. Nikita Lewis, Simeberashe se meisie, is in Oktober 2015 dood. Sy het by die Saartjie Baartman Sentrum vir Vroue en Kinders vir hom weggekruip. Sy is by ’n winkel nie ver van die sentrum af nie doodgelem. Die Kaapse hoog­geregshof, waar Simberashe teregstaan vir dié moord, het laas week gehoor hy het Lewis 34 keer gelem en haar 2 keer óf met die vuis geslaan óf geskop. Só het dr. Nyameka Dyakalashe, psigiater by die Valkenberg-hospitaal, getuig. Sy is lid van ’n span dokters wat Simberashe 30 dae lank onder waarneming gehad het. Dyakalashe het gesê daar is fisiek niks fout met Simberashe nie. Sy het ook getuig hy het hulle vertel hy was drie jaar in ’n inrigting in Zim­babwe. “Ons kon nie sy mediese rekords nagaan nie, want die dokter wat meer hieroor sou weet, was in die buiteland.” Simberashe was glo ook op medikasie as behandeling teen psigose. Dyakalashe het psigose verduidelik as ’n toestand waar die persoon dinge sien en hoor wat nie daar is nie. Volgens Simberashe is hy ná ’n gewelddadige voorval in die hospitaal opgeneem, maar hy kon nie sê presies wat gebeur het nie. “Dit het ons gepla dat hy drie jaar daar was en toe net ontslaan is. Gewoonlik moet so iemand elke ses maande gesien word. “Toe ek hom hieroor uitvra, het hy gesê sy broer gaan haal sy medikasie in Zimbabwe, dan bring hulle dit vir hom Suid-Afrika toe,” het dr. Dya­kalashe gesê. Sy het getuig toe sy hom vra hoekom hy nie net hier in Kaapstad na ’n kliniek toe gegaan het nie, het hy gesê hy wil nie hê mense in die Kaap moet weet hy het ’n geestestoestand nie. Die saak duur voort.