DIT was St. Marks wat in die jaarlikse derby in Alicedale met 28-10 oor Rosebuds geseëvier het. Die derby word as een van die grootstes in die Oos-Kaap beskou en is bygewoon deur duisende ondersteuners van die dorp en die omliggende gebiede. Soos verwag, was die wedstryd kliphard en fisiek en is dit teen ’n geweldige tempo gespeel. Albei spanne het die wedstryd in ’n goeie gees benader en verdien lof vir ’n goeie vertoning van hardlooprugby. Lance Louw, ’n senter van Rosebuds, het in die tweede minuut van die wedstryd ’n drie gaan druk wat verdoel is. Daarna het Adrian Buys, die losskakel, met ’n strafdoel daarin geslaag om die telling na 10-0 te neem. Net voor die rustyd het Cameron Jewel, ’n flank van St. Marks, gaan druk terwyl die losskakel, Etienne Blou, met ’n strafdoel die telling na 10-8 geneem het. In die tweede helfte het St. Marks met ’n groot aanslag teruggeveg. Rosebuds was nog met 10-8 voor en tot en met die 65ste minuut in beheer van die wedstryd. Daarna het St. Marks se groot voorspelers die pap dik aangemaak en die voordeellyn met gemak oorgesteek. Drieë deur die voorspelers Lython Botha, Cole Brandon en Scott Butchell het die wedstryd in St. Marks se guns geswaai. Blou het met sy doelskoppe, ’n strafdoel en ’n skepdoel geslaag. St. Marks het daarna alle afdelings oorheers. St. Marks 1ste reserwes 3, Rosebuds 0; St. Marks 2des 26, Rosebuds 24.