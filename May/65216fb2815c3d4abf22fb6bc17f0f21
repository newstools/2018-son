LAAS Saterdag se Lotto jackpot is deur ’n Kapenaar gewen. Die 56-jarige vrou is ’n allemintige R58 miljoen ryker. Volgens haar speel sy gewoonlik net PowerBall, maar die groot Lotto jackpot het haar aangespoor om te speel. “Nadat ek begin speel het, het ek begin dagdroom oor hoe hierdie geld my lewe kan verander. “Ek en my man het die Saterdag vir ete uitgegaan en ek het daarop aangedring dat ons by ’n winkel stop sodat ek die Lotto kon speel. “Ek het die ticket weggesit en eers weer die aand van die trekking daarvan gedagte gekry. “Toe ek daarna my kaartjie in die masjien druk om te check of ek iets gewen het, het die masjien ’n kaartjie uitgereik wat sê ek moet die Nasionale Lotery se hoofkantoor kontak.” Haar seun het later aan haar bevestig dat haar nommers dieselfde as die trekking se wennommers is. “My liggaam het net lam geraak. Ek kon dit nie glo nie. “Al wat ek kon doen, was om my gin te drink.” Sy sê sy gaan nog ses maande werk en daarna tydsaam besluit wat om met haar jackpot te maak.