KAAPSTAD se burgemeester se fight om in haar pos aan te bly is gister nog ’n stap verder gevat toe sy vertoë tot die DA se leierskorps gerig het. Gister was D-dag vir Patricia de Lille om aan die DA se uitvoerende raad (FedEx) te sê waarom sy nie recall moet word nie. De Lille het gesê egter sy weet nou nog nie wat die aard van die klagte teen haar is nie. Die DA-koukus in die Stad Kaapstad het verlede week ten gunste van ’n mosie van wantroue teen haar gestem. Natasha Mazzone, adjunkvoorsitter van die FedEx, het gesê hulle beoog om die aangeleentheid so spoedig moontlik af te handel. Maar ’n besluit sal eers geneem word nadat De Lille se vertoë “behoorlik” oorweeg is, het Mazzone gesê. In haar vertoë het De Lille­ gesê sy weet nog nie wat sy verkeerd gedoen het nie. Sy het geskryf: “Ek is en word steeds daarvan beskuldig dat ek ongenoemde en niespesifieke koukusvertroulikheid verbreek het. “Ek het in die koukus­vergadering op 25 April gesoek vir voorbeelde van hoe ek die reëls verbreek het. “Geen voorbeelde het na vore gekom nie. Onder dié omstandighede betwis ek nou die feit dat ek enige van die reëls verbreek het.” De Lille het verder gevra dat Mazzone, sowel as James Selfe, die Fed­Ex-­voorsitter, die FedEx-lid Mike Walters en Bonginkosi Madikizela, die Wes-Kaapse DA-leier, almal moet onttrek aan haar dissiplinêre prosedure. Dis weens die “duidelike eensydigheid” wat hulle in die openbaar teenoor haar getoon het, het sy gesê. Sy het bygevoeg: “My re­aksie is dat een en elke verklaring wat ek gemaak het ter verdediging was weens aanvalle op my deur DA­-lede en die leierskorps.” Mazzone het gister gesê sy moet eers by Selfe hoor of De Lille reeds haar vertoë ingedien het voordat sy kommentaar kan lewer. Sy het gesê hoewel daar nie ’n sperdatum is wanneer die FedEx ’n besluit moet neem nie, gaan hulle die saak so gou moontlik afhandel. Die FedEx vergader weer komende naweek. Mazzone het gesê: “Maar ek kan nie sê hoe lank dit gaan vat om ’n besluit te neem nie, want ek weet nie hoeveel vertoë me. De Lille ingedien het en of ons miskien nog inligting gaan be­nodig nie.”