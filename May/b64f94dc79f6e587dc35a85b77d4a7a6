DRIE van die land se rugbyunies, Boland, die Pumas en die Griffons, het die Suid-Afrikaanse Rugbyunie hof toe gesleep. Die unies is omgekrap oor die beheerliggaam se 2018-begroting omdat hulle aansienlik minder as vorige jare sal kry. Die unies kla al geruime tyd dat hulle dalk van hul ontwikkelingsprogramme sal moet afskaal as hulle nie meer geld van SA Rugby sou ontvang nie. Die unies vra ook dat die goedgekeurde 2016-2020-befondsingsmodel ongrondwetlik verklaar moet word. Toegeken Mark Alexander, president van SA Rugby, wou geen kommentaar op die regstappe van die drie unies lewer nie, aangesien die aangeleentheid in die hof aangehoor word. Vanjaar se begroting is in Desember deur 7 van die 12 stemgeregtigde unies goedgekeur. SA Rugby het net R10,14 miljoen aan elkeen van die 6 kleiner unies toegeken. Griekwas en die Pumas, aan wie SA Rugby einde verlede jaar franchise-status toegeken het, het 44% minder as in 2017 ontvang. Son verneem Grens, Suidwestelike Distrikte, die Valke en die Luiperds is nie by die hofÂ­aansoek betrokke nie.