CALITZDORP. – Prossies woel in die hoofstraat. Mense kla die vroue van die nag bespring die lorriedrywers dag én nag as die behoefte ontstaan. Buurtwaglede en securities wat in die hoofstraat diens doen, is erg omgekrap. Een security vertel: “Ek ken al die girls op hul naam. “So net ná skemer wag die trokke al in ’n ry vir die prossies. “Hulle tel die geld net daar af voordat die dik, vet trok­drywers hul stukkie kry.” Volgens Skondos Coetzee, ’n inwoner wat daagliks hier in die hoofstraat is, is dit die (on)reine waarheid. Coetzee bevestig: “Ek het al gesien hoe ’n meisie drie keer in ’n nag by verskillende trokke inklim vir besigheid.” ’n Buurtwaglid sê: “Daai een prossie het by my gespog hulle gebruik nie eens meer kondome nie oor sy nie meer pregnant kan raak nie.” Daar is glo ook trokdrywers wat kos en drank vervoer en by wie die girls glo sommer van dié vrag as bonus verdien. ’n Prossie wat anoniem wil bly, sê: “Die kos kan ek huis toe vat en van die geld kan ek darem krag koop. Hier is niks werk in die dorp nie. My lyf is my werkplek.” Maar ’n ander informant beweer: “Baie van die vroue wat so lyf verkoop, klim uit ’n trok en stap reguit kantien toe om drank te gaan koop.” Dirk Abrahamse, ’n buurtwaglid wat saam met die cops werk, waarsku: “Dis onwettig. As ons hulle vang, gaan die polisie hulle toesluit.” Kapt. Malcolm Pojie, ’n polisiewoordvoerder, het mense aangemoedig om die SAPD dadelik oor sulke dade in te lig sodat daar arrestasies uitgevoer kan word.