AB DE Villiers het die krieketwêreld geskud met sy onverwagte uittrede uit internasionale krieket. Dié gewilde Protea-kolwer se aankondiging gister in Pretoria is aanvanklik met ongeloof begroet en daarna het lofbetuigings van oor die wêreld heen vir De Villiers ingestroom. Uit die huldeblyke is dit duidelik De Villiers is nie net vir sy spel gerespekteer nie, maar ook vir die soort persoon wat hy is. Volgens die voormalige Protea-legende Allan Donald was De Villiers nie net ’n wedstrydwenner vir sy land nie, sy leierskap was ook uiters waardevol vir sy spanmaats. De Villiers het onlangs nog vertel hoe hy daarna uitsien om Suid-Afrika volgende jaar te help om die Wêreldbekertoernooi in Engeland te wen. Die 34-jarige De Villiers het egter sy uittrede met ’n video in die sosiale media aangekondig waarin hy gesê het dit was nie ’n maklike besluit nie. “Om eerlik te wees, ek is moeg. Ek wil ook uittree terwyl ek nog goed speel. Ná die oorwinnings oor Indië­ en Australië is dit ’n goeie tyd om uit te tree.” Hy is voorheen verkwalik dat hy kies wanneer hy vir die Proteas wil speel en wanneer nie. Volgens De Villiers besef hy dit sal nie reg wees om dit te doen nie. Hy het ook ontken dat sy uittrede daaroor gaan om meer oorsee te speel en meer geld te verdien. “Ek het geen sulke planne nie. Vir eers hoop ek om nog vir die Titans te speel en sal die Proteas se grootste ondersteuner bly.” De Villiers het Suid-Afrika in 114 toetse, 228 ODI’s en 78 T20-wedstryde verteenwoordig. Hy tree uit as een van die Proteas se bestes nóg. Volgens Krieket Suid-Afrika se uitvoerende hoof, Thabang Moroe, is De Villiers se besluit teleurstellend, maar moet dit ge­respekteer word.