DIE leier van die kernbewapende Noord-Korea, Kim Jong-un, en Suid-Korea se president, Moon Jae-in, het Vrydag ná ’n geskiedkundige beraad albei gesê hulle is daartoe verbind om kernwapens uit die Koreaanse skiereiland te verwyder. Hul gesamentlike verklaring lui: “Suid- en Noord-Korea het die gemeenskaplike doelwit bevestig om deur die volkome verwydering van kernwapens ’n kernvrye Koreaanse skiereiland te bewerkstellig.” Hulle wil ook vanjaar ’n einde aan die Koreaanse Oorlog maak nadat dit 65 jaar gelede met ’n skietstilstand, in plaas van ’n vredesverdrag, geëindig het. – AFP