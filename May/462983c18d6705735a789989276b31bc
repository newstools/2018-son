TWEE raadslede van die Walter Sisulu-munisipaliteit het gister in die hof verskyn op klagte van bedrog en diefstal. Kapt. Anelisa Feni, woordvoerder van die Valke in die Oos-Kaap, sê die twee beskuldigdes, Mxolisi Mdumisa (37) en Moa­hlodi Mokhoabane (54), het op dieselfde dag in die hof verskyn. Die twee raadslede het na bewering onwettig ’n RDP-huis in Aliwal-Noord vir R150 000 aan ’n lid van die publiek verkoop. Feni sê in April 2017 het Mdumisa en Mokhoabane na bewering ’n 38-jarige vrou verneuk deur in te stem om ’n RDP-huis aan haar te verkoop in ruil vir net meer as R150 000. Borgtog Volgens Feni het die vrou in Mei 2017 die geld in die twee se bankrekening gedeponeer, maar nooit die huis ontvang nie. Borgtog van R1 000 elk is aan die twee beskuldigdes toegestaan. Hul volgende hofverskyning is op 12 Junie. Feni sê genl.maj. Zinhle Mnonopi, die waarnemende hoof van die polisie se direktoraat vir prioriteitsmisdaadondersoeke in die Oos-Kaap, het die ondersoekspan geprys. Mnonopi het by monde van Feni gesê dat daar nou ernstig ge-deal gaan word met munisipale amptenare wat hulle besig hou met bedrog, diefstal en korrupsie.