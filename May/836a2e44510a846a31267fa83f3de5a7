DIE administrateur van die Sanctor-woonstelle in die Baaise noordelike gebiede kan glo nie meer byhou met die munisipale rekeninge nie. Son het vroeër berig dat die inwoners van dié flats ongelukkig is oor hulle levies betaal, maar geen dienste in ruil daarvoor kry nie. Hulle sê daar is geen tuindienste nie en die flats word nie onderhou nie. Baie van die eenhede se verf dop af en van die strukture begin uitmekaar val. Faaiq Andrews, tak­bestuurder van Trafalgar Property­ Management in die Baai, sê hulle is aangestel as die administrateur van Sanctor­ Een en Twee. “Albei body corporates is insolvent en dit beperk ons vermoë om aandag te gee aan die dringende kwessies met die onderhoudswerk by die komplekse. “Ons befonds al rekeninge vir baie maande omdat ons nie genoeg levies insamel om betyds die maandelikse diensterekeninge te betaal nie. “Sommige eienaars betaal glad nie, wat tot gevolg het dat daar ’n enorme munisipale rekening is.” Onsuksesvol Andrews sê voorts hulle het aansoek gedoen by die munisipaliteit vir krediet, maar dit was tot nou onsuksesvol. Hulle het die raadslid gevra om die lede te verteenwoordig met dié aansoek. “Ons het met die inwoners vergader en hulle is bewus van die finansiële situasie. Baie van hulle stem nie saam met die deeltitel-set-up nie. “Hulle verkies om hul eie eenhede te bestuur en hul eie rekeninge te betaal.” Trafalgar het ’n lang tyd nie ’n faktuur uitgereik vir ’n bestuursfooi nie en het ’n aansoek by die hooggeregshof ingedien om as die administrateurs verwyder te word.