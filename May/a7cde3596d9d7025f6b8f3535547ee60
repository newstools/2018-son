SKOLERUGBY sal Uitenhage Saterdag tot stilstand bring. Daniel Pienaar en Brandwag pak mekaar dan in ’n plaaslike derby. Die wedstryd word op Daniel Pienaar se veld gespeel. Wedstryde tussen hierdie tradisionele vyande is altyd opwindende kragmetings. Daniel Pienaar sukkel tot dusver vanjaar, maar het in sy onlangse wedstryde gewys hy het ’n gevaarlike agterlyn. As Stephan Snyman (flank en kaptein) se Tiere voorlangs hul man kan staan, sal Brandwag vir ’n oorwinning moet werk. Die kragmeting tussen die buurskole se o. 16-spanne sal ook vir kookwaterrugby sorg. Dié wedstryd tussen die eerste spanne is deel van FNB se Classic Clashes. Drie Oos-Kaapse Classic Clashes word vanjaar op Super­Sport uitgesaai. Dié wedstryde is: Saterdag: Daniel Pienaar t. Brandwag (van 12:10 op SS8) 12 Mei: Dale College t. Queen’s College (van 12:10 op SS10) 28 Julie:  Selborne College t. Queen’s College.