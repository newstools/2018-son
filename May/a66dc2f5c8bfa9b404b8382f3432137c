MLUNGISI Mvoko, die Oos-Kaapse LUR vir menslike nedersettings, het die inheg­tenisneming van twee raadslede van die Walter Sisulu-munisipaliteit oor bewerings van die verkoop van staatshuise verwelkom. Die twee raadslede het Dinsdag in die hof in Aliwal-Noord verskyn. “Die verkoop van staatsubsidiehuise is ’n terugslag in ons pogings om behoorlike huise vir mense te bou. Verbied “Die inhegtenisnemings moet gesien word as ’n goeie stap om die wanpraktyk van die verkoop van staatsubsidiehuise te bekamp,” het Mvoko bygevoeg. Volgens hom word die verkoop van staatshuise binne ’n tydperk van agt jaar ná die oorhandiging aan die begunstigdes verbied. Sodra die tydperk van agt jaar verstryk het, moet die begunstigdes eers die huise aan die staat aanbied voordat dit aan derde partye verkoop word. Inwoners word ook ontmoedig om kortpaaie te soek om huise te koop. “Die staatsgesubsidieerde huise is nie te koop nie. “Mense moet die regte kanale gebruik om behuisingsubsidies te verkry.” Verdien Die departement moedig mense wat tussen R3 500 en R15 000 per maand verdien aan om aansoek te doen vir die finansgekoppelde individuele subsidieprogram, in plaas van die aankoop van subsidiehuise wat vir burgers met ’n lae inkomste bedoel is. “Die departement veroordeel enige verkoop van staatsubsidiehuise en beskou dit as ’n terugslag vir sy pogings om huise te bou vir mense wat in vervalle hutte en in agterplase woon.”