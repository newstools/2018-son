SY SELFOON sal sy onskuld bewys, het Walter Francis, die voormalige polisiekonstabel wat op ’n aanklag van moord teregstaan in die Baaise hooggeregshof, gister getuig. Francis se medebeskuldigdes, Enzorich Kroates en Clement Kogana, is Dinsdag ingevolge art. 174 van die Strafproseswet vrygespreek. Francis se aansoek om ontslag is geweier. Hy word aangekla van moord en ’n klag wat verband hou met die verskaffing van ’n vuurwapen en ammunisie aan iemand wat nie ’n vuurwapen of ammunisie mag besit nie. Die saak spruit uit ’n voorval op Sondag 26 Oktober 2014 toe Denton Rademeyer in Kakoraweg, Uitbreiding 21, in die Baaise noordelike gebiede doodgeskiet is. Francis het getuig dat hy sy selfoon aan die polisie oorhandig het nadat hy op 27 Oktober 2014 by die Humewood­-polisiekantoor gearresteer is. Hy het bygevoeg dat hy daarna verskeie kere vir AO Neville Gouws, die ondersoekbeampte, gevra het wanneer hy sy foon kan kry. Gouws het in ’n stadium vir hom gesê dat die foon weggeraak het en drie maande gelede het hy aan Francis gesê dat die selfoon gevind is. Hy het verder getuig dat hy telkemale aan sy regspan gesê het dat sy foon sy onskuld sal bewys. Braam Greyling, sy prokureur, het ook vir Gouws per e-pos vir die selfoon gevra, maar dit is steeds nie oorhandig nie, het Francis verder getuig. Luidens sy getuienis het hy en Shane Potberg, ook bekend as Tiekiepop, saam grootgeword en het hy hom sowat 15 jaar geken. Hy en Potberg is op 25 Oktober 2014 met sy oom se kar na ’n huis in Uitbreiding 28 in Bethelsdorp. Hy het in die kar gewag terwyl Tiekiepop by ’n huis ingegaan het. Tiekiepop het intussen ’n oproep van sy suster Chantelle, gekry wat hom ingelig het van ’n skietery by hul huis in Dolphplek. Op pad na Tiekiepop se huis het Francis by sy huis omgegaan om sy vuurwapen en ammunisie uit sy kluis te haal. Die rede daarvoor was omdat daar moontlik gevaar is, het Francis getuig. Daar gekom, was die skietery oor. Tiekiepop se vriende was op die toneel. Francis het gevra wat gebeur het en hulle het verduidelik. Hulle het gesê ene Jason is in die been gewond. Francis het voorts getuig hy het die toneel beveilig voordat hy die polisie vanaf sy selfoon gebel het. Sy vuurwapen was voor by sy tracksuit-broek ingedruk en die ekstra magasyn en boksie ammunisie in sy broeksakke, het hy getuig. Hy het daarna sy oom by dié se girlfriend gaan haal waar hy hom vroeër afgelaai het. By sy en sy oom se terugkeer was die polisie op die toneel. Kroates het toe gevra dat hy hom huis toe neem, maar voordat hy dit kon doen, het hy vir Tiekiepop gevra of hy ’n kluis het om sy vuurwapen te hou. Francis het getuig dat die rede daarvoor was omdat die polisie reeds op die toneel was en hy met die vuurwapen voor in sy broek ongemaklik begin voel het. Tiekiepop het nie ’n kluis gehad nie, maar het aangebied om dit in sy hangkas toe te sluit. Tiekiepop het die vuurwapen en ammunisie onder klere in die hangkas weggesteek en die hangkas en slaapkamerdeur in Francis se teenwoordigheid gesluit. Die bedoeling was dat hy sy vuurwapen en ammunisie saam met hom huis toe sou neem, maar hy het daarvan vergeet nadat hy Jason hospitaal toe geneem het, het Francis getuig. Hy het verder getuig dat Tiekiepop sy vuurwapen en ekstra magasyn die volgende aand na sy huis gebring het nadat hy hom al vroegoggend daarvoor gevra het. Hy het onmiddellik geruik dat dit gebruik is en hy wou weet wat hy daarmee aangevang het. Tiekiepop het gesê dat hulle die vuurwapen gebruik het toe ’n ander een waarmee hulle op ene Denton geskiet het, ge-jam het. Luidens Francis se getuienis­ het hy WhatsApp-boodskappe – wat ook op sy selfoon is – gekry van Kroates en Tiekiepop waarin hulle hom probeer oorreed het om nie die gebruik van sy vuurwapen aan te meld nie. Sy antwoord was dat hy nie gaan staan vir dinge wat hulle uit onnoselheid gedoen het nie.