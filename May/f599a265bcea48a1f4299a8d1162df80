AL IS Lekita Moore se ma, Shireen, weer skoon van die dwelms, is daar steeds ’n vrees dat sy in haar ou habits sal verval. Lekita is in 2016 baie wreed vermoor. Haar verminkte lyk is in Tunastraat gevind, nie ver van haar ouerhuis af nie. Sy is 98 keer met ’n mes gesteek. Haar borste en vagina is met ’n mes oopgekloof en sy is met klippe bestook. Die bloedjonge Cameron Wilson is laas jaar lewenslange tronkstraf daarvoor opgelê. Daarby het hy 71 jaar gekry vir die moord op Lekita, asook vier ander moorde, drie pogings tot moord, ’n verkragting, die onwettige besit van ’n vuurwapen, die onwettige besit van am­munisie, aanranding en aan­hitsing. Hy is in die hooggeregshof beskryf as kil, koud en sonder enige gewete. Ten tyde van Lekita se dood was haar 50-jarige ma by die Tehillah-r­ehabili­tasie­sentrum in Elsiesrivier ingeboek en ’n ou bekende op haar derde probeerslag. Elke keer het die ou patroon hom herhaal. Sy kom skoon ná die rehabilitasieprogram en verval kort daarna weer in haar tikverslawing. In Maart is Shireen weer by die sentrum ingeboek. Haar man, Charles, het mense gesmeek om sy vrou te help omdat sy vinnig agteruitgegaan het. Volgens Charles het Shireen goed uit hul huis begin verkoop en het pal oor Lekita gepraat. Suster Magda Kleyn, die direkteur van Tehillah, het toe besluit om weer die mammie in te vat en haar te help rehabiliteer. Volgens Kleyn het sy geen probleem om Shireen te help nie, maar omdat die ma ook ’n psigiatriese probleem het, is dit altyd ’n worry. Twee maande nadat sy ingeboek is, het Kleyn Son gebel en die verslaggewer ingelig dat Shireen weer mooi lyk. Toe Son Shireen weer twee maande gelede sien, was sy ’n skok-prentjie. Verwaarloos en so dun soos ’n riet in ’n oorgroot trui met ’n veer in haar vuil hare. Sy het soos ’n lost case voorgekom – in haar eie wêreld, terwyl sy deurmekaar gevloek en gebid het. Dié keer lyk Shireen na ’n ander vrou. Sy is nou mooi skoon en lyk amper soos haar ou self. Sy het intussen ’n bietjie gewig opgetel en sê dis alles die Here se genade. “Ek weet Kita is nie meer hier nie. Ek weet sy is in die Hemel saam met ons God en as ek haar weer wil sien, moet ek nie terug drugs toe gaan nie. “Ek was verkeerd en het my familie seergemaak. “Ek weet my man is lief vir my. Ek voel nou asof ek hulle iets skuld. Ek wil huis toe gaan en seker maak alles is agtermekaar.” Kleyn sê al wil sy Shireen graag huis toe stuur, is sy huiwerig omdat daar geen professionele hulp daar buite vir nasorg is nie. Kleyn verduidelik: “Daar’s ’n groot behoefte aan permanente sorg­fasili­teite waar mense kan inbly en deur gekwalifiseerde versorgers behandel kan word. “Wat doen die departement van maatskap­like ontwikkeling om mense te help? “Ons doen ons werk reg. Kyk hoe mooi lyk sy. Sy praat weer sense, maar nou is dit ’n saak om buite hulp te kry.”