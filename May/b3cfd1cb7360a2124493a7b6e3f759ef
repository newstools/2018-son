DIE Lions moet Saterdag in die Westpac Stadium in Wellington Mount Everest uitklim as hulle die Hurricanes wil klop. Ná ’n skokkende vertoning Saterdag teen die Reds sal nóg ’n nederlaag vir Franco Mostert (kaptein) en sy spanmaats ’n groot terugslag wees. Daarom sal die Lions op hul allerbeste moet wees en dié keer seker maak hulle daag op vir die wedstryd. Die Hurricanes het sewe van hul agt wedstryde tot dusver gewen. Hul enigste neder­laag was in die openings­wedstryd teen die Bulls op Loftus Versfeld. Die Bulls het dié kragmeting met 21-19 gewen. Mostert erken sy span het sy ondersteuners erg in die steek gelaat. “Ons het nie gedoen wat ons veronderstel was om te doen nie,” het hy ná sy span se nederlaag van 22-27 gesê. “Ons wil egter seker maak ons maak ons ondersteuners Saterdag weer trots.” Die Lion-afrigter, Swys de Bruin, sê die Reds was hongerder as sy span vir dié sege. Dis egter ’n swak verskoning, want ‘n span van die Lions­ se kaliber behoort te alle tye honger te wees. De Bruin kan dit gerus oorweeg om Nic Groom vir sy beginspan te kies. Groom se diens was veel vinniger as dié van Dillon Smit toe hy in die tweede helfte speelkans gekry het. Smit is nie ’n slegte speler nie, maar Groom se ervaring van die kookpot kan die Lions­ net bevoordeel. As Lionel Mapoe weer fiks is, behoort hy Rohan Janse van Rensburg se sentermaat te word. Janse van Rensburg is net te goed om nie in die beginspan te speel nie.