ANDRES Iniesta betree môre­aand weer die sokkerstadion waarin hy bygedra het tot die geskiedenis van Spaanse sokker. Dít was in die FNB-stadion toe dié kaptein van Barce­lona in 2010 die wendoel vir Spanje in die eindstryd van die Wêreldbeker-sokkertoernooi teen Nederland aangeteken het. Iniesta voer sy sterbe­laaide Barcelona-span aan in ’n vriendskaplike wedstryd teen Suid-Afrika se voorste klub, Mamelodi Sundowns. Dié wedstryd, wat opgedra word aan Nelson Mandela, skop 18:15 af. As hy nog geleef het, sou Madiba vanjaar sy 100ste verjaardag gevier het. Die Catalans kom vandag in Suid-Afrika aan, berig kickoff­.com. Ster-spelers soos Lionel Messi, Luis Suarez, Pique en Phillipe Coutinhou sal in aksie­ gesien word. Rayco Garcia, ’n organiseerder vir dié spesiale wedstryd, sê: “Andres hou van die idee dat hy in sy laaste wedstryd vir Barca in ’n stadion speel waarin hy bygedra het daartoe dat Spanje (in 2010) die kampioenspan van wêreldsokker geword het.” Garcia sê Barcelona sal beslis nie kort voor so ’n spesiale wedstryd kop uittrek nie.