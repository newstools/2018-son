AUSTRALIË is nie gelukkig daarmee nie, maar daar sal nie toetskrieket teen Indië onder ligte gespeel word nie. Tot die Aussies se groot teleurstelling weier Indië om ’n dag-aand-toets deel te maak van die toer wat in November begin. Krieket Australië (KA) het beplan om die dag-aand-toets in Adelaide te laat plaasvind. Die uitvoerende hoof van KA, James Sutherland, het hard probeer, maar die waarnemende sekretaris van Indië se krieketraad, Amitabh Choudhury, het dit uitgestippel dat Indië nie daarin belang stel om ’n toets onder die ligte te speel nie. Indië se raad het aangedui dat sy spelers oor ’n jaar gereed sal wees om dag-aand-toetse te speel. KA wil graag minstens een toets in ’n seisoen onder die ligte speel. Die toets op Gabba teen Sri Lanka in Januarie sal nou ’n dag-aand-stryd wees. “Ek dink Indië se besluit gaan maar daaroor dat hulle ons wil kom klop,” het Sutherland gesê.