’N VERDAGTE (27) is Vrydag op ’n klag van die onwettige besit van ’n vuurwapen en ammunisie gearresteer toe die polisie vier winkels in Missionvale deursoek het. Volgens kapt. Sandra Janse van Rensburg, ’n polisiewoordvoerder, het lede van die Algoapark-polisiekantoor met die samewerking van verskeie ander rolspelers ’n misdaadvoorkomingsaksie uitgevoer wat in lyn is met die visie en missie van Operasie Fiela II. “Die optrede het spesifiek gefokus op winkels in die Missionvale-gebied wat deur buitelanders besit word. “Vier winkels is besoek en deur verskillende eenhede deursoek. “Die polisie-aktiwiteite het gelei tot die arrestasie van een verdagte op ’n klag van die onwettige besit van ’n vuurwapen en ammunisie.” Selfone Janse van Rensburg voeg by verdere ondersoek het bevestig die vuurwapen wat gevind is, is in 2005 in ’n rooftog in New Brighton gesteel. “Die polisie het ook beslag gelê op SIM-kaarte wat nie ingevolge die RICA-wet geregistreer was nie, verskeie pyntablette, nagemaakte sel­fone en selfoonbatterye.” ’n Saak is intussen geopen en sal nou ondersoek word. Die verdagte verskyn Maandag in die New Brighton-landdroshof. “Die doel van Operasie Fiela II is om wet, orde, vrede en sekuriteit te handhaaf, asook om die ruimte wat deur misdadigers ingeneem is, terug te neem. “Hierdie operasies sal voortduur totdat ons ons doelwit bereik het,” het brig. Andrew Louw gesê.