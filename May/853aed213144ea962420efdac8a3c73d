SWAK dissipline! Volgens Siya Kolisi, die kaptein van die Stormers, was dít sy span se groot probleem in Saterdag se Superrugby-nederlaag van 23-26 teen die Lions op Nuweland. ’n Teleurgestelde Kolisi het agterna gesê: “Ja, ons dissipline het ons in die steek gelaat, maar die spelers het steeds karakter getoon om met 14 manne, en by tye met 13 spelers, te speel. “Ons het geweet as ons nie dissipline handhaaf nie, gaan ons hulle ’n geleentheid gee om in die game terug te kom.” Die Springbok-losvoorspeler glo egter al het sy span ’n rooikaart en twee geelkaarte gekry, was hulle in beheer van die wedstryd. “Die Lions het die geleenthede aangegryp wanneer hulle dit gekry het. “Ons is daaroor gewaarsku en moes dit nooit toegelaat het nie,” het Kolisi erken. Die Stormers het tot dusver vanjaar net 5 van hul 14 Superrugby-wedstryde wen. Dit is die vrotste vertoning van ’n Stormer-span in ’n baie lang tyd. Robbie Fleck, die afrigter van die Stormers, het toegegee die geluk was Saterdag, soos die hele seisoen, nie aan sy span se kant nie. “Die manne het hard geveg, maar wanneer jy met 13 spelers verdedig, gaan dit uiteindelik die wind uit jou seile haal. “Aan die einde van die game het ons nog ’n kans gehad. “Al was dit ’n moeilike jaar, het die spelers aanhou veg en nooit tou opgegooi nie.” Die beleërde breier het gesê hy kan nie kla oor die skeidsregter se besluit om Raymond Rhule met ’n rooikaart te straf nie. “Hy (Rhule) het dit nie doelbewus gedoen nie, maar uit ’n veiligheids-oogpunt was dit die regte beslissing. “Dit was uiteraard nie goed vir die game nie en kan in dieselfde lig beskou word as die CJ Stander-voorval in die toets tussen Ierland en Suid-Afrika op Nuweland. “Die skeidsregters moet na die veiligheid van die spelers omsien. Daarom was dit die regte besluit. Ek het geen probleem daarmee nie. “Ons het voor die wedstryd gesê die enigste manier wanneer die Lions in die game kan kom, is wanneer ons nie gedissiplineerd is nie. “Die rooikaart en die twee geelkaarte het ons duur te staan gekom. Dit het hulle die kans gegee om in ons halfgebied te kom,” het Fleck bygevoeg.