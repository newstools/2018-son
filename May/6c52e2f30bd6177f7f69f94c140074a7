VEELVULDIGE skietwonde was die oorsaak van die dood van Rajen Naidoo (48), wat op 14 September 2015 in Burt Drive, Newton Park, in ’n koeëlreën gesterf het. Dr. Dave Kalev, ’n forensiese patoloog, het Maandag getuig in die moordverhoor van Robin Taylor (21), Graham­ Kammies (35), Jermaine Mitchell (30), Glynn Carel­son (30) en Wendell Peterson (30). Hulle staan tereg op drie moordklagte, drie klagte van sameswering om moord te pleeg, klagte van die onwettige besit van ’n vuurwapen en ammunisie en vier klagte wat verband hou met die verontagsaming van die Wet op die Voorkoming van Georganiseerde Misdaad (Wet 121 van 1988). Die nadoodse ondersoek op Naidoo is in die Mount Road-lykshuis gedoen. Kalev het bevind ’n koeël het die regterkant van Naidoo se kop deurboor en vasgesteek in sy nek waar sy ruggraat begin. Hy het voorts getuig die oorledene het skietwonde in die bors en maag gehad. Met die skoot in die maag is ’n slagaar, die lewer en die derms beskadig. Volgens Kalev het die oorledene ook skietwonde aan sy linker- en regtervoorarm gehad. Verder was daar skietwonde  aan die oorledene se regterboud en linkerkuit. Stuk­kies koeël­punt is in die oorledene se skedel aangetref. Nog ’n faktor wat bygedra het tot die slagoffer se dood, is bloedverlies weens die beskadiging van die organe. Kalev het gesê die skade aan die lewer en pankreas het ook ’n bydraende rol gespeel. Volgens Kalev het die oorledene se abdominale beserings hom op die plek laat beswyk. Kalev het gesê sodra die aorta en lewer getref is, is daar rapid bloedverlies en sterf die persoon binne twee sekondes. Volgens Kalev is Naidoo se liggaam twee keer ondersoek omdat daar koeëls was wat nie gevind kon word nie. Kalev het gesê hy het al die bullets en stukkies bullet-punte wat hy verwyder het aan sy klerk oorhandig. Die saak dien voor regter M. Makaula. Adv. Mujaahid Sanden kla aan. Die verhoor word môre hervat.