DIE OP-Olifante het Saterdag op Kemsley Park met 28-75 lelik vasgeval teen die gevaarlike WP. Die OP het geweet dit gaan ’n groot toets wees. Hoewel hy baie hard probeer het in die eerste helfte, het die span se stoom op geraak in die tweede helfte. WP het toe beheer geneem van die wedstryd en 8 drieë in die tweede helfte gedruk om te eindig met altesaam 11 teenoor OP se 4. Dit was snaaks, maar die OP was selfs in beheer van die wedstryd in die eerste helfte en was die meeste van dié helfte ook voor op die telkaart, maar WP het nooit opgehou veg nie. Volgens die OP se vertonings in eerste helftes het dit gelyk of daar ’n verbetering was op die twee se eerste kragmeting in die Wolfson-stadion waarin WP met 59-12 geseëvier het. Die uitslag beteken die OP het nou vyf agtereenvolgende nederlae in die SuperSport Challenge beleef. Dit maak van OP en die Leopards die enigste twee spanne wat nog nie ’n oorwinning in die reeks behaal het nie. OP is met net vier punte uit sy vyf wedstryde ook onder aan die puntelys.