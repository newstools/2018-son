HOE gaan die afrigter van Suid-Afrika se krieketspan, Ottis Gibson, die leemte vul wat AB de Villiers se uittrede gelaat het? “Ek dink nie AB kan vervang word nie,” het Gibson gister in Johannesburg gesê. “Daar is wel nou ’n geleentheid vir iemand om sy hand op te steek. “ ’n Plek in die span is nou oop en iemand moet dit vul.” Gibson is soos baie ander wat na aan die Proteas se kamp is, steeds geskok oor De Villiers se onverwagte uittrede wat hy verlede week aangekondig het. “Dit was vir my ’n skok om te hoor hy tree uit internasionale krieket. “Hy kon ’n verskil in volgende jaar se Wêreldbekertoernooi (in Engeland) gemaak het en hy weet dit. “De Villiers is een van die beste kolwers ter wêreld. Hy het egter sy besluit geneem. “Vir Suid-Afrika en wêreldkrieket is dit teleurstellend dat De Villiers nie meer internasionale krieket gaan speel nie.” Gibson sal die week saam met sy bestuurspan na die Proteas se fiksheid kyk. Van die Proteas sal fiksheidstoetse doen en dié wat met beserings sukkel, sal deur die mediese span gemonitor word. Die Proteas vertrek in Julie na Sri Lanka. Die toerprogram is: JULIE 4: Aankoms in Sri Lanka 7-8: Tweedaagse oefenwedstryd, Colombo 12-16: 1ste toets, Galle 20-24: 2de toets, Colombo 26: Eendaagse opwarmingswedstryd, Colombo 29: 1ste ODI, Dambulla (dag/aand) AUGUSTUS 1: 2de ODI, Dambulla (dag/aand) 5: 3de ODI, Kandy (dag/aand) 8: 4de ODI, Kandy (dag/aand) 12: 5de ODI, Colombo (dag/aand) 14: T20, Colombo (dag/aand).