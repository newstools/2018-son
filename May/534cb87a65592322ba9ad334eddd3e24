’N PA onthou nog hoe sy geliefde dogter die oggend vir hom koffie gemaak en gesê het sy is lief vir hom. Ure later is die 12-jarige Tameron Louw deur ’n voertuig van die Stad se wetstoepassingsafdeling doodgery. Son het verlede week berig oor die voorval wat laas Dinsdag in Lower Otteryweg, naby Philippi, plaasgevind het. Die gesin bly op ’n plaas in die gebied. Tameron se ouers sê tot vandag toe sit hulle steeds met baie vrae en niemand van die Stad het hulle nog kom besoek nie. Die kind was op pad huis toe van die skool af toe die wetstoepassers se voertuig haar tref. Alfred Abrahams, Tameron se pa, sê ’n ooggetuie het aan hulle vertel die driver het nie onmiddellik ná die ongeluk stilgehou nie. Abrahams sê: “Ek onthou nog my laaste oomblikke saam met my dogtertjie. “Die oggend het sy nog vir ons koffie gemaak en toe sy uitloop, het sy omgedraai en gesê: ‘Daddy, ek is lief vir jou.’ ” Die gebroke pa sê Tameron was vir hom alles. “Toe ek my kind in die straat sien lê, wou ek net weet waar die ambulans is. “My vriend het gelukkig agter die Toyota Quantum (van die wetstoepassers) gery toe die ongeluk gebeur. “Hy het die ongeluk gesien en agter hulle aangejaag toe hy sien hulle ry weg. “Hulle het seker 100 m van die ongelukstoneel af gestop en terug na die toneel geloop.” Abrahams beweer ook die wetstoepassers het met die toneel gelol voordat die polisie opgedaag het. “Een van hulle het Tammy se skoolsak langs haar neergesit. Die driver het net hande in die sakke daar gestaan.” Volgens Tameron se troostelose mammie, Karen Louw, kan sy nog nie verstaan hoekom niemand na hulle toe gekom het nie. “Is dit omdat ons op die plaas woon en niemand omgee nie? “Hoekom het hulle nie hul respek kom wys nie? Geeneen van daai agt wetstoepassers was hier nie.” Die polisie ondersoek ’n saak van strafbare manslag.