DIT was nou pure rugby-lekkerte toe die Chiefs die Waratahs gister in die FMG-stadion in Waikato in een van die opwindendste wedstryde dié seisoen met 39-27 geklop het. Die Waratahs was in die rustyd met 19-14 voor. Die wedstryd is teen ’n vinnige pas gespeel met skitterende spel op die aanval. Die kragmeting was ook tot aan die einde in die weegskaal. ’n Drie deur die Chiefs se Damian McKenzie in die 80ste minuut het die bonuspuntsege vir die tuisspan verseker. Die Chiefs het ses drieë gedruk teenoor die besoekers se drie drieë. Die wedstryd het deurgaans wipplank gery. In die 53ste minuut het sake nog met 24?punte elk gelyk verloop. McKenzie was oudergewoonte ’n groot uitblinker, terwyl die slot Brodie Retallick ook gewys het waarom hy in wêreldrugby so hoog aangeslaan word. McKenzie het twee van sy span se drieë gedruk, terwyl Retallick ook agter die doellyn gaan afrond het. Retallick het boonop in ge­broke spel sy staal gewys. Die Waratahs verdien lof vir die wyse waarop hulle die wedstryd benader en die Chiefs enduit goed skrikgemaak het. Die Chiefs se volgende wedstryd is tuis teen die Crusaders, terwyl die Tahs reis om die Reds te pak. Puntemakers: CHIEFS – drieë: Brodie Retallick, Nathan Harris, Damian McKenzie (2), Toni Pulu (2); doelskoppe: McKenzie (3); strafdoel: McKenzie. WARATAHS – drieë: Cameron Clark, Curtis Rona, Kurtley Beale; doel­skoppe: Bernard Foley (3); strafdoele: Foley (2).