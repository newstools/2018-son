DIE Stormers se sege van 29-17 gister op Nuweland was nie net soete wraak oor die Bulls nie, maar ook ’n persoonlike triomf vir Siya Kolisi, die kaptein. Die Kapenaars het gister met mening teruggeslaan nadat die Bulls hulle onlangs met 33-23 op Loftus Versfeld geklop het. Kolisi kon in sy 100ste Super­rugby-wedstryd nie vir ’n beter vertoning van sy spanmaats gevra het nie. Hy het egter die veld in die 50ste minuut met ’n swaar verbinde linkerenkel verlaat. Hy is toe deur Nizaam Carr vervang. Die Stormers het die wedstryd tog reeds in die eerste helfte gewen deurdat Coenraad van Vuuren, die Bulls se plaasvervanger-vaskopstut, nie die mas kon opkom nie. Hy is ter elfder ure ingesluit nadat Trevor Nyakane hom aan die span onttrek het. Vir die Bulls was dit nie net ’n gevoelige slag nie, maar ook ’n doodskoot. Met die Bulls in trurat in die skrums was ’n sege vir die Stormers geen verrassing nie. Die grootste ster van die dag was Pieter-Steph du Toit, wat vir 80 minute lank pure Springbok was. Sy fenomenale werkverrigting het die Bulls enduit gefrustreer. Hy is agterna welverdiend as speler van die wedstryd aangewys. Du Toit het ná die wedstryd gesê hy probeer altyd sy bes om die Stormers te help wen – en gister het sy inklimspel weer vrugte afgewerp. Op heelagter was SP Marais ook weer op sy stukke. Hy is waarskynlik die mees onderskatte heelagter in die land, terwyl Damian de Allende weer stewig was as senter. Sy breekslag en finale aangee na Marais in die 49ste minuut het die Stormers se terugvegpoging gelei. Voor dit het die Bulls vanaf ’n agterstand van 0-12 teruggeveg om met 17-12 voor te loop. Vir die Bulls duur die sewe maer jare voort, maar die stigma bly kleef aan die Stormers dat hulle ’n span is wat net by die huis wedstryde kan wen. Puntemakers: STORMERS – drieë: Damian Willemse, Wilco Louw, SP Marais, Ramone Samuels; doelskoppe: Willemse (3); strafdoel: Marais. BULLS – drieë: Lood de Jager, Jason Jenkins; doelskoppe: Handré Pollard (2); strafdoel: Pollard.