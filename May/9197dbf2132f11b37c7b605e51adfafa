AS ’N gesoute betting man is ek altyd op die uitkyk vir ’n innoverende weddenskap of twee waarvan ek my book­maker kan oortuig. Op ’n kol is ’n weddenskap spesiaal op my aandrang geskep: Watter Springbok sal in die volgende toets eerste ’n geelkaart gewys word? Dit was die bestendige (wat geelkaarte betref) Schalk Burger wat vir my ’n ietsie in die sak verseker het. Ek skuld ou Schalla seker nou nog ’n koue enetjie daarvoor. Wel, ek het gedink dis weer tyd vir ’n weddenskap so out of the box, maar ek sien nog nie dat ’n agentskap my voorstel aan die wedpubliek deurgegee het nie. Dis nog so ’n jaar voor die volgende Wêreld­beker- (WB) kriekettoernooi en ek sou graag wou sien wat die bookies se wedpryse sou wees daarop dat AB sal deelneem. AB het mos juis verlede week sy uittrede uit inter­nasionale krieket aange­kondig, so ons behoort hom mos nie in die WB te sien nie. Of gaan ons dalk...? As ’n mens vat hoe on­voorspelbaar dié man die laaste paar jaar was, kan ’n geldjie daarop dat AB wel sal deelneem, dalk betaal. Ek praat nie van sy on­voorspelbaarheid op die veld nie – nee, dít het die boulers gesink – maar van sy loopbaanbesluite. AB kan ons sport­skrywers en krieket­geesdriftiges sekerlik nie verkwalik dat ons wonder oor hoe hy sy uit­trede aangekondig het nie. Dit was vreemd, ja, maar die tydsberekening selfs vreemder. Die media en sy fans is nie al wat onkant betrap is deur sy uittrede nie. Sy jare lange ou vriend en kaptein van die Proteas, Faf du Plessis, en Ottis Gibson, die af­rigter, is soos ons almal platgeslaan. Pas nadat hy teruggekeer het van die Indiese Premierliga (IPL), waarin hy puik vertoon het, sê AB hy is nou veels te moeg om ooit weer vir die Proteas te speel. Dis nou dieselfde ou wat kort voor die IPL vertel het hoe hy die Proteas sal help om daardie ontwykende WB te verower. Hy het toe gesê dis nou die belangrikste ding wat vir hom in sy loopbaan oorbly en waarop hy sal fokus. So, natuurlik won­der ’n mens dan wat veroorsaak het dat AB skielik soos ’n wafferse knap politikus ’n omkeer laat maak het. Die manier waarop AB sy uittrede bekend gemaak het, is eienaardig. Hy het dit in die sosiale media gedoen, nogal met die pragtigste wegbreekskote. Dis mos eienaardig. (Die kameraman wat dié skote van AB geneem het, kan gerus onthou word as Cameron Bancroft eendag weer in die land is.) AB was darem nie te moeg om sy uittrede aan die wêreld te verkondig nie. Dis jammer dat ’n speler­ van sy statuur nie net ’n bietjie daarmee gewag het en dit gedoen het soos Morné Morkel onlangs nie. Dis immers AB wat hier uittree, nie Stephen Cook of Heino Kuhn nie. Krieket Suid-Afrika se base was net so oorbluf. En omdat hulle in Kaapstad vergader het terwyl AB in Pretoria was, kon hulle toe nie ’n gesamentlike nuuskonferensie hou nie. Ons het dan so lekker saam met Monnas oor sy laaste toets daar op die Wanderers gehuil, maar nou kan ons nie eens behoorlik afskeid neem van ons geliefde AB nie. Dis soos daai familielid wat ná die braai weg is sonder om te groet, en jy is nie seker of jy hom ooit weer sal sien nie. Nee, AB, ’n mens maak mos nie so met jou jare lange supporters nie! Hopelik sien ons een of ander tyd darem weer daai asemrowende AB-houe. Wie weet, dalk nog in die WB... Ek weet van een ou wat nie daarteen sal bet nie...