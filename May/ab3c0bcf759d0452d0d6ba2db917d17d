Vryheidsvegter van Athlone skryf per e-pos: Dit is baie hartseer om te lees hoe baie onskuldige mense, veral kindertjies, afgemaai word op die Cape Flats. Ons bruin mense is regtig besig om mekaar uit te roei. Asof dit nie genoeg is dat die regering ons oral oor die hoof sien nie, roei ons mekaar ook nog uit. As die regering ernstig was daaroor om die moorde op die Cape Flats stop te sit, sou hy die army ingestuur het. Die soldate kan die gebied patrolleer en beveilig, wat die polisie dan meer tyd bied om sake te ondersoek. Watter nut het die weermag in elk geval? Is ons in ’n oorlog betrokke? Indien nie, waarmee hou die weermag hom besig? Waarom kan sy lede die polisie nie net bystaan nie? Of gebeur dit nie, dalk omdat die lewe van ons mense op die Cape Flats weinig werd is? Is ons net goed genoeg as ­kiesers? Nóg iets wat kommerwekkend is: Ek was geskok toe ek hoor ’n leerder het deesdae minder as 50% nodig om sy of haar eksamen te slaag. In my dae is meer as 50% vereis om te slaag. Nou wil ek graag weet: Watter soort werkers gaan ons deesdae kry met so ’n lae slaagpunt? Watter soort dokters, verpleegsters, onderwysers, ens., en selfs ambagsmense? Iemand leer drie maande om huise te bou, dan is hy ’n bouer. En ál sy huise wat hy dan bou, val ná drie maande uitmekaar! Alles in Suid-Afrika word deesdae net swakker en duurder. Red nou ’n volk!