LEË beloftes, meetings bo-op meetings en oplossings waarvan daar dadels gekom het. Dís hoekom die plakkers van Woodlands nou self ’n plan beraam het en besluit het om self strukture op te rig. Die plakkers, wat sedert verlede Vrydag ’n stuk grond in Mitchell Laan in Woodlands, Mitchells Plain, beset het, sê hulle wil net hê die regering moet ’n plan met die grond maak en hulle eerste voorkeur gee. Vir die plakkers is dit meer as net ’n huis omdat dit ook oor die toekoms van hul families gaan. Maandagaand het dinge handuit geruk toe opportuniste begin het om winkels in die area te plunder. Latiefah Meyer (39), wat van dag een af saam met die plakkers kamp, het gister aan Son gesê dat hulle nie betrokke was by die plundery nie en redes gegee hoekom sy so sê. Meyer verduidelik: “Dis deel van ons gemeenskap. “So waarom moet ons ons eie mense, wat ons bystaan, afdruk? Ons is net hier vir een ding, en dis behuising. “Nie om goed af te breek nie.” Meyer sê sy glo ook nie meer wat die leiers in die provinsie te sê het nie. “Hulle gaan nie meer jam oor ons bekke smeer nie. “Elke keer is dit meetings, meetings, maar niks kom ooit van daai meetings nie. “So wat anders moet ons doen? Weer langer wag? “Die enigste keer dat ons raakgesien word, is elec­tion-tyd. Maar hulle kan seker wees, volgende jaar gaan ons nie vote nie. “Want moet ons kinders se kinders ook deur dieselfde ding gaan? Dis ’n cycle.” Melvin “Uncle Mellie” Fredericks stem saam en sê met trane in sy oë dat hy selfs bereid is om op die stuk grond te sterf. “Ek is 23 jaar op ’n waglys. En 23 jaar vertel hulle dieselfde storie: Dat hulle aan ’n behuisingsprojek vir ons werk. “Mense moet die waarheid ken, en dis hoekom ons nou self ’n plan maak. “Ons kon nie vrae vra toe die apartheidsregering ons hier kom dump het nie, want dít wat hulle gedoen het was volgens hulle reg, maar nou dat óns dit doen, is dit illegal.” Uncle Mellie sê hy is stukkend. “Wat van my familie? Wat gaan ons oor ’n paar jaar doen?” Randall “Bantam” Majiet (40), wat in Suid-Afrikaanse flieks soos Zulu, Noem My Skollie en Commando verskyn het, is ook een van die plakkers wat ’n ordentlike lewe op die Flats soek. Majiet sê hy is moeg van wag vir grond wat al die jare aan hom belowe is. “Almal weet dis hard om te lewe op die Cape Flats. “Ons kry vir jare swaar omdat ons elke keer met leë beloftes ge-face word. “Hoekom kan hulle wat so beloftes maak, nie net dinge regmaak nie? “Nou dat ons hier is om te bou, is hulle hier om af te breek. “Iets moet gedoen word sodat daar ’n verandering kan wees,” het hy afgesluit. 