OM TE verseker daar is wet en orde, is die cops op high alert vir taxigeweld. Dít volg op die laaste tyd se bloedige taxi-oorlog op die Kaapse Vlakte. Omtrent ’n week gelede is die Delft-taxibaas Naziem Daniels (54) doodgeskiet oor hy glo nie oor die issues stilgebly het nie. Hy het gepraat nadat twee taxidrywers in Delft dood­geskiet is. In die jongste geweld is nege taxibestuurders dood­geskiet en drie gewond. Die taxiverwante moorde het in Philippi-Oos, Wynberg en Nyanga oor roetes plaasgevind. Die Suid-Afrikaanse Kommunisteparty (SAKP) in die Wes-Kaap veroordeel die voortdurende moorde op taxi-operateurs. Die SAKP se provinsiale woordvoerder, Zuko Mndayi, sê dis sinnelose moorde. Die DA se provinsiale leier, Bonginkosi Madikizela, voeg by: “Ons moet saamwerk vir oplossings oor die roetes.” Hy vertrou dat die provinsiale minister Donald Grant en die departement van vervoer alles in hul vermoë sal doen om te verseker dat hierdie saak op ’n vreedsame manier opgelos kan word. Intussen sê kapt. FC van Wyk, ’n polisiewoordvoerder, die Public Order Police (Pops) en plaaslike polisie monitor die situasie. Sers. Noloyiso Rwexana het oor die naweek gesê dat die Tactical Response Team en lede van die nasionale intervensie-eenheid by verskeie hot spots ontplooi is. Intussen is daar ’n boodskap op sosiale media wat pendelaars waarsku oor vandag. Die boodskap lui dat pendelaars vir hul eie veiligheid nie taxi moet vat op die volgende roetes nie: Khayelitsha, Nyanga, Delft, Wynberg en Claremont.