DIE ontsoutingsaanleg in Strandfontein het reeds gesuiwerde drinkwater aan die Wes-Kaapse waterstelsel begin lewer. Dié aanleg verskaf tans 4,7 megaliter water per dag. Teen Junie kan hierdie syfer tot 7 megaliter styg. Die aanleg in die Waterfront lewer amper 2 megaliter drinkwater per dag. Goeie vordering word ook by die nuwe Monwabisi-aanleg gemaak. Die eerste drinkwater uit dié aanleg kan moontlik teen Junie gelewer word met volle produksie van 7 megaliter wat teen Julie beskikbaar sal wees. Ian Neilson, adjunkburgemeester van Kaapstad, sê dit is belangrik om kennis te neem dat dié projekte net ’n klein bydrae tot die daaglikse watervereistes van ’n stad soos Kaapstad maak. “Dit vorm deel van ons pogings om bykomende water beskikbaar te stel sonder om net staat te maak op reën om ons damme te vul,” sê Neilson. “Verminderde gebruik is egter steeds die doeltreffendste manier om Dag Zero weg te hou.” Die damme is tans 21,1% vol en die weeklikse waterverbruik staan op 525 megaliter. Die teiken is 450 megaliter. Neilson sê die Stad Kaapstad se aanvullingsprogram het binne vier maande leweransie bereik wat normaalweg twee jaar duur. Die mikpunt is om teen Desember byna 100 megaliter per dag ekstra beskikbaar te stel. Teen April volgende jaar is dié mikpunt 150 megaliter.