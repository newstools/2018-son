DIE traangas het die groepe uitmekaar laat spat en die rubberkoeëls het gevlieg. Die inwoners van Kuyga het gister ’n grootskaalse betoging in hul area gehou om hul ongelukkigheid oor behuising te wys. Hulle het dele van Kaap- en Missionweg met groot sementblokke en brandende takke en tyres versper. “Die inwoners van Kuyga is gatvol en moeg gewag vir behuising. Baie van ons wag al meer as 20 jaar vir huise. “Ons almal lewe tans in shacks,” verduidelik Tami Totyi, ’n gemeenskapsleier in Kuyga. Totyi voeg by Jason Grobbelaar, die DA-raadslid van wyk 40, het nooit met hulle oor hul griewe kom praat nie. “Ons wil nie meer na hom luister nie. Ons wil hê die burgemeester, Athol Trollip, moet self hierheen kom. “Daar is ook nie begroot vir behuising in Kuyga in die huidige geïntegreerde ontwikkelingsplan (IDP) nie en dít is wat ons ongelukkig maak.” Zukiswa Tana, ’n Kuyga-inwoner, sê sy wag reeds agt jaar lank vir ’n huis. “Ek bly saam met my ma en kind in ’n shack. My ma wag self al tien jaar vir haar huis,” sê Tana. “Athol Trollip kan gerus na ons kom om te hoor wat ons te sê het.” Die betogers het toegang verkry tot Imperial Logistics in Groenbossies en voertuie uitgebrand. Hulle het ook amper die hele baksteenmuur by JDG Supply Chain Services in die Aldo Business Park omgestoot. Balen Valaydon, die bestuurder, sê die werkers kon nie vanoggend toegang tot die perseel verkry nie. “Toe ons wel ingekom het, het ons gesien ál die maatskappykarre se vensters is gebreek en voorraad is daaruit gesteel. Hulle het ook toegang verkry tot die gebou, waar hulle goed soos TV’s en mikrogolwe gesteel het. Ons weet nog nie wat die omvang van die skade is nie.” ’n Tuck shop in Kaapweg is ook geplunder en verniel. Leerders van die Laerskool Altona is glo ook vroeg huis toe gestuur weens die protesaksie. Kapt. Sandra Janse van Rensburg, ’n polisiewoordvoerder, sê die be­toging het reeds 05:00 begin. “Gedurende die oggend het betogers gewelddadig geword en die mure aan die agterkant van besighede gebreek om toegang tot die persele te kry. Vier voertuie is aan die brand gesteek en ander is beskadig. “Die betogers het die persele begin plunder en met die besighede se eiendom weggehardloop.” Janse van Rensburg voeg by plaaslike polisielede en die publieke orde-polisie (Pop) is uitgestuur om die mense uit mekaar te jaag. Geen arrestasies is gemaak nie, maar die polisie bly sigbaar in die gebied. “Sake van openbare geweld, kwaadwillige saak­beskadiging en diefstal is by die Kabegapark-polisiestasie geopen. Eiendom wat teruggekry is, is aan die eienaars terugbesorg,” sê Janse van Rensburg. Grobbelaar sê hy het laas week met ’n groepie mense van Kuyga ontmoet. “Dit was in verband met vrae oor die shacks in Kuyga. Ek het aan hulle verduidelik dat ek die vrae aan die hoof van behuising moet stuur en dit sal ’n rukkie neem om ál die antwoorde te kry. “Ek het bygevoeg die hoof van behuising sal talle mense en afdelings moet nader om haar antwoord voor te berei. “Die brief is reeds aan die menslike nedersettings­portefeulje gestuur.” Grobbelaar sê verder die IDP vir Kuyga sluit in stormwaterwerke, padwerke, en water en sanitasie.