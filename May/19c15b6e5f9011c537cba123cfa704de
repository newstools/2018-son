DINGE vir vroue in Hollywood begin al klaar beter lyk. Eonline berig dis wat Salma Hayek (51) glo nadat meer as 80 vroue Sondag by die Cannes-filmfees in Frankryk betoog het. In ’n gesprek wat deel is van die talk series “Women­ in Motion” het die Desperado-aktrise gesê haar vervaardigingsmaatskappy sukkel om by te hou met die aanvraag na vroueskrywers en -regisseurs. Sy spog sy het dié jaar al vier shows oor vroue verkoop. “Ek kry nie genoeg vroueskrywers en -regisseurs nie. “Hulle is almal besig. Verandering het klaar gekom. “Dalk sien jy nie die verandering in die syfers nie, maar dit het hierdie jaar gebeur. “Dit het gewerk en ek dink ons moet dit geniet.” Dis mos soos dit hoort. Viva vroue!