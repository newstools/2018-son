DIE polisie het 12 koeëldoppies opgetel op die toneel waar Rajen­ Naidoo op 14 September 2015 by 9A Burt Drive in Newton Park doodgeskiet is. Robin Taylor (21) staan saam met Graham­ Kammies (35), Jermaine Mitchell­ (30), Glynn Carel­son (30) en Wendell Peterson (30) tereg op drie moordklagte, drie klagte van sameswering om moord te pleeg, klagte van die onwettige besit van ’n vuur­wapen en ammunisie, en vier klagte wat verband hou met die oortreding van die Wet op die Voorkoming van Georganiseerde Misdaad (Wet 121 van 1988). AO Clive van Staden, wat verbonde is aan die Mountweg-polisiekantoor, getuig Vrydag in die Baaise hooggeregshof dat hy op 14 September 2015 om 16:45 ’n call gekry het oor ’n skietery wat besig is om plaas te vind by 9A Burt Drive in Newton Park. Hy sê toe hy by die toneel opdaag, was paramedici reeds besig om te werk aan ’n man wat in daardie stadium onbekend was aan hom. Volgens Van Staden het ene mnr. Rademeyer, ’n paramedic, hom meegedeel die man is oorlede en sy naam is Rajen Naidoo. Van Staden sê hy het die misdaadtoneel onmiddellik afgesper. “Ek het radiobeheer ingelig dis nou ’n moordtoneel en die skietery gaan nie meer aan nie.” Volgens hom het radiobeheer aangedui hulle sal binnekort die relevante mense, onder wie lede van die plaaslike rekordsentrum, na die toneel ontbied. Hy sê kort hierna het ’n lid van die bendetaakspan, ene konst. Mack, die toneel oorgeneem. Van Staden sê omdat daar daardie aand meer as een misdaadtoneel was, moes hulle ’n ruk wag vir die relevante beamptes om op te daag. Volgens Van Staden het hy 12 koeëldoppies uitgewys. Hy sê skuins voor 21:00 het hy die lyk oorhandig aan ene me. Jama by die Mountweg-lykshuis. Hierna het hy die docket gaan registreer. Van Staden sê die liggaam het – toe dit in sy toesig was – geen verdere beserings opgedoen nie. Hy sê voorts niemand het met die koeëldoppies gepeuter nie. Met betrekking tot die skietdood van Jermaine Esau getuig Vuyisile Lubhelwana, ’n paramedic, dat hy op 14 September 2015 lid was van ’n span wat uitgeroep is na ’n skiettoneel by Springbokstraat 100 in Gelvandale. Vergesel Hy sê toe hulle by die betrokke adres aankom, was daar ’n klomp mense en het dit vir hom gelyk of hulle baklei. Volgens Lubhelwana het iemand hom en sy kollegas toe na die yard van die betrokke adres vergesel en ’n persoon aan hulle uitgewys. Hy sê die betrokke persoon het skietwonde opgedoen. Lubhelwana sê hulle het die persoon op die toneel gestabiliseer, hom in die ambulans gelaai en met hom na die Livingstone-hospitaal gehaas. Hy sê ’n onbekende persoon wat die gewonde persoon saam hospitaal toe vergesel het, het gesê die gewonde man se naam is Jermaine Esau. Volgens Lubhelwana het Esau geen verdere beserings opgedoen terwyl hy onder hul toesig was nie. Lubhelwana sê in kruisondervraging hy weet nie wie die persoon is wat die gewonde man hospitaal toe vergesel het nie. Hy sê voorts in kruisondervraging toe hulle by die toneel aankom, was die toneel crowded en onveilig. Sers. Denver Swartz, ’n polisiefotograaf, getuig hy het op 14 September 2015 om 19:42 by ’n misdaad­toneel by Springbokstraat 100 opgedaag. Hy sê ene konst. Kivido het die toneel aan hom uitgewys. Hy sê hy het koeëldoppies op die toneel bymekaargemaak en dit in ’n getuienissak geplaas. Hierna, getuig hy, het hy die sak in ’n staalkabinet in hul kantoor gaan bêre. Volgens hom het hy die forensiese sak op 20 Oktober 2015 na die polisie se forensiese afdeling in Noordeinde geneem. Swartz sê terwyl die verseëlde sak onder sy toesig was, is nie daarmee gepeuter nie. Hy sê in kruisondervraging niemand het vir hom uitgewys waar die persoon geskiet is of waar hy geval het nie. Volgens hom is dit egter normale prosedure, maar daardie aand is dit nie gedoen nie. James Riley vir die verdediging lei hom toe om te getuig dat die betrokke ­koeëld­oppies dalk vroeër die dag daar afgevuur kon gewees het. Swartz sê hy is op die toneel meegedeel die lyk is reeds na die Livingstone-hospitaal geneem. Met betrekking tot die skietdood van Theodore Matthews getuig Eldridge van Wyk, ’n paramedic, hy is op 14 September 2015 gevra om na die Living­stone-hospitaal te gaan. Hy sê hy kry toe ’n taxi voor die deur van casualty. Volgens hom was baie cops op die toneel en het hulle hom gevra om die man dood te verklaar.