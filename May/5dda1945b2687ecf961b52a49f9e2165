DIS geen geheim dat Egipte se Wêreldbeker-vooruitsigte vir vanjaar op die skouers van sy doelskieter Mohamed Salah rus nie. Met ’n bietjie meer as twee weke oor voordat dié skouspel in Rusland afskop, hou die land van die farao’s en mummies asem op dat Salah betyds sal herstel. Die ster-speler van Liverpool sukkel met ’n seer skouer. Hy het die besering opgedoen in die eindstryd van die Champions League teen Real Madrid. Salah se Reds-span het met 1-3 vasgeval om aan Real sy 13de titel te besorg. Dis ’n rekord. Salah het sy landgenote egter probeer verseker dat hy wel betyds sal herstel om Egipte se aanval te lei. “Ondanks die odds is ek optimisties dat ek in Rusland sal wees om julle trots te maak,” het Salah gesê. “Julle liefde en ondersteuning is wat my sal deurdra en sterker maak. Ek is ’n vegter,” het Salah afgesluit. Intussen het Khaled Abdel Aziz, Egipte se minister van jeug en sport, ook sy optimisme uitgespreek. Aziz het gesê hy verwag dat Salah, die voormalige Chelsea- en Fiorentina-speler, binne twee weke sy fiksheid sal herwin. “Dis nie so erg soos aanvanklik vermoed is nie,” het hy gesê. “Dis ’n verstuiting van sy ligamente in sy skouer.” As Salah binne 14 dae sou herstel, sal dit ook net betyds wees wanneer Egipte se afrigter, Héctor Cúper, sy groep vir die Wêreldbeker-toernooi bekend maak. – Reuters