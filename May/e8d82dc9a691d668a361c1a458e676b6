HY HET meer as 18 jaar geduldig gewag vir ’n huis. ’n Plek wat hy syne kan noem en waarin hy veilig kan voel. ’n Plek waar hy regte mure het. ’n Badkamer en vensters waarmee ’n mens nie hoef te sukkel nie. Dis al die wonders vir Jackson Tukwayo (54), wat sy nuwe blyplek aan hom bied in Delft. Hy sê dis meer as waaroor hy gedroom het. “Ek voel baie opgewonde en kan nie wag om in my eie huis in te trek nie,” sê hy. Tukwayo het voorheen 13 jaar lank in Philippi­ in ’n hokkie in iemand se jaart gebly. Maar dit het alles Woensdag verander toe die minister van menslike ­ nedersettings, Nomaindia Mfeketo, die rooi lint aan Tukwayo se nuwe huis geknip en sy huissleutels aan hom oorhandig het. Mfeketo het Woensdag spesiaal Delft besoek om huise en 2 000 titelaktes te oorhandig aan begunstigdes wat in Delft, Precinct 7, huise gekry het. Tukwayo was een van drie mense wie se huise persoonlik deur Mfeketo oorhandig is aan hom. “Sonder die dokument kan ’n persoon nie verseker word dat ’n eiendom hulle s’n is nie. “Dit is dus belangrik vir enige persoon wat ’n huis verkoop of koop om die wettige roete te volg,” het Mfeketo gesê terwyl Tukwayo­ ’n titelakte in sy hand gehou het. Mfeketo het ook begunstigdes ontmoedig om hul huise te verkoop. “Maar as ’n persoon besluit om dit te doen, gebruik asseblief die dienste van eiendomsagente en prokureurs en lig die munisipaliteit in om te verseker dat so ’n ooreenkoms wettig is,” waarsku Mfeketo. Nog ’n begunstigde wat ’n huis gekry het, Bongiswa Mbebe (34), sê sy was sewe jaar op die waglys, maar het nie hoop opgegee om ’n plek vir haar en haar gestremde dogter te kry nie. “Ek wou altyd ’n beter plek vir my en my dogter, Okuhle (9), gehad het. “Sy is gestremd en waar ons gebly het, was dit nie veilig nie. Ek voel baie beter noudat ons ’n regte huis het. “Dit sal baie help met my kind se gesondheid.” Intussen is Fouzieya Fortun­e,­ wat tevore in ’n blikhokkie saam met haar partner en twee kinders in Blikkiesdorp gewoon het, ook nou geholpe met ’n huis. Fortune is die enigste inwoner van Blikkiesdorp wat geholpe geraak het met ’n huis onder die 2 000 wat titelaktes ontvang het.