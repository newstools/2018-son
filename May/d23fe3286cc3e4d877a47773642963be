HAAR moederhart het oorgeloop van blydskap toe sy haar kind se skraal lyfie vir die eerste keer in meer as ’n maand styf vashou. ’n Veertienjarige meisie van Jacksonville in die noordelike gebiede van die Baai is gister ná ’n oënskynlik traumatiese ervaring met haar ma herenig. Toevallig is dit vandag die eerste dag van Nasionale Kinderbeskermingsweek. Die meisie het op 17 April in haar pajamas die huis van ’n familielid in Windvogel verlaat sonder om vir iemand te sê waarheen sy gaan. Dis die laaste dat haar familie van haar gehoor of haar gesien het. Die goeie nuus het Saterdag gekom toe die bekommerde ma soos baie kere vantevore haar dogter se vriend op sy selfoon gebel het. “Sy het geantwoord toe ek bel. Ons het heeldag met mekaar gepraat en ek het vir haar gesê ek is lief vir haar. “Sy het gesê sy gaan huis toe kom,” het die ma betraand vertel. Die ma het vervoer gereël, Sondagoggend vroeg in die kar geklim en haar meisiekind in Kuyga gaan haal. “My kind het eintlik baie goed gelyk, nie soos die vorige kere dat sy op tik was nie. Ek het haar net ’n stywe drukkie gegee.” Die polisie en lede van die gemeenskapspolisiërings­forums het juis beplan om Sondag ’n volskaalse soektog van stapel te stuur. Gister was die meisie warm aangetrek en het sy by haar huis in Brittlewood­straat met oorgawe chips en ’n broodrolletjie geëet. Trane het kort-kort in haar oë opgedam toe Son haar uitvra oor haar ervaring en oor waar sy haar bevind het. Die meisie het hartstogtelik begin huil en net gesê die afgelope maand was “baie bad”. Sy het gesê dit was vir haar erg toe sy hoor mense het gedink sy is vermoor. Sy het erken sy is baie bly om terug te wees by die huis. Sy wou en kon nie verder uitwei oor wat sy deurgemaak het nie. Dit blyk sy het in Kuyga by ’n vrou genaamd Baba se niggie gebly. Baba, oftewel Perucea Speelman (25), was gister ’n vrou van min woorde. Speelman het die meisie in die sitkamer gesit en troos. Sy het bevestig die tiener het by haar niggie se huis in Kuyga gebly. “My hart is verskriklik bly. Ek is nie kwaad nie; ek is net dankbaar om haar terug te hê,” het die meisie se ma weer gesê. Die meisie het ook gesê sy wil graag teruggaan skool toe. Sy is ’n gr. 7-leerder aan die Primêre Skool Sapphire Road in Booysenpark. Rdl. Eddie Harker het gister ’n draai by die gesin gemaak en belowe om gereeld in te loer. Hy het ook beloof om uit te vind van maatskaplike werkers om die tienermeisie by te staan op die moeilike pad vorentoe. Kol. Priscilla Naidu, ’n polisiewoordvoerder, sê: “Tussen 08:00 en 09:00 het gemeenskapslede van Jacksonville na ’n huis in Kuyga gegaan en die meisie daar gekry. Sy sal na die departement van maatskaplike ontwikkeling verwys word vir berading.” Die polisie het vroeër hul kommer uitgespreek oor die getal tieners wat van hul huis af wegloop en dan as vermis aangemeld word. “Ons doen ’n beroep op die gemeenskap om nie hul huis as ’n skuiling vir dié kinders te gebruik nie. “As ’n verantwoordelike volwassene moet die eienaar van so ’n huis die kind se ouers bel of alternatiewelik met die polisie of ’n maatskaplike werker in verbinding tree.”