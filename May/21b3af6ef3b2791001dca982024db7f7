DIE psigopaat en self­erkende babamoordenaar Peter van Tonder sal heel moontlik nooit weer die buitekant van ’n tronk sien nie. Van Tonder (37) is Vrydag vir ’n onbepaalde tyd tronk toe gestuur. Regter Mushtak Parker het in sy uitspraak in die Kaapse hooggeregshof gesê die gemeenskap moet teen Van Tonder beskerm word en het hom tot ’n gevaarlike mis­dadiger verklaar. Van Tonder is ook daarvolgens gevonnis. Hy moet minstens 25 jaar in die mang bly. “Op 4 Mei 2043 sal jy na die hof teruggebring word. “Ek sal waarskynlik nie meer hier wees nie. Die regter wat dan hier sit, moet dan besluit of jy gerehabiliteer is of nie. “As jy nie verbeter het nie, sal jy terug tronk toe gestuur word,” het Parker aan Van Tonder gesê. Van Tonder het sy meisie, Shakiera Scott, se 17 maande oue baba, Asheeqah­, op 3 September 2016 so kwaai aangerand dat sy later aan haar wonde beswyk het. In sy pleitverduideliking het hy gesê hoe hy die kind, wat nog nie kon loop of praat nie, geklap het totdat sy bewusteloos was. Hy het haar ook soos ’n stuk lappop oor die kopstuk van die kar se sitplek gegooi en telkemale vinnig gestop sodat sy afgeval het. Later het hy haar oor die stuurwiel gegooi en só huis toe gery. By sy kamer het hy haar lippe met ’n warm witpyp gebrand. Sy vriend het dit als gesien en daaroor getuig. Parker het Van Tonder in sy uitspraak gelooi: “Jy het net skuld erken aan die dinge wat jou vriend jou sien doen het. “Die vars brandwonde aan haar bene kon nie verduidelik word nie. “Ook het jy nie erken dat jy die kind se ma geklap het toe sy jou ná die aanranding gevra het om haar en die kind daghospitaal toe te neem nie. “Dus is jou skulderkenning nie vir my ’n teken van berou nie.” Parker was ook glad nie impressed dat Van Tonder maande ná die voorval steeds nie emosie of enige teken van berou getoon het nie. “Toe die maatskaplike werker by jou wou weet of jy ooit aan die dag van die voorval en aan die voorval self dink, het jy geantwoord net soms wanneer jy ‘op die toiletpot sit’. Dit was vir my baie disturbing.” Ná die maatskaplike werker se verslag is Van Tonder vir waar­neming na Valkenberg gestuur. Dr. Nyameka Dyakalashe, ’n psigiater by Valkenberg, het hom daar as ’n psigopaat bestempel. Sulke mense toon geen emosie of berou nie. Hulle kan ook nie behandel word nie. Parool “HY SAL nooit parool kry nie. Maar 25 jaar is vir nou orraait.” Só
 het Asheeqah Scott se ma, Shakiera, gesê buite die hooggeregshof, waar 
haar eks-kêrel en kind se killer, Peter van Tonder, gevonnis is. Shakiera
 het huilend en bewend vertel dat haar babadogter nou seker al sou 
geloop en gepraat het as dit nie vir daardie noodlottige dag op 3 
September 2016 was nie. Die departement van maatskaplike 
ontwikkeling het haar oudste, Nasheeqah Scott (5), kom haal enkele dae 
nadat Asheeqah in die hospitaal opgeneem is. Dit het gevolg nadat die dokters wat Asheeqah behandel het, agtergekom het sy was ook kwaai ondervoed en afgeskeep. Nasheeqah woon steeds by haar pa. Shakiera sê sy het haarself nou reggeruk en word baie ondersteun deur haar familie en haar nuwe kêrel. “Ek sien my kind nou elke tweede naweek. Ná Julie sal hulle (maatskaplike dienste) besluit of sy weer by my kan kom bly. “Ek doen my bes om haar teen alles te beskerm en ’n goeie ma vir haar te wees.” 