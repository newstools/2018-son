’N MOEDELOSE depressielyer sweer sy sal haar tikverslaafde seun (28) doodmaak. “Die Here hoor my.” Die klong, wie se ouers al ’n beskermingsbevel teen hom uitgeneem het, het sy pa Sondag blouoog geslaan. Patricia Arends (44) is raadop en boonop gatvol vir haar dwelmverslaafde seun, wat haar lewe hel maak. “Daai kind het al alles uit my huis uit gesteel. Hy het Sondag my ruite uitgegooi. “Toe bel ek die polisie en toe kom hulle. “Toe hulle kom en sy houding sien, toe vat hulle hom. “Maandagaand, toe is hy terug by die huis.” Arends sê toe sy en haar man Dinsdag by die huis kom, het die tikmonster elektriese bedrading van die huis en die stoof se lead gesteel. “Ek het (polisie)kamp toe gegaan om hulle te gaan sê. “Ek het gevra wat van die sake word wat ons gemaak het. Hulle het Dinsdag weer ’n polisievên gestuur en die polisieman het gesê ek moet weer ’n beskermingsbevel gaan haal sodat hulle hom kan toesluit. “Gisteraand (Woensdag) toe ek by die huis kom, toe het hy maar die stoof one time kom vat.” Arends sê die polisie is weer gebel en sy het die lasbrief gaan haal. “Die polisie het gekom, maar was baie vererg. “Hulle het gesê hulle gaan eers ’n mental patient Living­stone toe vat en hulle weet nie hoe lank hulle daar gaan wees nie. Ek het seker vier keer 10111 gebel en vir hulle gevra of my saak dan nie belangrik is nie. “Die kind vloek my en stamp my uit die pad uit. “Alles wat in die interdik staan, doen hy.” Sy voeg by terwyl sy met die polisie op die selfoon was, het haar seun weer ingekom en die melk kom steel. “Hy voel absoluut niks. Die kind vloek my vir die lelikste uit. Hy dreig my en het weer gesê daar is nog ruite wat hy gaan uitgooi. “Die polisie het weer gekom en vir my gesê hulle kan ’n saak maak, maar hulle kan hom nie optel nie.” Arends vertel die pro­bleme met haar seun het in 2010 begin nadat hulle uit Kaapstad Baai toe verhuis het. “In 2015 moes hy in die hof verskyn sodat die hof hom na die Fort Eng­land (Psigiatriese) Hospitaal in Grahamstad kon verwys. Hy’t nie opgedaag nie. Toe gaan ek 2 Januarie 2016 hof toe en sê vir die magistraat die kind maak my op. “Hy moes toe ses maande in St. Albans sit vir minagting van die hof.” Arends sê sy kan eenvoudig nie meer nie. “Ek gaan daai kind doodmaak. Die Here hoor my. “Om die waarheid te sê, ek is gatvol. “Ek het major depression. Ek snap en moet my pille drink. “Die pille help om my te kalmeer.” Arends sê hulle het die klong al baiemaal uit die huis gesit, maar dan gee hulle hom later maar nog ’n kans. “Hy sit met ’n key en nou moet ons die slotte change sodat hy nie kan inkom nie. “Waarvoor is daar ’n interdik en lasbrief as die polisie niks aan hom doen nie?” wil sy weet. In die beskermingsbevel wat op 18 Januarie vanjaar uitgereik is, word die seun beveel om nie sy ma en die gesin verbaal en emosioneel te mishandel en te dreig nie en om nie die eiendom te beskadig nie. Kapt. Sandra Janse van Rensburg, ’n polisiewoordvoerder, het die sake bevestig waarvan Arends praat. “Die eerste saak is vir die oortreding van die be­skermingsbevel en die tweede is vir opsetlike saak­beskadiging. Vir die tweede saak moet hy op 3 Julie in die hof verskyn.” Janse van Rensburg het verduidelik elke saak waar ’n beskermingsbevel ter sprake is, word individueel gehanteer. Sy het verder verduidelik: “ ’n Beskermingsbevel is nie iets wat jy ’n onbepaalde tyd kan gebruik nie. “Dit dien dieselfde doel as ’n lasbrief, want die polisie kan dit gebruik om iemand te arresteer.” Oortreders word egter nie in alle gevalle in hegtenis geneem nie.