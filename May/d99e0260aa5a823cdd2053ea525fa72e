DIE jong Protea-snelbouler Lungi Ngidi kon beswaarlik ’n groter toets slaag. Hy het Sondag onder groot druk in die eindstryd van die Indiese Premierliga (IPL) die kenners verstom met sy kalm en volwasse benadering. Twee voormalige kapteins, Graeme Smith (Suid-Afrika) en Michael Clarke (Australië), was onder diegene wat nie uitgepraat kon raak oor Ngidi se goeie boulwerk nie. Ngidi het 1/26 in vier boulbeurte geneem om by te dra daartoe dat die Chennai Super Kings (CSK) die Sunrisers Hyderabad met agt paaltjies in Moembai geklop het. Ngidi sê: “Dis wonderlik om in die wenspan te wees en ’n bydrae tot die eindstryd te kon lewer. Impak “Om aan die einde van ’n kolfbeurt te boul, is ’n uit­daging. Ek vat dit egter net aflewering vir aflewering.” Dit was Ngidi se eerste IPL-reeks en min boulers maak met die intrapslag só ’n groot impak. In 7 wedstryde het hy 11 paaltjies geneem teen ’n gemiddeld van 14.18 lopies per paaltjie afgestaan. Sy beste ontleding is 4/10. Wat indrukwekkender is, is dat hy gemiddeld net ’n lopie per aflewering afgestaan het. Die CSK se kaptein, MS Dohni­, slaan Ngidi baie hoog aan en was nie bang om die belangrike boulbeurte aan hom toe te vertrou nie.