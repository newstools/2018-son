VRYHEIDSDAG kan nie ’n betekenis in hul lewens hê as gangsters hulle in hul huise gevange hou nie. Só voel inwoners van Rosendal in Delft oor dié geskiedkundige dag. In ’n poging om gangsters te counter wat jong laaities van ’n vroeë ouderdom kweek om hul vuil werk te doen, het die plaaslike buurtwag Vrydag ’n dag propvol sport en ontspanning vir die jeug opgedis. Die sekretaresse van Rosendal se gemeenskapsbuurtwag, Soeraya Davids, sê seuns so jonk soos nege en tien jaar oud word in hul gemeenskap in ’n gangster-web toegespin. “Hier is baie skietery in ons gemeenskap en geweld is besig om handuit te ruk. “Vandag se event gaan daaroor dat ons kinders kan weet hulle het die vryheid om buite te kan speel en veilig te voel. “Ons wil hulle wys dat die lewe meer werd is as die duur paar tekkies wat gangsters hulle aanbied om namens hulle mense te skiet en moorde te pleeg.” Die voorsitter van die buurtwag, Ronald Cleophas, beaam Davids se sentiment. “Hier is te veel gangs in ons gemeenskap. “Ons wil met aktiwiteite soos hierdie vir die jeug wys dat hulle nie by bendebedrywighede betrokke hoef te raak nie.” Gadija Francis, ’n gemeenskapswerker, sê die jeug is hul prioriteit. “Ons vryheid het teen ’n prys gekom en jong mense moet waardering hê vir die­gene wat hul lewe opgeoffer het vir hulle.” Klein Valentino Fredericks (12) sê hoewel hy nie veel van die land se geskiedenis weet nie, is hy beslis dankbaar vir dae soos Vryheidsdag. “Ek weet daar was iets soos apartheid, waar die wit en swart mense baklei het. “Maar ek is bly daai fight is nou verby, want dis beslis baie lekker om iets soos Vryheidsdag te kan hê,” het hy met ’n groot glimlag gesê. Vanessa le Roux van die Save Our Schools-veldtog sê hoewel Suid-Afrikaners polities vry is, is daar beslis nog baie uitdagings. “Ons kan nie sê dat ons heeltemal vry is as daar iets soos sopkombuise moet wees om die armes te voed nie. “Net ’n handjievol bevoor­regtes kan dit bekostig om in gemak te lewe. “Dít terwyl misdaad ons gevange hou in ons huise op die Kaapse Vlakte. “Armoede dwing ons om te sien dat ons nog nooit regtig vry was nie.”