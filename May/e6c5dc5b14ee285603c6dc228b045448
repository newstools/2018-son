SY IS in 1979 in Jansenville gebore en vandag is Georgina Faldtman van Missionvale die eerste vrou uit die Northerns wat die voorsitter van die provinsie se DA Women’s Network (Dawn) geword het. Faldtman, wat op die party se onlangse kongres verkies is, sê: “In 2003 het ’n man van God ’n woord oor my lewe uitgespreek. “Hy het gesê hy sien my in die politiek en dat ek ’n klomp vroue lei. Daardie woord het nou tot vervulling gekom.” Dié ma van drie seuns sê sy is “humbled” dat sy tot voorsitter van Dawn verkies is, maar dat sy steeds sukkel om hierdie groot eer te verwerk. Sy het haar in 2009 by die DA aangesluit, maar eers in 2011 aktief betrokke geraak. Faldtman sê: “Daardie jaar het ek die eerste takvoorsitter van die DA in wyk 32 geword en dieselfde jaar het die DA dié wyk die eerste keer gewen. “Vroue was nog altyd in my hart. Ek glo ek is nou ’n stem vir vroue. Die DA het ’n forum geskep waarop vrouebelange hanteer word. “Vroue is laat glo hul plek is in die kombuis en om kinders groot te maak.” Dié borrelende raadslid van die Nelson Mandelabaai-metro sê vroue moet tot die besef gebring word dat hulle meer as net dít bied en dat hulle ’n groter rol in die samelewing kan speel. Produk Faldtman sê: “Hier is ek. Uit die stofstrate van Jansenville. Ek het soos ’n lelie uit donker modder gegroei. Enigiets is moontlik. “My pa was ’n handyman en my ma ’n domestic worker. Ons het in 1983 uit Jansenville na Missionvale getrek om ons omstandighede te verbeter. Ek is ’n produk van hul opvoeding.” Faldtman wil vroue vir die DA werf en hulle oplei om die party se handelsmerk te bevorder. Sy sê: “Ek glo die vorige regering het die Northerns verwaarloos en weggegooi. “Ek is die eerste vrou uit die Northern Areas om op die party se provinsiale raad te dien. “En ek gaan vir hulle vra of hulle weet daar is plekke soos Katanga, Missionvale en Timothy Valley.” Sy sê sy wil kwessies in die Northerns tot provinsiale vlak voer.