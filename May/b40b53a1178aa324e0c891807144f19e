DIE afgetrede Wes-Kaapse polisiekommissaris Arno Lamoer, sy besigheidsvriend Saleem Dawjee en twee voormalige polisie­beamptes hoef toe nie die naweek in die tjoekie deur te gebring het nie. Dít volg nadat regter Rosheni Allie Vrydag borgtog aan hulle toegestaan het. Lamoer en kie is vroeër die week tronkstraf opgelê nadat hulle aan korrupsie skuldig bevind is. Regter Allie meen dis in die belang van geregtigheid om borgtog aan die vier toe te staan sodat hulle met hul regsverteenwoordigers kan konsulteer te besluit of hulle verlof tot appèl teen hul vonnisse gaan aanteken. Sy het egter hul aanvanklike borgtog van R5 000 tot R10 000 verhoog. Hulle moet elke oggend 10:00 by hul plaaslike polisiestasies aanmeld en mag nie sonder toestemming die provinsie of land verlaat nie. Hulle moes ook hul paspoorte inhandig. Allie het Donderdag verkies om Lamoer, Dawjee en die voorma­lige cops brig. Darius van der Ross en Kollin Govender direkte tronkstraf op te lê, pleks van korrektiewe toesig. Sy’t gesê korrupsie is ernstig en het nagevolge vir die polisie en die gemeenskap wat hy moet dien. Dawjee is effektief tot ses jaar tronkstraf vir korrupsie, bedrog en regsverydeling gevonnis. Lamoer is agt daar tronkstraf opgelê waarvan twee jaar vir vyf jaar opgeskort is. Van der Ross en Govender het onderskeidelik effektiewe tronkstraf van twee en vier jaar vir korrupsie gekry. Dawjee se besigheid, Towbars Cape, is ’n boete van R60 000 opgelê. Daarvan is R40 000 vir vyf jaar opgeskort. Die nasionale polisiekommissaris, genl. Khehla John Sitole, het die vonnisse verwelkom en sê dit wys niemand is bo die wet verhewe nie. – News24