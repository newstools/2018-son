LEVONA Jacobs wat glo haar skoonsuster en die skoonsuster se dogter vermoor en in die jaart begrawe het, is weer te siek vir die hof. Jacobs (38) het in April ’n maagoperasie ondergaan en moes vandag weer in die hof wees. Die snywond het glo septies geword, het die hof gehoor. Volgens die staat het Jacobs vir Verna Jacobs (48) van Delft-Suid en haar dogter, Rowena (26), vermoor. Verna was haar oorlede broer se vrou. Die motief vir die moord was glo dat sy Verna se RDP-huis wou hê. Die saak is vantevore vertraag oor Jacobs glo erge menstruasiepyn gehad het. Die medikasie wat sy vir die pyn gebruik het, het toe ’n maagsweer veroorsaak. Sy is nou in die Karl Bremer-hospitaal. Regter Mushtak Park­er het die saak in Jacobs se afwesigheid tot Maandag 14 Mei uitgestel. In November verlede jaar het hy Jacobs gewaarsku dat die saak nie gaan verdwyn nie omdat sy kwansuis net te siek vir die verhoor is. “Jou ‘siekte’ is net ’n kinkel in die kabel, maar met God se genade sal die saak enduit verhoor word,” het Park­er toe gesê.