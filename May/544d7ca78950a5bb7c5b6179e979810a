“ONS soek nie tydelike oplossings terwyl ons strate bevlek is van ons kinders se bloed nie.” Dít was gister die boodskap van Mitchells Plain-inwoners aan Bheki Cele, nasionale minister van polisie, toe hy Operasie Thunder bekend gestel het. Die doel daarvan is om die bendegeweld hok te slaan. Die 269 cops wat vanuit die Oos-Kaap kom en deel van Operasie Thunder is, sal daarop fokus om die bendes en druglords uit te roei. Hulle sal drie maande in Mitchells Plain operasies uitvoer en na ander gebiede op die Kaapse Vlakte en Worcester ontplooi word. Cele sê: “Die uit­daging wat Mitchells Plain face, is om te verhoed dat kinders, ma’s en oumas dood­geskiet word. “Ons is agter die bloed aan van die groot druglords, nie die klein vissies nie. As jy ’n gangster is en die wet oortree, sal ons jou kry en opsluit.” Volgens Cele het hulle oorlog verklaar teen die bendes en sal hulle fokus op uitstaande lasbriewe, taxi-geweld en padblokkades. Lucinda Evans, voorsitter van die Mitchells Plain cluster, het haar bedenkinge oor die projek. Evans het Cele mooi laat verstaan gangsters hou die gemeenskap hos­tage en dat dit nie verder geduld kan word nie. ’n Omgekrapte Evans sê: “Die bloed van ons onskuldige kinders en vroue vloei in ons strate. Ons soek volhoubare oplossings, en nie net vir drie maande nie.” ’n Inwoner, Gregg Fick, sê: “Die polisie het ons gefaal. Ons sal opstaan om ons vroue en kinders teen die bendes te beskerm. Ons lewe beteken niks vir julle nie en ons het geen vertroue in julle om ons veilig te hou nie.” Nog ’n ontstoke inwoner, Dean Ramjoomia sê: “Ver­lede jaar in Augustus is ’n aksieplan opgetrek. Wanneer gaan dit uitgevoer word?” Gavin Riddles van Kraai­fontein het die inwoners van Mitchells Plain gevra om met die polisie saam te werk en die mans gevra om op te staan teen die geweld in hul gemeenskap. Genl. Khehla Sithole, nasionale polisiekommissaris, het inwoners verseker gangsters en druglords sal vasgevat word en stabiliteit sal teruggebring word na die gebied.  