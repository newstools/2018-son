MIMI het haar verlede met die rykgat James Packer agter haar gesit en haar peperduur verloofring verkoop. The Juice berig dit volg twee jaar nadat Mariah Carey en die miljardêr opgebreek het. James (50) en Mimi (48) het in 2016 ontmoet en nie lank daarna nie het die Australiese rykgat trou­gedagtes gekry. Mimi het nou die verloofring van 35 karaat aan ’n juwelier in Los Angeles verkoop vir $2,78 miljoen (R35 miljoen). Dit klink dalk na baie geld, maar dis baie minder as die oorspronklike bedrag wat James moes betaal. Die rykgat moes $13,2 miljoen (R166 miljoen) spoeg vir die diva se droom-verloofring. ’n Ingeligte het aan Page­ Six uitgelap: “Mariah­ het dit die laaste tyd duidelik gemaak dat sy vorentoe net positiwiteit in haar lewe soek.” Mariah het munt geslaan uit haar verhouding met die Packer-ou, want toe hulle opgebreek het, het sy ’n uitbetaling van $50 miljoen (R630 miljoen) ook gekry. Sy was getroud met die komediant Nick Cannon (37) en hulle het ’n sesjarige tweeling, Moroccan en Monroe, saam. Nou date Mimi die minder glamorous backup-danser Bryan­ Tanaka (35).