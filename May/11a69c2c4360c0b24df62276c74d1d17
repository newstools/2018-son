HAAR wrede moordenaars het nie twee keer gedink om haar aan die brand te steek nie. Al was daar ’n ooggetuie in sig. Die ooggetuie, wat uit vrees vir sy lewe anoniem wil bly, vertel hy kry die beelde van wat hy op Saterdag 19 Mei gesien het, nie uit sy kop nie. “Ek het gesien hoe Diona Wehr (28) se moordenaars daai Saterdagoggend ’n tipe vloeistof op haar gooi. Toe steek hulle haar aan die brand.” Volgens ’n cop blyk dit dat Wehr, van Rugbypark in Scotts­dene, eers wreed verkrag is voordat sy die aaklige dood gesterf het. Haar lyk is op ’n plaas langs die Bottelarypad­ ge-dump. Die ooggetuie het vertel: “Ek het ’n paar meter weg van die toneel gestaan toe ek gesien het hoe sy aan die brand gesteek word.” Volgens die ooggetuie het hy ’n onbekende voertuig op die plaas gewaar. Hy het toe besluit om ondersoek te gaan instel. “Toe ek by haar kom, was haar liggaam nog oortrek van die vlamme. “Ek het nie te ver van hulle gestaan nie toe ek gesien het hoe hulle haar liggaam dump en aan die brand steek. “Ek het in my lewe al alles gesien, maar nog nie so iets nie. “Dis traumaties. Hoe kan iemand so iets doen?” Die man het gesê dit krap ou wonde oop omdat dit dieselfde plek is waar die Matie Hannah Cornelius ’n jaar gelede ook verkrag en vermoor is. By Son se besoek aan die toneel het stukke van Wehr se klere nog aan die grond vasgekleef. Die polisie het aanvanklik gedink Wehr se liggaam is dié van Nicole Witbooi van Scottsdene wat daardie naweek vermis geraak het. Witbooi se ma, Gail Mentoor, het gesê sy is steeds bewerig nadat sy Wehr se lyk verlede Maandag gesien het toe sy geroep is om die lyk uit te ken. Mentoor het vertel: “Haar hare was vas teen haar kop gebrand. “Sy is die ergste by haar vagina verbrand. “Ek het uitgekyk vir my dogter se tattoo, en toe ek dit nie sien nie, het ek geweet dis nie sy nie.” Geraldine Louw, Wehr se ma, het gesê sy dra nie veel kennis van die moord op haar kind nie. “Die speurder moet my nog kom besoek en die besonderhede met my kom deel.” Louw het verduidelik haar dogter se vier kinders is nou wees en sy moet hulle grootmaak. Sers. Noloyiso Rwexana, ’n polisiewoordvoerder, het intussen bevestig altesaam ses verdagtes­ is in verband met die moord gearresteer. Twee vroue is onder die verdagtes. Rwexana het verduidelik: “ ’n Gebrande lyk is op Saterdag 19 Mei deur ’n verbyganger gevind. “Die ondersoek het gelei tot die arrestasie van drie mans. “Op 20 Mei is twee vroue en ’n man gearresteer. “Al ses verdagtes het Dinsdag in die Blue Downs-landdroshof verskyn.”