DOELE, doele en nogmaals doele. Dís wat van kardinale belang is vir Ajax Cape Town in sy promosie/relegasie-uitspeelwedstryde teen twee giftige spanne van die Nasionale Eerste Liga (NFD). Ajax moet dié wedstryde teen Black Leopards en Jomo Cosmos wen om volgende jaar weer in die Premier-sokkerliga (PSL) te kan speel. Cosmos het tweede en Leopards derde in die NFD geëindig om vir dié uitspeelreeks te kwalifiseer. Die Urban Warriors kan ’n opdraande stryd teen dié twee spanne verwag. Die Leopards-doelskieter Mwape Musonda hou die grootste bedreiging in vir die Urban Warriors. Dié speler, wat van Zambië af ingevoer is, het dié seisoen 15 doele aangeteken in die NFD. Dís vier meer as die voorste doelskieter in die PSL, Percy Tau van Mamelodi Sundowns. Musonda het ook voorheen vir Orlando Pirates gespeel, so hy weet presies wat dit verg om in die PSL te speel. Cosmos het ook ’n Zambiër, Clifford Mulenga, en dié ken Ajax ook goed, aangesien hy lank vir dié Kaapse klub gespeel het. Hoewel hy nie soos sy landgenoot die agterkant van die doelhok met reëlmaat tref nie, het Mulenga vyf belangrike doele bygedra tot Cosmos se kwalifisering vir die promosie/relegasie-reeks.