DIE Oos-Kaapse onderwysdepartement (OKOD) het geen rekords van die aantal skoolgeboue wat in onbruik verval het nie. Só sê Edmund van Vuuren, DA-LPW en die party se woordvoerder oor onderwys. “Om sake te vererger, is die departement van openbare werke nog nooit deur die OKOD ingelig van enige voorneme om skole wat gesluit is, aan hulle terug te gee nie. “Die verontagsaming deur die ANC-regering met betrekking tot miljoene rande se onbenutte bates is onaanvaarbaar.” Hy sê terwyl die OKOD die helfte van sy rasionaliseringsprogram aan gemeenskappe uitstoot, word verlate geboue van miljoene rande baksteen vir baksteen gestroop. Dit is in plaas daarvan dat dit vir ander doeleindes gebruik word. Hy het enkele mediaberigte belig oor vervalle skole wat deur misdadigers gebruik word. “Mandla Makupula, die LUR vir onderwys, se skokkende swak en oningeligte antwoord op ’n mondelinge vraag wat ek op 16 Mei gevra het, was dat 726 skole in die provinsie gesluit is, maar dat daar nie data daaroor is nie. “Hy het gesê dat die omvang van die skole se gebruik nie bekend is nie, terwyl in sommige gevalle vandalisme aangemeld is. Beheer “Hy het bygevoeg dat die totale koste daarvan nie bekend is nie.” Volgens Van Vuuren dui die gebrek aan ’n holistiese siening oor hierdie staatsbates daarop dat Makupula beheer oor sy departement verloor het. “Op ’n vraag aan Thandiswa Marawu, die voormalige LUR vir paaie en openbare werke, op ’n vergadering in April het sy ondubbelsinnig verklaar dat geen skoolgeboue sedert 2015 aan haar departement oorhandig is nie. Sy het bygevoeg dat daar ’n hangende vergadering tussen die twee departemente is om die oorhandiging te formaliseer, aangesien ’n lys beskikbaar is van skole wat gesluit is.” Hy wil weet waarom twee LUR’e mekaar beskerm inaggenome Makupula se onvermoë – ’n maand later – om besonderhede te verskaf oor skole wat in onbruik verval het.