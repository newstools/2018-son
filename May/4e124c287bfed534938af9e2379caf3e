AS KLEINDING het hy in sy onderbroek en ’n geel jersey in die tuin gesing – vandag is hy ’n gerespekteerde, bekende sanger. Die Baai kan gereed maak vir ’n showstopper volgende maand wanneer Tersius Kocks (30), beter bekend as Terra Cox, harte gaan bekoor met sy sangtalent. Terra sal op 23 Junie ’n Whitney Houston tribute in die amfiteater by die Boardwalk doen. Terra noem hy het al voorheen shows in die Baai gedoen. Volgens hom het die Baai hom “ingesluk” en oorweeg hy dit om uit Gauteng Baai toe te trek. Die jong man het in 2016 bekendheid verwerf in Idols South Africa waar hy onder die top-vier geëindig het. Terra is van Alberton, maar hy het al oor die land heen getoer om sy passie met ander te deel. “Ek was altyd bang vir ’n stage. Ek sou freeze as ek op die verhoog kom. My stem het eenkeer vir drie weke weggegaan – seker maar omdat ek myself te hard gedruk het en van stres. “Maar by Idols het ek my stage personality gevind.” Op laerskool het hy die skoolkoor ge-join en ontdek hy is mal oor sing. “Ek voel soos myself wanneer ek sing. Ek voel soos die persoon wat ek moet wees. My droom is nog om ’n verhoog met Beyoncé te deel,” borrel hy. Terra moet elke dag sowat drie tot vier ure sy stem oefen en hy kan nie suiwelprodukte inneem nie. Impak Hy drink baie water en soms ’n whisky om sy stem helder te hou. Terra sê hy maak gereeld kontak met sy fans op Facebook, en selfs mense van plekke soos Namibië, Bloemfontein en Kimberley wil hom in lewende lywe sien. Die mense na aan hom het ’n groot impak op sy lewe gehad. Sy ouers is albei oorlede. Sy pa was ’n polisieman en is reeds tien jaar gelede doodgeskiet. Sy ma het vier jaar gelede aan kanker gesterf. Tog wens hy elke dag hulle was nog hier om sy suksesse te deel. “Hulle sou baie trots op my gewees het. Ek onthou hulle het van kleins af vir my gesê ek kan sing. Ons familie het ook altyd gesing. “As dit nie vir my vriende was nie, het ek al lankal opgegee.” Terra bedank sy beste vriendin, Liesl Penniken, vir haar ondersteuning en vriendskap. Hy werk tans aan ’n single, maar dis nog ’n geheim. Sy raad aan ander opkomende artists is: “Moenie worry wat mense sê of dink nie. Sit dit agter jou en kyk vorentoe.”