DIE vermoorde Bhaven Moodaley se ma het Vrydag in die Baaise hooggeregshof getuig haar seun se laaste woorde aan haar op sy verjaardag was dat hy nou net leef vir sy twee kinders en vir haar. Riyaad Salegie (27) staan tereg vir die moord op Bhaven op 17 Januarie 2016, asook op klagte van huisbraak en roof met verswarende omstandighede. Hy het dié week op die klagte onskuldig gepleit. Hy het wél skuldig gepleit op die klag van huisbraak met die doel om te steel en diefstal. Die twee kinders is Bhaven en sy eksvrou, Shahnaz Williams, s’n. Shahnaz is getroud met Roland Williams, die veroordeelde bedrieër en voormalige kommunikasiehoof van die Nelson Mandelabaai-munisipaliteit. Shirley Moodaley het Vrydag getuig sy, Bhaven en sy twee vriende het op 17 Januarie aandete gehad. Nadat die vriende vertrek het, was sy besig in die kombuis en Bhaven het na sy slaapkamer gegaan. “Ek is ’n naguil en ek het 00:10 vir Bhaven met sy verjaardag gaan gelukwens. “Sy laaste woorde aan my was dat hy nou net vir sy twee kinders en vir my leef. “Daarna is ek terug na my slaap­kamer toe. Ons kamers was in dieselfde gang geleë.” Shirley het verder getuig dat sy later op die vloer van haar slaap­kamer wakkergeskrik het en dat sy “baie snaaks” gevoel het. “Ek was nie myself nie. Dit was nie normaal nie. “Ek het na die badkamer in die gang gestrompel. “Ek het Bhaven se deur toegemaak vroeër, maar ek het opgemerk dat dit oop was. Ek het gesien dat hy ook op die vloer lê.” Shirley is toe terug na haar slaapkamer toe en het op haar bed neergeval. “Die enigste ding wat ek onthou, is dat ’n polisieman daar was. “Ek het harsingskudding en pyne gehad soos iemand wat geslaan is,” het Shirley getuig terwyl sy aan haar kop gevat het. Sy het bygevoeg dat dit gevoel het asof iemand haar geslaan en geskop het. Sy is na die Dora Nginza-hospitaal geneem vir ’n ondersoek. Volgens haar getuienis het sy ook berading ontvang. Op adv. Ishmet Cerfontein, staatsaanklaer, se vraag of sy weet wat met haar seun gebeur het, het Shirley gehuil en gesê sy weet nie wat met hom gebeur het nie. Sy het getuig sy ken nie vir Salegie nie. Sy het bygevoeg sy het hom net vlugtig op ’n Vrydag, sowat drie weke voor die voorval, in haar kombuis saam met Bhaven gesien. Op die vraag deur Cerfontein hoe die moord op Bhaven haar geaffekteer het, het sy weer saggies in die hof begin huil. “As ’n ma en ’n mens is dit iets wat ek nooit vir iemand anders sal toewens nie. “Daar is nie ’n dag dat ek nie my oë oopmaak en wonder of dit regtig gebeur het nie. Dit sal by my bly tot die dag van my dood.”