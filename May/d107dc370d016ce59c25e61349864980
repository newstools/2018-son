GRATIS koffie, bier of mooi handewerk word aangebied vir mense wat vir Jeffreysbaai in die Kwêla Dorp van die Jaar-kompetisie stem. Die Kouga-munisipaliteit sê in ’n verklaring Jeffreysbaai het in April die Oos-Kaapse ronde gewen en ding vandeesweek mee teen agt finaliste van die ander provinsies en Namibië. “Ons is trots om die Oos-Kaap te verteenwoordig en wil graag ’n beroep doen op almal in die provinsie om Jeffreysbaai te ondersteun,” het Horatio Hendricks, die uitvoerende burgemeester van Kouga, gesê. Joe Ferreira, die voorsitter van die Kouga-sakeforum, het gesê die hele Jeffreysbaai is opgewonde. “Die ondersteuning van alle sektore van ons gemeenskap is eenvoudig fantasties. “Verskeie netwerksessies het plaasgevind om almal aan boord te kry en plaaslike besighede bied groot aansporings aan diegene wat stem,” het hy gesê. Vandag kan mense wat stem, uitsien na ’n gratis koppie koffie by Suikerbossie op die R102 buite Kabeljous. Môre sal vyf stemme vir elkeen gratis koffie, koeldrank, craft-bier of handwerk by Nina’s in Da Gamaweg besorg. Freddie van Rooyen, van die gemeenskapsorganisasie Masi­khathalelaneni, het gesê die kompetisie was soos ’n droom wat waar word. “Dit is wonderlik om mense van alle vlakke van die lewe saam te sien en dat hulle mekaar leer ken. Gesamentlik kan ons hierdie kompetisie wen en meer toeriste en beleggers na ons streek lok.” Die stemmery per SMS het Sondag begin en sluit Vrydag 1 Junie 12:00. Die dorp wat die meeste SMS-stemme ontvang, sal op 17 Junie as die wenner op die kykNET-joernaalprogram Kwêla aangekondig word.