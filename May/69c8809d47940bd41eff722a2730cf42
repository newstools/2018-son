DIE Southern Kings se voorspelers verdien ’n A+ vir hul vertoning in die Pro14-reeks, maar hul agterlyn sal voor die afskop van die nuwe seisoen drasties moet verander. Robbie Kempson, voormalige hoof van die Kings se verskanste rugby-akademie, sê as die Oos-Kaapse span meer kompeterend in hul tweede seisoen van Pro14-rugby wil wees, moet daar agterspelers van wêreldgehalte aangekoop word. Kempson, wat as skrumkonsultant by die Kings uitgehelp het, sê daar is verskeie voorspelers – onder wie die slot Bobby de Wee – wat in topgehalte-rugby naam gemaak het. Die feit dat spelers soos De Wee só skitter, maak dit volgens die oud-Springbok baie moeilik vir die Baaienaars om sulke talentvolle spelers te behou. “Soos jy weet, is die budget om spelers aan te koop maar klein en dit gaan slim onderhandelinge deur die Kings se afrigter, Deon Davids, en die Kings se bestuur verg om gehaltespelers te kontrakteer,” sê Kempson aan Son. “Dan het hulle ook ’n groot verlies gely met Barend Pieterse wat nou die Canon Eagles in Japan gaan afrig. Dit gaan ook baie moeilik vir hulle word om van hul beste voorspelers te behou.” Son verneem daar is reeds sprake dat die agtsteman, Ruan Lerm, oorsese aanbiedinge ontvang het. Daar word al sedert verlede jaar bespiegel dat De Wee – die Kings se speler van die Pro14-seisoen – deur die Cheetahs gesoek word. Die enigste speler oor wie se toekoms in die Baai daar tans sekerheid is, is die Kings se losvoorspeler Andisa Ntsila. Kempson glo egter daar sal ’n plan gemaak word om die meeste van die voorspelers te behou. Die stelling is veral gemik op ervare hardebaarde soos die stut Schalk Ferreira, wat voor sy besering goeie rugby gespeel het en as leier na vore getree het. Kempson, wat deesdae vir BLG Logistics in Port Elizabeth werk, sê hy sal met graagte in die komende seisoen as konsultant by die Kings uithelp. Hy wil egter vir eers sy opsies oorweeg om weer voltyds by afrigting betrokke te raak. Hy is in dié stadium ook ’n kommentator vir SuperSport. Die Kings sal beslis nie verkeerd besluit as hulle die voormalige Springbok, wat reeds in Port Elizabeth woon en werk, Pieterse se vakante afrigterspos aanbied nie.