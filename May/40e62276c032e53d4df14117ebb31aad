DIE taktiek om Fabian Booysen, kaptein van die SWD-Arende, te neutraliseer, het grootliks bygedra tot die Boland-Kavaliers se oorwinning Saterdag in die Boland-stadion in Wellington. Die tuisspan het die SuperSport Challenge-wedstryd met 37-12 gewen. Die Kavaliers se breier, Randall Modiba, het die losvoorspeler Tapiwa Tsomondo ingespan om Booysen fyn dop te hou. Tsomondo, wat verlede jaar as die Westelike Provinsie se klubspeler van die jaar aangewys is vir sy uithalerspel vir die klubspan Valsbaai, het ’n merkwaardige job gedoen en was basies orals op die veld. Sy work rate was goed en hy was telkemale eerste by die afbreekpunte, wat die wind behoorlik uit die SWD se seile geruk het. Modiba wou ná die stryd nie kommentaar op sy planne lewer nie. Tsomondo het wél gesê: “Die plan het heel goed gewerk. Dit was die plan en ons het bo uit gekom en dit is wat saak maak.” Die puntemakers is: Boland-Kavaliers – drieë: Jovelian de Koker, Edwin Sass (2), Valen­tino Wellman, Zandre Jordaan, Sergio Torrens; doelskoppe: Elgar Watts (2); strafdoel: Jacquen Jansen. SWD-ARENDE – drieë: Leighton Eksteen, Marlou van Niekerk; doelskop: Eksteen.