GEORGE. – Die bokskryt was sommer in die middel van die pad vir ander motoriste om te aanskou. ’n Vreeslike fight het in Yorkstraat uitgebreek toe twee motoriste moerig vir mekaar geraak het. Die voorval gisteroggend het sommer onmiddellik die aandag van voetgangers en motoriste getrek – dít in spitstyd. Die rusie tussen ’n Toyota Corolla- en ’n VW Jetta-bestuurder het gou ontaard van net op mekaar skree en vinger wys oor wie die reg het om eerste te ry. Om ’n bietjie meer speserye by die begin van die dag te gooi, het die twee ontstoke manne mekaar toe met die vuis begin bydam. Maar soos ’n omstander dit opsom, het die moerige Jetta-drywer – wat volgens hom die fight begin het – gou op sy moer gekry. Hy het ’n harde vuishou op sy kakebeen gekry en toe hy val, sommer ’n skop in die ribbes ook. Dit het die fight vinnig tot ’n einde gebring en hulle het vies in hul karre geklim en verder gery. Sidwell Donaldson vertel hy het probeer om die twee te keer. Donaldson meen: “Die manne moet mos van beter weet, maar hulle verkies om te vloek, te skreeu en vuis te slaan. “Die veiligheid van ander pad­gebruikers is daardeur in gevaar.”