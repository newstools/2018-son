KAAPSTAD se beleërde burgemeester, Patricia de Lille, het gereageer op die DA se federale uitvoerende raad se besluit oor die sogenaamde “De Lille recall clause”. De Lille sê in ’n verklaring sy het in die media gesien die raad het sy besluit oor dié klousule vir eers uitgestel. De Lille sê ná die mosie van wantroue teen haar sy het tot Woensdag tyd gehad om vertoë aan die raad te rig oor hoekom sy nie as burgemeester moet bedank nie. Sy sê sy het die voorleggings gedoen en die raad sou Saterdag besluit het of hulle haar gaan herroep. Maar De Lille sê Natasha Mazzone, die tweede ondervoorsitter van die raad, het aangekondig die raad het nog nie ’n besluit geneem nie. De Lille glo die feit dat sy die DA gaan hof toe sleep, het iets met dié besluit te doen. Met die verloop van die gesprekke het sy hofdokumente aan die DA gestuur om die party in te lig dat sy hof toe gaan. Sy voeg egter by dat sy nie formeel hofdokumente oorhandig het nie. Haar regspan het wel uit hoflikheid ’n afskrif van die dokumente aangestuur wat gebruik sou word as die recall clause in werking sou tree. De Lille sê hulle het die hof dringend genader sodat hulle in ’n posisie sou wees om gou op te tree indien nodig. Sy vra verder dat al die aantygings teen haar in die openbaar getoets moet word ter wille van deursigtigheid voor die publiek en die media.