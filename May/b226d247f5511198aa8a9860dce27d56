DIE selferkende middelman en vyandiggesinde 204- getuie in die opspraakwekkende Panayiotou-moordsaak wil hê die staatsaanklaer adv. Marius Stander moet hom onttrek aan die saak. Luthando Siyoni se lawyer, Zolile Ngqeza, het dié aansoek Dinsdag in die Baaise landdroshof gebring, waar Siyoni tans om borgtog aansoek doen. Stander was die aanklaer in die Panayiotou-moordverhoor en het Jayde se man, Christopher, suksesvol vervolg. Stander ken Siyoni goed, aangesien hy ’n artikel 204-getuie was wat gereeld met die staat gekonsulteer het. Siyoni was die eerste verdagte wat in 2015 vir die moord op Jayde aangekeer is. Sy is in April 2015 voor haar en haar man, Christopher, se meenthuis in Port Elizabeth ontvoer. Ná ’n uitgebreide soektog is haar lyk in ’n veld buite Uitenhage aangetref. Siyoni het ná sy inhegtenisneming in ’n verklaring beken dat hy by die moord betrokke was. Vrywaar In sy verklaring sê hy onder meer Christo­pher­ het hom duisende rande gegee om ’n huurmoordenaar te betaal vir die moord op Jayde. Sy artikel 204-status sou hom moontlik van die klagte teen hom vrywaar as hy as ’n eerlike getuie bevind sou word. Hy het egter in die verhoor geweier om vrae van die staat te beantwoord. Regter Dayalin Chetty het in sy uitspraak gesê Siyoni moet vervolg word. Landdros Thandeka Mashiyi het aan Ngqeza gesê as hy wil hê Stander moet hom aan die saak onttrek, moet hy ’n petisie by die nasionale vervolgingsgesag daaroor indien. Siyoni het sy immuniteit vir vervolging in die verhoor verloor en die polisie byna ses maande lank ontduik. Die Valke het hom uiteindelik op 9 Mei by sy huis in Kwazakhele in hegtenis geneem. Die saak is tot vandag, vir die borgtogaansoek om voort te gaan, uitgestel.