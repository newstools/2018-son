GEORGE. – ’n Inwoner van Lawaaikamp is diep kwaad vir diewe. Cyril Mentoor vertel die diewe het Sondagaand so wragtig die vermetelheid gehad om sy TV te steel en hom in sy huis toe te sluit sodat hy nie amok daaroor kon maak nie. Mentoor vertel: “Ek het nog sit en TV kyk, toe kom twee druggies in. Hulle het my met ’n mes gedreig en voor my oë my TV uitge-plug. Gegryp “Maar dis nie ál nie. “Toe vat hulle die microwave en die music system ook.” Mentoor was alleen tuis toe dit gebeur het. Asof dit nie genoeg is nie, het hulle die huis se sleutels gegryp en hom in sy eie huis toegesluit. Mentoor is nou vrek bang dat die jongens kan terugkom en hom verder rob. Bure vertel dit is nie die eerste keer dat diewe dié truuk uithaal nie. Lt.kol. Avril Kriga, ’n polisiewoordvoerder, het bevestig dat hulle ’n geval van diefstal ondersoek.