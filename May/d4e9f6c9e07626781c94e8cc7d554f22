ROBERTSON. – Hulle is talentvolle jong rugbyspelers wat eersdaags vir die eerste keer in hul lewe na Nieu-Seeland gaan vlieg. Maxwell Rhode en Merlon Oktober (albei 16) is baie trots daarop dat hulle hul provinsie op ’n internasionale sportbyeenkoms kan verteenwoordig. Die twee jong rugby-talente glo hulle is vir dié sportsoort gebore. Albei se families blom van trots en sê dié twee klonge, wat nou die dag nog pienkvoetjies was, gaan dit nog ver bring in rugby. Albei is gr. 11-leerders aan die Hoërskool Robertson. Merlon sê hy en Maxwell het reeds op laerskool saam begin rugby speel. Hulle het reeds vroeg hul stempel afgedruk en het Boland-skolerugby ook in talle toernooie verteenwoordig. Onlangs is die jongelinge in die Suid-Kaapse toerspan opgeneem wat ’n week lank in Nieu-Seeland met ander skole van oor die wêreld heen gaan meeding. “Ons het dit glad nie verwag nie en ons is baie bly dat ons lid kan wees van die span,” het hulle trots gesê. Nou lê daar egter harde fondsinsamelingswerk vir dié twee spelers voor. Albei hul mammies is enkelouers wat skouer aan die wiel moet sit sodat die kinders op daai vlug kan klim. Die toer kos R40 000 per speler en die geldjies is maar skraps. As hulle nie die geld teen September ingevorder het nie, lê hierdie mooi droom aan skerwe. Sonlanders wat graag ’n bydrae wil lewer, kan Mavis Rhode gerus bel by 073 091 4358, en vir Annovia Oktober by 071 958 5065 bel.