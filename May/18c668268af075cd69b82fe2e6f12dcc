AS JY ’n aanhanger van die Britse sangsensasie Adele is, is dit dalk ’n goeie idee om nou al kaartjies te koop vir Rolling in the Deep with Leagan, ’n nuwe show van Leagan Phillips-Laws. Phillips-Laws, wat onlangs die koppe laat draai het met sy optrede op die Suidoosterfees, gaan vir drie aande verwerkings van sy gunsteling Adele-liedjies in sy eerste volwaardige musiek-uitvoering sing. Dié sanger en akteur, wat in Cravenby in die Kaap grootgeword het, sê Adele se tweede album, 21, was die klankbaan van sy vormingsjare. “Adele het die album in haar vroeë 20’s geskryf en dit het my deur my eie stormagtige vroeë 20’s gedra. Ek dink wanneer ’n mens op daardie ouderdom liefhet, is dit passievol, maar ook dikwels destruktief. Die album vang dit so netjies vas.” Phillips-Laws beskryf Rolling in the Deep with Leagan as ’n “intieme heruitvoering van die album 21”. Mense kan uitsien na Phillips-Laws se verwerking van Adele-liedjies, waaronder “Rumour Has It” en “Some­one Like You”. Dis ’n intieme uitvoering met net ’n akoestiese kitaar en klavier om die perfekte atmosfeer te skep. Kaartjies vir Rolling in the Deep with Leagan kos R100 en is beskikbaar by Web­tickets of alle Pick n Pay-winkels. Die show is Woensdag 30 Mei, Donderdag 31 Mei en Vrydag 1 Junie om 20:00 saans by Baran’s op Groentemarkplein in Kaapstad.