DIE OP-Olifante se breier, Ryan Felix, glo die Curriebeker-reeks gaan ’n heel ander storie wees as die span se huidige SuperSport Challenge. Die OP het Saterdag sy vierde agtereenvolgende neder­laag gely toe Boland hom met 40-37 geklop het. Behalwe die OP se eerste wedstryd in die reeks teen die WP, was ál die ander games naelskraapse nederlae vir Felix se span. Felix sê al van die begin dat hoewel almal positiewe uitslae soek, die onder­steuners moet onthou die OP is in ’n bouproses. Hy het ver­betering met elke wedstryd belowe. En hoewel hulle nog elke keer vasgeval het, is dit moeilik om daarteen te stry dat die span met oorgawe speel. Met elke wedstryd het dit gelyk asof die span met toe­nemende selfvertroue speel. Dit was ook die geval teen die Boland. Juis daarom dink Felix as die span aanhou met sy vordering en bymekaar bly, sal hy baie suksesvoller wees in die komende­ Curriebeker-reeks. “Ek het reeds gesê ek dink die Boland-wedstryd is van ons weggeneem, maar be­newens dit moet ons kyk na alles wat ons reg gedoen het en hoe almal hul kant gebring het.” Felix sê die flank en kaptein, Siya Mdaka, doen uitstekende werk op die veld. “As die groep by­mekaar bly, sal ons baie beter vertoon en met ’n speler soos Siya wat die span lei, kan ons ook nie ’n fout maak nie. “Hy lei met sy spel en almal respekteer hom.” Die OP sal Saterdag in die Nelson Mandelabaai-stadion erg beproef word wanneer hulle die WP weer pak.