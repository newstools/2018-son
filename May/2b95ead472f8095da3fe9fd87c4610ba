DIE Quantum-taxi waarin Theodore Matthews (26) op 14 September 2015 was, is van binne en buite vol gate geskiet. Só het kapt. K. Kanteni van die ballistiese eenheid by die polisie se plaaslike misdaadrekordsentrum gister in die Baaise hooggeregshof getuig. Die skietery het op die hoek van Cottrellstraat en Durbanweg plaasgevind en die taxi is later by die Dora Nginza-hospitaal gevind. Die vermeende leier van die Dust Lifes-bende in die Baaise Northerns, Wendell Jade Peterson (30), van Hollandpark in die Baai, en sy medebeskuldigdes, Jermaine Mitchell­ (30) en Glynn Simione­ Carelson (30), albei van Glendinningstraat in die Baai, Robin Edgar Taylor (21), van Helenvale, en Graham Kammies (35), van Korsten­, word verdink van die moorde op Matthews, Rajen Naidoo en Jermaine “Jabilo” Esau. Hy het getuig dat hy op 14 September 2015 by die Dora Nginza-hospitaal opgedaag het, waar ’n Quantum-taxi gestaan het. Daar was ook ander polisielede op die toneel. AO Mongi Sikondo van die plaaslike misdaadrekordsentrum was besig op die misdaadtoneel. “Hy het aan my ’n minibustaxi, wat ’n Quantum genoem word, uitgewys en aan my die koeëlgate op die voertuig gewys. “Ek het die koeëlgat gedokumenteer en foto’s van die voertuig geneem. Ek het ’n reëling met die ondersoekbeampte wat ook op die toneel was, gemaak om die voertuig die volgende dag by die Mountweg-voertuigstoor te ondersoek.” Kanteni sê hy het die volgende dag die ondersoek op die taxi in die teenwoordigheid van ander polisiebeamptes gedoen. Die omvang en doel van die ondersoek was misdaadtoneel-rekonstruksie en foto’s daarvan en toetse van die verloop van patrone. Kanteni het getuig dat hy gedurende sy ondersoek onder meer koeëlgate in die agtervenster van die voertuig, aan die linkerkant van die agtervenster, aan die linkerkant van die tweede sitplek van die tweede ry van voor af en op die linkerste agtersitplek gevind het. Kanteni het voorts getuig dat die koeëlgate in die agtervenster veroorsaak is deur iemand buite wat die taxi van agter geskiet het. Die eerste twee koeëlgate is deur een koeël veroorsaak en ses ander koeëlgate is ook deur een koeël veroorsaak en is van links buite na die voertuig geskiet. Kanteni het getuig dat sy ondersoek aangedui het dat drie koeëlgate veroorsaak is deur een koeël wat binne in die voertuig geskiet is. Nog ’n koeëlgat by die tweede sitplek is ook binne in die taxi geskiet.