LUC Eymael (afrigter) is besig om Free State Stars se geskiedenisboek te herskryf. Dié Belg het teen alle verwagtinge in die klub van Bethlehem tot sy eerste eindstryd in byna twee dekades gebrei. Stars en Maritzburg Unit­ed pak mekaar op 19 Mei in die Nedbank Cup-eindstryd in die Kaapstad-stadion. Vasgeval Stars, of die Ea Lla Koto, soos hulle ook bekend staan, het laas in 1999 in ’n eindstryd gespeel. Die span het toe met 0-2 vasgeval teen Mamelodi Sundowns in die Rothmans Cup. Dis die einste Stars wat laas seisoen relegasie uit die Premier-sokkerliga (PSL) naelskraaps vrygespring het danksy ’n guns­tiger doeleverskil. Dié seisoen is hulle goed op koers om onder die top-agt-spanne in die PSL te eindig, alles danksy die vernuf en bekwaamheid van Eymael. Dié weier egter om alleen krediet daarvoor te aanvaar. Hy sê dis ook omdat sy spelers positief reageer op sy instruksies. Eymael sê: “Ons speel ál ons wedstryde met ’n goeie gees en houding. “Ek is seker niemand het ons ’n kans gegee om in ’n eindstryd te speel nie. Niemand het ons ook ’n kans gegee om so goed in die PSL te vaar nie. “Ons kan die klub nou sukses bied.”