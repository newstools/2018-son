TWEE van drie beskuldigdes het hul dag in die hof gekry en is skuldig bevind aan onder meer die moord op ’n polisievrou. Die drie, onder wie ’n polisielid, het Vrydag in die Mthatha-hooggeregshof verskyn. Lt.kol. Nomalizo Dukumbana, die bevelvoerder van die Elliotdale-polisiestasie, is op 17 Desember 2013 in die polisie-barakke doodgeskiet nadat gewapende mans haar ge-ambush het terwyl sy van die werk op pad huis toe was. Ná ondersoeke is ontdek dat Noxolo Matya, wat tóé as ’n konstabel by dieselfde polisiestasie gewerk het, Dukumbana vermoor het. Matya het skuldig gepleit vir haar aandeel aan die komplot om Dukumbana te vermoor. Sy is in September 2014 vir lewenslank tronk toe gestuur. Matya is ook tot ’n bykomende 18 jaar tronkstraf gevonnis vir sameswering om moord te pleeg. Die twee vonnisse sal gelyklopend uitgedien word. Die drie ander verdagtes wat later gearresteer is vir sameswering tot moord, het almal onskuldig gepleit. Hulle is AO Pumzile Ngqayimbana, Mbuyiseli Ngqayimbana en Siyamcela Ntshitshi. Pumzile was ook gestasioneer by die Elliotdale-polisiestasie en was Matya se boyfriend ten tyde van die moord. Regter Zamani Nhlangulela het beskuldigde 1, Ntshitshi, skuldig bevind aan moord, die besit van ’n ongelisensieerde vuurwapen met die doel om ’n misdaad te pleeg en die besit van ammunisie. Ntshitshi is vrygespreek op klagte van poging tot moord en sameswering tot moord. Pumzile, beskuldigde 2, het dieselfde klagte as Ntshitshi teen hom gehad en is skuldig bevind aan alle klagte, behalwe poging tot moord en sameswering tot moord. Ntshitshi en Pumzile sal in aanhouding bly tot hul vonnisoplegging op Maandag 11 Junie. Mbuyiseli, beskuldigde 3, is op alle klagte teen hom vrygespreek en is vrygelaat.