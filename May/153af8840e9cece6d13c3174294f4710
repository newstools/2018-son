ADV. Jason Thysse, staatsaanklaer, het Vrydag in sy slotbetoog aangevoer Walter Francis moes as ’n polisieman geweet het iemand sou met sy vuurwapen geskiet word toe hy dit aan iemand gegee het wat by gangs betrokke was. Francis, ’n voormalige cop by die Humewood-polisiekantoor, word alleen aangekla van die moord op Denton Rademeyer op 26 Oktober 2014. Dit kom nadat regter Jannie Eksteen sy medebeskuldigdes, Enzorich Kroates­ en Clement Kogana, Dinsdag in die Baaise hooggeregshof vrygespreek het op al die aanklagte teen hulle. Die uitspraak is gelewer nadat hul lawyers verlede Vrydag aansoek gedoen het vir hul ontslag ingevolge art. 174 van die Strafproseswet. Francis staan ook tereg op ’n klag wat verband hou met die verskaffing van ’n vuurwapen en ammunisie aan iemand wat nie ’n vuurwapen of ammunisie mag besit nie. Sy aansoek om ontslag is geweier. Thysse het gesê Francis is volgens sy eie weergawe aan hierdie klag skuldig. “Soos dit in die klagstaat uiteengesit is, het hy sy semi-outomatiese vuurwapen, ammunisie en magasyn aan Shane ‘Tiekiepop’ Potberg gegee. “As ons byvoorbeeld aanvaar die beskuldigde sê hy het self die vuurwapen, ammunisie en magasyn in die hangkas gesit, wat van die volgende dag?” Thysse het verder verduidelik Francis het die volgende dag vir Tiekiepop gekontak om sy vuurwapen te bring toe hy onthou het dat dit weg is of dat hy dit iewers gelos het. Ooreenkoms Hy het bygevoeg dat die hof Francis se skuld aan die moordklag moet vasstel deur ’n afleiding oor opset te maak. “Die hof moet op grond van feite ’n gevolgtrekking maak dat daar ’n gemene doel was en by implikasie ’n ooreenkoms om die misdaad te pleeg. “ ’n Redelike polisieman wat opleiding ontvang het en wat sy vuurwapen oorhandig het, moes die moontlikheid voorsien het dat iemand daarmee geskiet sou word. “In die getuienis sê die beskuldigde hy weet nie Tiekiepop is ’n gangster nie, maar hy weet Tiekiepop is vriende met gangsters. “In sy sogenaamde bekentenis sê hy Tiekiepop en Enzo is gangsters en is lid van die Spotbouers gang. “Wat is die logiese afleiding wat daarvan gemaak kan word? “Toe hy die vuurwapen oorhandig het, het hy geweet iemand sou daarmee geskiet word. “As die hof die beskuldigde nie aan moord skuldig bevind nie, versoek die staat dat hy aan strafbare manslag skuldig bevind word.” Adv. Terry Price, Francis se regsverteenwoordiger, het in sy slotbetoog gesê Francis moet vrygespreek word op die klag wat verband hou met die verskaffing van ’n vuurwapen. “Klag 2 moenie verder aandag geniet nie. Hy moet vrygespreek word. Mnr. Thysse was nie een keer krities oor die beskuldigde se getuienis nie. “Die klag teen die beskuldigde is nie wat mnr. Thysse sê dit is nie. Wat mnr. Thysse sê, is dat hy skuldig bevind moet word op sy eie weergawe. “Die weergawe is dat hy die vuurwapen aan Tiekiepop gegee het om dit onder klere weg te steek en die hangkas te sluit.” Hy het gesê dit is nie die klag teen Francis nie. “Dit is duidelik dat die beskuldigde moet weet waarvan hy aangekla word. “Daar is ’n verskil in die klagstaat en die opsomming van wesenlike feite,” het hy betoog. Price het ook sake aangehaal waarin ’n beskuldigde vrygespreek is toe ’n klagstaat en opsomming van wesenlike feite verskil het. Hy het verduidelik die hof moet vasstel wat die beskuldigde se opset was toe hy die vuurwapen oorhandig het. Price het gesê hy was in detail voorbereid om die hof oor die moordklag toe te spreek, maar hy het meer tyd versoek om sy betoog vir die klag oor moontlike strafbare manslag voor te berei. Eksteen het hom toe op die vingers getik. Eksteen het gesê hy verwag dat senior regsmense beter voorbereid is. Price het geantwoord dat hy die aanmerking dat hy nie voorbereid is nie, as ’n belediging beskou en dat hy respek verdien. Die saak is tot môre uitgestel sodat Price sy slotbetoog kan voortsit.