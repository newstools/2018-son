SUID-AFRIKA se Ont­luikende Vrouekrieketspan het al hoe beter in hul driehoekige reeks in Suid-Afrika gevaar. In hul eerste wedstryd teen Australië se o. 19-span was die besoekers veels te sterk. In die eindstryd Saterdag het sake egter baie mededingender verloop. Australië se Shooting Stars was dié slag met net 21 lopies baas op die Groenkloof Oval in Pre­toria. Tumi Sekhukhune (4/44) en die veelsydige Nadine de Klerk (3/33) het puik geboul en Australië tot 192 lopies beperk. Les Sekhukhune het altesame 13 paaltjies in 5 wedstryde in dié reeks geëis. Hannah Darlington (43) was die wenspan se beste kolwer en Tayla Vlaeminck (6/27) het die SA kolwers laat les opsê. De Klerk het haar goeie boulvertoning met flink kolfwerk opgevolg. Sy het 48 lopies aangeteken met goeie ondersteuning deur Sinalo Jafta (25). Die tuisspan het op 131/4 in die 28ste boulbeurt na ’n wenspan gelyk, maar toe begin dinge skielik dramaties skeefloop. Die laaste 6 paaltjies is binne 7,4 boulbeurte vir net 40 lopies uitgehaal.