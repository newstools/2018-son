MOENIE verbaas wees as Australië se geskorste balpeuter-trio se straftydperk verkort word nie. Steven Smith, David Warner­ en Cameron Bancroft keer dalk gouer as wat verwag is, na die krieketveld terug. ’n Sterk veldtog kry na bewering agter die skerms gestalte om druk op Krieket Australië te plaas om die drie spelers se skorsings korter te maak. Smith, die voormalige kaptein, en Warner sal eers in April volgende jaar weer vir hul land mag speel. Bancroft kan in Januarie weer speel. Dié drie het erken hulle het met die bal gepeuter om ’n voordeel te probeer kry in die derde toets teen Suid-Afrika vroeër vanjaar in Kaapstad. Ná hul aanvank­like nuuskonferensies het Smith en Warner weer onlangs nuuskonferensies gehou. Daar word bespiegel dis alles deel van die veldtog om die straftydperk verkort te probeer kry. Die voormalige afrigter Darren Lehmann het ook die naweek vertel watter wonder­like mense dié drie geskorstes is en hoe lief hy vir hulle is. Die nuwe afrigter, Justin Langer, het ook reeds gesê hy sal dié drie in die toekoms in Australië se kamp terugverwelkom. Boonop het van die Proteas ook met die skorsings gesimpatiseer.