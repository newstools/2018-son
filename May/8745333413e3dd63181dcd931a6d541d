DIS ’n inspirerende verhaal oor ’n ongelooflike begin van sy loopbaan, maar die storie is nog baie ver van die einde. Só het die SA naelloop-ster Wayde van Niekerk Dinsdagaand by die bekendstelling van sy dokumentêr – 43.03: The Wayde Van Niekerk Story – op ’n spoggerige geselligheid by die Waterfront in Kaapstad aan Son gesê. Die dokumentêr vertel Van Niekerk se lewensverhaal van ’n laaitie wat op die Kaapse Vlakte grootgeword het totdat hy sy droom verwesenlik het deur eindelik ’n goue medalje op die Olimpiese Spele te wen. Die 25-jarige boorling van Kaapstad het nie net in 2016 op die Spele in Rio goud in die 400 m vir mans (43.03) verower nie, maar ook die wêreldrekord verpletter. Hy sê: Dis nie altyd maklik om jou eie storie te vertel nie, maar nadat ek my eie dokumentêr gekyk en al die positiewe terugvoering gehoor het, glo ek dit was beslis die moeite werd. “Hopelik is dit ’n storie wat al die mense van Suid-Afrika kan inspireer. “Ek waardeer nou die pad wat ek tot dusver in my lewe geloop het. “Dit verskaf ook die vonk vir my om opnuut die rekordboeke te wil herskryf. “As ek in my lewe die opinie van baie mense gevolg het, sou ek dalk nie vandag die wêreldrekordhouer gewees het nie.” Benewens Wayde se vrou, Chesney, sy neef Cheslin en dié se vrou, Layla, was Rachel Kolisi, eggenoot van die nuwe Springbok-rugbykaptein, Siya Kolisi, sowel as die Olimpiese swemmer Chad le Clos en talle ander bekendes almal daar om Van Niekerk te ondersteun.