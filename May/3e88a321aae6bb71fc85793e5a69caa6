’N KORRUPTE verhouding tussen top cops en hul blesser is nou poer in sy moer. Dít is nadat lt.genl. Arno Lamoer, gewese Wes-Kaapse polisiehoof, en sy drie medebeskuldigdes mang toe gestuur is. Lamoer, Saleem Dawjee, en brigg. Darius van der Ross en Kolindhren Govender is laas maand in die Kaapse hooggeregshof skuldig bevind op tien korrupsieklagte. Regter Rosheni Allie sê die top-offisiere het geld en gifts van die sakeman Dawjee gekry. In ruil hiervoor het hy voorkeur gekry wanneer hy hul hulp nodig gehad het. Allie sê Dawjee het nie net voorkeur by die top-offisiere gekry nie, hy het dit ook van ander polisielede vereis. “Wanneer lede van die publiek met cops uithang, verwag hulle jy moet hulle dadelik uithelp wanneer hulle dit benodig. Dis ’n geval van die een hand was die ander.” Sy sê Dawjee het sy maatskappye, Towbars Cape CC en Towbars King CC, gebruik om die offisiere om te koop. “Hy was openlik en braaf hieroor. Hy het selfs gespog. Lamoer het die platform geskep om gebruik te word. Die ander twee het toegelaat dat hul vriendskap gebruik is om korrupsie te begin.” Die korrupte verhouding het in April 2011 begin en tot 2013 geduur. Lamoer het kontant en geskenke ter waarde van R67 329 van Dawjee gekry. Govender het R24 601 gekry en Van der Ross R7 324. Allie sê sy was nie oortuig dat enigeen van die offisiere enigsins berou het nie. “Hulle erken hulle het geld van Dawjee ontvang, maar hou dit as lenings voor.” Allie het ook na die voormalige polisiekommissaris Jackie Selebi verwys. Sy sê dit is onwaarskynlik dat die beamptes nie van dié saak geweet het nie. “Hoe kon geeneen van hulle gedink het dis nie korrupsie om geld en geskenke van iemand te kry nie? Hulle moes geweet het waarmee hulle doenig was. “Hulle het ook nie die hof in hul vertroue geneem en verduidelik hoekom hulle nie die gifts verklaar het nie.” Sy sê nie een van die beskuldigdes het ’n goeie rede gehad oor hoekom hulle nie moet tronk toe gaan nie. Sy sê hulle almal het kinders, maar dat die kinders reeds volwassenes is. Dawjee, ’n diabeet, en Lamoer is albei tronkstraf van agt jaar opgelê waarvan twee jaar opgeskort is. Hulle sal ses jaar moet mang. Van der Ross is vier jaar tronkstraf opgelê waarvan twee jaar opgeskort is. Hy sal dus twee jaar sit. Gehuil Govender is ses jaar tronkstraf opgelê waarvan twee opgeskort is. Hy sal dus vier jaar in die gevangenis wees. Die offisiere se familie wat die hofsaak bygewoon het, het in die hof gehuil. Volgens ’n ingeligte het die mans self ook in die aanhoudingselle krokodiltrane gestort. Die veroordeeldes het gister aansoek gedoen om borgtog hangende ’n aansoek om appèl wat Maandag aangehoor sal word. Die borgtogaansoek gaan vandag voort. Bittersoet Lt.genl. Yolisa Matakata, die 
waarnemende hoof van die Valke, het gister die vonnis van Arno Lamoer en sy 
drie medebe­skuldigdes as bittersoet beskryf. Lamoer, die gewese baas van 
die polisie in die Wes-Kaap, asook twee voormalige brigadiers, Kolin 
Govender en Darius van der Ross, en ’n sakeman, Saleem Dawjee, is gister
 tronk toe gestuur vir korrupsie en bedrog. Mataka sê die ondersoek was nie maklik nie en die hofsaak was nog moeiliker. “Baie lede was betrokke by die saak. Niemand het gedink dat die saak so ver sou gaan nie.” Sy sê hulle waardeer die vonnis, hoewel hulle meer sou wou hê. “Die
 hof het egter steeds ’n duidelike boodskap uitgestuur dat jy sal boet 
vir jou dade en dat niemand verhewe is bo die gereg nie.” Eric Ntabazalila, die woordvoerder van die nasionale vervolgingsgesag, het ook die vonnis verwelkom. “Regter
 Rosheni Allie het benadruk dat die mans geen berou getoon het vir hul 
dade nie. Sy het ook genoem dat korrupsie in die regering en veral onder
 die polisie toeneem.” Dan Plato, die Wes-Kaapse minister van 
gemeenskapsveiligheid, het ook die vonnis verwelkom. Hy sê die hele saak
 het die polisie se naam beklad. “Die vonnis is ’n duidelike teken van die hof dat korrupsie en misdadigers nie in die polisie geduld sal word nie. “Geen verkeerde daad sal ongestraf bly nie.” 