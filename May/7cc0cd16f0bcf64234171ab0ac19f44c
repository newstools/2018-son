KATY Perry voel Meghan Markle se rok het soos ’n sak aan haar gesit. Meghan het Saterdag met prins Harry getrou in ’n baie eenvoudige (lees: vervelige) Givenchy-rok wat deur die Brit Clare Waight Keller ontwerp is. Us Magazine berig toe die Roar-sangeres gevra is oor die hertogin van Sussex se trourok, het Katy nie teruggehou nie. Katy het die moed gehad om te sê wat die meeste mense nie durf sê nie. Sy sê: “Ek sou vir nog een fitting gegaan het.” En die kersie op die koek was toe sy sê Kate Middleton, Meghan se koninklike skoonsus, het beter as sy op haar troudag gelyk. “Kate het gewen,” het Katy gesê en geknipoog. Sy voeg toe by: “Ek is jammer. Ek praat altyd die waarheid. Nog een fitting ... Maar ek is lief vir jou.” Katy het eerlikwaar die reine waarheid gepraat ... Ek het meer van Meghan verwag.