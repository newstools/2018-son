HULLE is die glam royals, so hulle hoort op dié blaaie. Ek praat nou natuurlik van my mancrush, prins Harry van Brittanje, en sy verloofde, daai mooie Amerikaanse aktrise Meghan Markle. As ’n mens YOU glo, loop die gerugte nou dat die tweetjies op die Karibiese eilande wil gaan wittebrood hou. Nou wat is verkeerd met ’n verlate strand, mooi, skoon, wit sand, louwarm, blou water en palmbome, of hoe? Harry (33) en Meghan (36) kan beslis nie aan iets beters dink nie. Metro berig die couple kan ál hierdie dinge geniet as hulle die eiland Nevis as wittebroods­bestemming kies. Hier’s die redes: Harry het die sonnige eiland in 1993 die eerste keer besoek. Hy was toe nog ’n laaitie en was daar saam met sy ma, prinses Diana. Baie jare later, in 2016, het hy die eiland amptelik besoek as ’n gesant vir sy bekende ouma, queen Elizabeth haarselwers. Tydens daai besoek het hy baba-skilpaaie op ’n private strand losgelaat. Die kersie op die troukoek? Die premier van die nabygeleë Antigua het die couple ook amptelik genooi om dáár te kom honeymoon hou. Die couple moet binne ’n maand besluit. Maar hier’s die snag: ’n Security team sal eers moet uitvlieg om te kyk of alles privaat genoeg is. Die mense wil tog nie foto’s van hulself kaalgat op die beach (of in Son) sien nie, of hoe?