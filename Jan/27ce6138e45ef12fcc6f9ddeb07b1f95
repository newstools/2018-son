DIE saak teen die vermeende sekspes-pastoor van Durban is gister in die Baaise landdroshof weer uitgestel. Past. Timothy Omotoso (58) is die stigter van die Jesus Dominion Inter­nation­al Church. Hy staan tereg op 10 klagte van mensehandel, 2 van verkragting en 10 van onsedelike aanranding. Vroue en meisies van tot so jonk as 13 jaar is by die saak betrokke. Gister het ’n nuwe lawyer, Peter Dauberman, op rekord gekom vir Omotoso en sy twee medebeskuldigdes, Lusanda Solani van Durban en Zukiswa Sitho van Hume­wood. Solani (36) en Sitho (28) is tans albei uit op borgtog. Dauberman het gister aan landdros Thandeka Mashiyi gesê hy wil dokumente oor die klagte teen sy drie kliënte aan die direkteur van openbare vervolging voorlê. Intussen het die hof ’n lasbrief uitgereik vir die inhegtenisneming van Solani. Dit volg omdat sy intussen die lewe geskenk het, maar nie gister se verrig­tinge bygewoon het nie. Ingevolge haar borgtogvoorwaardes was sy ver­onderstel om gister in die hof te verskyn. Die hof het gelas Solani moet weens die verontag­saming van haar borgtogvoorwaardes teen 13 Februarie in die landdroshof verskyn; anders sal sy in hegtenis geneem word. Die hof het ook gelas dat die saak tot 8 Maart uitgestel word. Omotoso het sedert vroeg vanjaar reeds vier verskillende regspanne gehad. Aanvanklik het hy gebruik gemaak van die dienste van Alwyn Griebenow van Griebenow Ingelyf en adv. Terry Price. Kort hierna het James Riley van James Riley Prokureurs in die Baai tydelik vir Omotoso opgetree in opdrag van McLoughlin Porter Incorporated Attorneys in Vereeniging. Alwyn Rossouw van dié firma het by Riley oor­geneem en Omotoso hierna verteenwoordig. Gister het Dauberman amptelik vir Omo­toso op rekord gekom. Omotoso se appèl teen sy eerste onsuksesvolle borgtog-aansoek het in Desember verlede jaar misluk. Regter Glen Goosen het onder meer in sy uitspraak gesê die besluit van die landdros om nie borgtog toe te staan nie is gegrond op die essensie van die staat se saak – naamlik dat daar ’n kans is dat die appellant sy verhoor kan ontduik en met getuies kan inmeng en hulle intimideer. Goosen het gesê die landdros het in dié verband ’n positiewe bevinding gedoen. Hy meen die appellant het ook aangevoer die landdros het dit teen hom gehou dat hy in sy eerste aansoek om borgtog op ’n beëdigde verklaring staatgemaak het. Volgens Goosen is dit nie die geval nie. Wat die landdros volgens hom bedoel het, is dat die vertroue op ’n beëdigde verklaring beperkings het as gevolg van die bewyskrag daarvan. Gister het honderde Omotoso-ondersteuners met plakkate en baniere voor die Baaise landdroshofgebou betoog. Van hulle het T-hemde aangehad waarop staan: “Free Pastor Timothy Omotoso.” Sy vrou, Taiwo, en Sitho, een van sy mede­beskuldigdes, is gister in en uit die hofgebou begelei terwyl stoere aanhangers hul gesigte met twee sambrele toegehou het. Omotoso bly in aanhouding.