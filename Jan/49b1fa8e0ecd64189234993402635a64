’N HERRIE waarby ’n dosent­ van Boland Kol­lege en ’n wit ANC-lid betrokke is, het op Facebook losgebars. Die ANC-lid, wie se naam aan Son bekend is, het ver­lede week saam met ouers en die EFF voor Hoërskool Overvaal in Vereeniging betoog nadat 55 leerders wat luidens berigte in Engels onderrig wil hê, toegang tot die skool geweier is. Volgens ’n bron wat anoniem wil bly, is ’n sekere mnr. Lötter baie aktief op die Facebook-blad Dossier: Volks­belange. Dit het sowat 14 000 lede. Lötter is die hoof van inligting vir die politieke party Front Nasionaal (FN) en ’n dosent en werknemer van Boland Kollege. Die bron beweer sedert die betoging in Vereeniging het verskeie posts van ’n persoonlike en professionele aard oor die ANC-lid op die Facebook-blad verskyn. Die plasings grens na bewering aan haatspraak, insluitende homofobiese opmerkings, en is gewelddadig van aard. Die bron sê: “Die lede van die FN comment onder meer sy moet ‘die from Aids’, ‘that her house should be burned down’ en ‘that she should be kicked to death’. “Daar word ook na haar verwys as ‘white trash’, ’n ‘white k*ffer f*cker’ en ‘hoar’ (sic). “Foto’s van haar huis, ’n padkaart en aanwysings na haar huis, sowel as haar vennote se werknommers en werkbesonderhede is ook opgelaai,” sê die bron. Die man sê verder Lötter is ’n administrateur van die Facebook-groep, maar geen van die comments is ver­wyder nie. “Dit is ’n ernstige saak. Ek kan nie sien hoe iemand wat sulke haatspraak toelaat, in enige akademiese of multi-kulturele omgewing ’n gesonde rolmodel vir jong mense kan wees nie,” sê hy. Grethe Conradie, die waarnemende bestuurder van bemarking en kommunikasie vir Boland Kollege, het gesê die instansie het nie ’n formele klag ontvang nie. “Die kommunikasie van die klaer is op ons openbare Facebook-blad geplaas en ons het daarop reageer,” het sy bygevoeg. Conradie het bevestig Daniel Lötter is ’n program­bestuurder by die kollege en dat sy werkgewer bewus is daarvan dat hy die hoof van inligting is vir FN. Die waarnemende hoof van die kollege is Vrydag ingelig oor die posts of Facebook, het sy bygevoeg. Conradie het ook gesê hulle ondersoek op die oomblik die saak. “Die kollege het ’n gedragskode wat deur die personeellede nagekom moet word. Ons plaas ’n hoë premie op ons waardes, wat in lyn is met die Grondwet van ons land,” het sy gesê. Son probeer sedert verlede Vrydag om Lötter se kant van die saak te hore te kry, maar hy het nie op enige boodskappe gereageer nie.