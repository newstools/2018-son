’N EERSTE tjankie in die nuwe jaar. Só het 163 babas hul eerste daggie op Nuwejaar in die Wes-Kaap begroet. Die Mowbray-kraamhospitaal is die inrigting waar die meeste Nuwejaars­babas gebore is. Dié plek spog met 19 seuns en 10 meisies. Dwayne Evans, die Red Cross War Memorial-kinderhospitaal se woordvoerder, sê die eerste twee babas in die Wes Kaap is 00:01 gebore. Die babaseuntjies is albei in die Mowbray-kraamhospitaal gebore. “Die een weeg 3,420 kg en is 53 cm lank, terwyl die ander seuntjie ’n klein bulletjie is wat 4,860 kg by geboorte geweeg het en 55 cm lank is,” volgens Evans.  Die New Somerset-hospitaal volg tweede met 17 babas, waarvan daar 7 seuns en 10 meisies gebore is. Melisha Dodgen-Roman, een van die mammas wat op Nuwejaarsdag die lewe geskenk het, het gesê sy het glad nie verwag dat haar seuntjie op 1 Januarie gebore sou word nie. “Hy moes eintlik al op 22 Desember hier gewees het. Maar my seuntjie Ajay het ander planne gehad.  “Hy is gesond en lekker vetjies en ons is net bly alles het reg geloop,” het Dodgen-Roman gesê. Sy het eers besef dat sy een van die eerste mammas is wat op Nuwejaarsdag die lewe geskenk het toe die dokters en verpleegsters vir haar kom vertel het. “Ek is net bly dat hy nou hier is. Dit sal ’n lekker storie wees wat ek hom eendag kan vertel,” spog sy. Wendy Manduwa, nog ’n ma wat aan ’n seuntjie die lewe geskenk het in die Mowbray-kraamhospitaal, is overjoyed met haar nuwe baba. “Hy is mooi groot en gesond. Sy twee broers by die huis kan nie wag om hom te sien nie,” het sy gesê.  Die totale getal bestaan uit 96 seuns en 67 meisies. Evans het gesê die Wes-Kaapse gesondheidsdepartement is trots op die provinsie se nuwe 2018-babas. “Die departement wens al die gesinne geluk met hul nuwe babas.” Die finale getal Nuwejaarsbabas by alle Wes-Kaapse geriewe kan eers later in die week bepaal word.  “Ons verwag dat die syfers sal styg soos nog inligting ontvang word van oral in die provinsie,” het Evans gesê.