DIE lede van die Suid-Afrikaanse krieketkamp is vasbeslote om nie sommer weer aan sy aanvangskombi­nasie te karring nie. Dis omdat die keurders lank gesukkel het om ’n geskikte vennoot vir die bestendige aanvangs­kolwer, Dean Elgar, te vind. Aiden Markram vorm nou ’n suksesvolle kombinasie met Elgar. Dié het egter nou las van ’n bobeen-be­sering. Hy sal vandag ’n fiksheidstoets moet slaag om te bewys hy is reg om van môre af in die derde en laaste toets teen Indië in Johannes­burg te speel. Sedert hy dié besering in die tweede toets opgedoen het, het die Proteas se ­mediese span hard gewerk daaraan om Markram te laat herstel. Markram en Elgar het in die Proteas se laaste vier toetse baie waardevolle ­bydraes gelewer. In die toetse teen Bangladesj, Zimbabwe en Indië (twee toetse) het hulle sewe keer saam gekolf en vyf keer gesorg vir ’n vennootskap van 50 lopies of meer. Hul gemiddelde vennoot­skap ná vier toetse is meer as 100 lopies per toets. Die Proteas se kaptein, Faf du Plessis, het juis voor die eerste toets teen Indië gesê dié aan­vangs­­paar se kolfwerk sal een van sy span se sterk punte in die reeks wees. As Markram nie fiks is nie sal die Proteas se plaasvervanger-kolwer in die groep, Theunis de Bruyn, hom moet vervang. Hoewel hy al voorheen in dié rol was, is De Bruyn eintlik ’n middelorde-kolwer. Quinton de Kock is ook ’n opsie, maar is nie op dreef nie en het ook ’n groot taak as paaltjiewagter.