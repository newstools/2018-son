DIE Gamtoosvallei­dorpe Hankey en Patensie het byna hul volle waterkwota vir die jaar wat eindig op Junie 2018, gebruik. Elza van Lingen, die burgemeester van die Kouga-munisipaliteit, sê die jongste lesings in Desember het aangedui dat Hankey net 9% van sy kwota en Patensie 36% van sy kwota beskikbaar het. Hankey en Patensie ontvang albei hul grootmaat- ongesuiwerde water van die Gamtoos se staatswaterskema, wat deur die Gamtoos-besproeiingsraad geadministreer word. Die skema sluit die Kouga-dam en die stroomafwaartse kanaalstelsel in. Van Lingen het gesê die departement van water en sanitasie het in Julie 2017 die gemagtigde maksimum- onttrekking vir gebruik deur Hankey en Patensie weens die voortdurende droogte met 25% gesny.  “Die toekenning vir die dorpe het sowat 880 000 kl per jaar beloop, maar dit is verminder tot 660 000 kl. “Wat die afname besonder uitdagend gemaak het, is dat hierdie toekennings in die verlede selfs onder normale reënvaltoestande onvoldoende was.” Sy het gesê dat alternatiewe watervoorsieningsbronne ondersoek word, maar dat opsies beperk is. “Ons sal water van die Kleinrivier na die Hankey- waterbehandelingsaanleg pomp. Water sal ook uit ander gebiede aangery word, indien nodig. “Hierdie maatreëls alleen kan egter nie genoeg wees nie. Ons het ook inwoners en sakelui nodig om hul rol te speel. Gebruik water baie spaarsaam en slegs wanneer dit absoluut noodsaaklik is.” Sy sê dat boorgate ook geboor sal word om die watervoorsiening te versterk, maar dat die geologie van die gebied nie bevorderlik is vir grondwaterretensie nie. “Geofisiese toetsing is reeds in die Hankey-omgewing uitgevoer en ons wag op die uitslae daarvan sodat ons kan begin boor vir water. “Toetse sal dan ook in die omgewing van die Kouga-dam gedoen word om ander moontlike boorplekke te identifiseer. “Hierdie prosesse, insluitend die installering van die nodige infrastruktuur, word eers teen die middel van 2018 voltooi. “Die risiko van watertekorte aan Hankey en Patensie oor die volgende paar maande is dus hoog en ekstreme maatreëls soos beurtwater sal moontlik geïmplementeer moet word,” het sy gesê.