DIE Baaise rapper Jason “‘JBux ” Fraser (36) – ook bekend as Die Ou Dada – se album, Werke Staanie ­Stillie, word binnekort uitgereik. Fraser, van Hillside, het verlede jaar ’n liedjie genaamd “Protest!” op sosiale media uitgereik. Hy het daarmee ’n beroep op die metro se burgemeester, Athol ­Trollip, gedoen om in te gryp nadat talle woedende inwoners van ­Helenvale paaie afgesper en tyres gebrand het. Volgens Fraser (36) is die nuwe album daarop gemik om mense aan hul oneindige potensiaal te herinner, maar ook om hulle nie te laat vergeet dat daar kwessies is wat openhartig gehanteer moet word nie. Jason sê hy het sedert middel November ’n liedjie per dag in video-formaat via Facebook uitgereik. “Dit was om myself genoegsaam te dissiplineer om my droom as ’n kunstenaar te vervul. “Dit het toe gegroei tot iets wat almal waardeer het en dié wat dit gehoor het, het ’n volledige album versoek. “Ek het toe besluit om my liedjies – dié wat uitgereik is én dié wat nog nie uitgereik is nie – op ’n volledige album, Werke Staanie ­Stillie, saam te stel.” Hy sê hy wil hierdeur mense – veral mans in die gemeenskap – laat dink oor dinge waaroor daar eintlik openlik gepraat moet word. “Die liedjies handel oor die misbruik van vroue en die superster-entitlement mindset wat ons mense soms het.  “Ek gee besonderhede van ­fallen heroes wat geen dissipline gehad het nie en wat net op hul talent staatgemaak het. “En ‘Okokoko’ is ’n snaakse liedjie wat handel oor die land se toestand, Springbokke en Bafana se slegte vertonings op die oomblik. ‘Oom Koeries se Stories’ gaan oor ’n ouer wat ’n kind in die tronk het en op soek is na antwoorde oor hoekom sy kind ’n slagoffer geword het.” Hy voeg by dat die album se titel ’n algemene toon van opheffing aandui wat aspirant-sakelui wil inspireer. Daar is agt snitte op die album. Van die lirieke uit die titelsnit lui:  “Vir die boeties innie ­barbershop, die carpenter se hok, die vis-en-chip shop owner / die tyre repair en spares spot / Die cellphone shop met phones … Die taxi-eienaar, die electrician / die salon wat jou hare doen/ An Mona … die aunty wat koek en biscuits bak, die straathoek-hawker wat groente en vrugte pak / Die mechanic wat jou help as jou pistons kap / Listen up – my naam is Mr Bux/ As ek kan help – sit trust en vertroue in jouself/ Nike- stoeka / Doenit, manskap, kap an, rol op jou moue / Want ‘is ver van over … Niemand gan jou purpose hie fulfill’ie … Ah uh! Werke staanie stillie, nè!  Jason sê die uitreik van die album kan einde vandeesmaand of vroeg in ­Februarie verwag word. 