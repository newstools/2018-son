SUID-AFRIKA se krieketkamp het ’n plan met Khaya Zondo in die eendaagse groep in gedagte. Die Dolphins se kaptein is saam met die naatbouler Lungi Ngidi die enigste lede van die groep wat nog nie eendaagse krieket vir die Proteas gespeel het nie. Die groep is vir die eerste drie ODI’s in volgende maand se reeks van ses wedstryde teen Indië aangewys. Volgens die sameroeper van die keurders, Linda Zondi, kan Zondo in die toekoms nog ’n belangrike rol in die middelorde vertolk.“Hy is ’n kolwer wat die slag kan roteer en het die krag om grenshoue te slaan.“In Suid-Afrika A se wedstryde het hy gewys hy het die vaardighede en potensiaal om die Proteas met sukses te verteenwoordig.” Zondo was in 2015 in die ODI-groep wat in Indië was, maar het nie speelkans gekry nie. Ngidi het al toetse en  T20’s vir die Proteas gespeel, maar sal sy ODI-buiging maak as hy teen Indië ingespan word.Farhaan Behardien was die laaste seisoene ’n gereelde lid van die ODI-groep, maar is weg­gelaat.