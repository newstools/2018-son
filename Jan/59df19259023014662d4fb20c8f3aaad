’N SPLINTERNUWE atletiekklub vir die Baaise Northerns. Dit is waaroor die Finnis-straat-sportforum droom vir die jeug van die Northerns. Gordon Norris, die voorsitter van die forum, sê die herlewing van atletiek in die Northerns is die inisiatief van een van hul lede, Derrick Hosche. Volgens Norris is atletiek besig om in die Northerns uit te sterf. Hy sê skole hou net een keer ’n jaar ’n atletiekbyeenkoms en sodra dit verby is, is alles net tjoepstil. Volgens Norris was atletiek vroeër jare groot in die Northerns en was dit aktief tot op klubvlak. Norris sê met die nuwe atletiek-inisiatief fokus hulle veral op baannommers, diskus en gewigstoot. Hy sê in dié stadium is daar 30 kinders tussen die ouderdomme van 3 en 18 jaar oud wat belang stel. Volgens Norris wil hulle deur middel van hierdie inisiatief talent identifiseer en dan sal daar intensiewer met dié kinders gewerk word. “Ons wil bekende atlete inbring om te kom help met die afrigting.” Hy sê sportlegendes of enige groot sportliefhebber in die Baai word ook genooi om hand te kom bysit met die atletiek. Norris sê die forum wil ook die munisipaliteit nader vir ’n atletiekbaan. Die Gelvan-sportterrein is te ver. Die forum vra ook vrywilligers om te help met die vervoer van kinders en om ander relevante bydraes te maak. Dit is omdat die forum nie die kinders se ouers wil belas met geld wat uitgegee moet word nie. Woensdag het die forum sy eerste suksesvolle mini-atletiekbyeenkoms gehou op die Finnisstraat-sportterrein in Bloemendal. Norris sê Maandae en Dinsdae is daar afrigtingsklinieke op dié sportterrein en alle kinders is welkom.