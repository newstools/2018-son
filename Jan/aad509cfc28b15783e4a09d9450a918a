DIE VULLIS by die Manenberg-polisiestasie hou beamptes en personeel by die polisiekantoor gevange. Dis die stand van sake by die cop shop hier omdat die kontrak van ’n diensverskaffer vir vullisverwydering glo nie hernu is nie. Beamptes van die polisiestasie sê hulle werk al weke lank in die stank as gevolg van die hope vullis wat in hul binnehof lê. “Ons pleit nou al weke by management om ’n plan te maak. Dit stink en die polisiestasie is vol vlieë,” het een van die beamptes gesê. Volgens nog ’n beampte het die departement van openbare werke glo nie die munisipaliteit betaal nie. Een van die senior beamptes by die polisiekantoor sê die probleem met die vullisverwydering is dat die diensverskaffer se kontrak nie hernu is nie. “Dit blyk daar is ’n probleem met die ondertekening van die nuwe kontrak.” Sers. Noloyiso Rwexana, ’n polisiewoordvoerder, het by navraag gesê senior beamptes by die polisie se provinsiale kantoor het ’n ondersoek begin om agter die kap van byl te kom. “Die toestand daar is ’n baie ernstige probleem en ’n gesondheidsgevaar.”