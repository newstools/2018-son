TWEE sesse vanaf die laaste twee balle deur Robert Frylinck (14*) het gisteraand op Bolandpark in die Paarl die Dolphins met drie paaltjies oor die Cape Cobras laat seëvier Die grondslag vir dié skitterende oorwinning in die Momentum-eendagwedstryd is egter deur Morné van Wyk (107) en Sarel Erwee (80) gelê. Dié aanvangskolwers het van meet af die langsteel ingelê en 161 lopies om die eerste paaltjie aangeteken. Dit was ’n rekordvennootskap om die eerste paaltjie. Ashwell Prince, afrigter van die Wes-Kaapse franchise, was genoop om twee van sy sleutelboulers, Dane Paterson en Rory Kleinveldt, weens beserings te vervang. Prince het toe vir Ferisco Adams en Tshepo Moreki ingespan. Die paaltjiewagter Carlos Koyana moes ook plek maak vir Kyle Verreynne. JP Duminy, kaptein van die Cobras, het besluit om eerste te kolf en het met ’n uitstekende vertoning sy span in ’n goeie posisie geplaas. Duminy het 86 sprankelende lopies van 66 balle aangeteken. Hy was betrokke in twee waardevolle vennootskappe. Duminy het saam met Wayne Parnell 76 lopies om die vyfde paaltjie aangeteken. Daarna het hy en Verreynne 40 lopies om die sesde paaltjie op die telbord geplaas. Dit het grootliks bygedra dat die Kapenaars 289/6 in 50 beurte kon aanteken.  Die aand het egter aan Frylinck behoort. Toe Calvin Savage (3) met die telling op 279/7 uitgehaal is, het die Dolphins met twee balle oor 11 lopies vir ’n oorwinning benodig. Met Adams wat geboul het, het Frylinck die laaste twee balle oor die grenstou gelig om die oorwinning te verseker.