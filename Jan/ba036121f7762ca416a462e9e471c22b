OM FAMOUS te wees, is nie vir J’Something van veel waarde nie. Zalebs.com berig die sanger het op Cliff Central oor 2017 gesels. “Een ding wat ek in 2017 besef het, is dat ek nie famous wil wees nie. Dis nie my ambisie in die lewe nie,” sê die MiCasa-sanger. “Ek wil nie doodgaan en ’n famous ou wees nie.  “Ek wil doodgaan en ’n goeie man, ’n goeie pa en ’n goeie gesinsman wees. Ek wil daar wees vir my ma en ek wil daar wees vir my broer.” Yip, J’Something is ’n pa. “Iets wat ek nog nooit aan die wêreld genoem het nie, is dat ek nou ’n laaitie het. Ek het my eersgebore seun.” Die sanger en chef het bygevoeg 2017 was professioneel goed vir hom, maar uitdagend wat sy privaatlewe betref. Hy was só besig dat hy nie baie tyd met sy familie deurgebring het nie en het besef hy moes dinge rustiger vat toe sy ma ’n ligte hartaanval gehad het wat hom laat skrik het.