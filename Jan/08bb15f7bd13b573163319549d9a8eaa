DIE burgemeester van Kaapstad, Patricia de Lille, se nuwe plan met waterbeperkings is amper soos om die armes met die rykes se riool te vermoor. So sê Cosatu oor die jongste maatreëls wat aangekondig is om water in Kaapstad te bespaar. Deel van De Lille se nuwe maatreëls is om huishoudings wat meer as 6 000 liter water per maand gebruik, swaar te penaliseer. Volgens Cosatu sal slegs die rykes die boetes kan bekostig. Die armes sal dus die meeste ly. Die vakbond sê in ’n verklaring dat die rykes sal aanhou om soveel water te gebruik as voorheen, omdat hulle die ekstra koste kan betaal. “Die getal waterpunte wat beplan word vir Dag Zero is nie ’n werklikheid nie omdat die Stad nie genoeg tankers het om water na gemeenskappe te vervoer nie. “Niemand praat ook van die gevare wanneer die water in die rioolstelsel opdroog en dit verstop word nie. “Riool uit die hoër dele van Kaapstad, waar daar meestal rykes woon, sal afloop na die Kaapse Vlakte, waar arm gemeenskappe leef. “Die riool sal ’n verskeidenheid dodelike siektes veroorsaak en mense sal sterf,” lui die verklaring. Vergader ’n Groepie Cosatu-lede het gistermiddag voor die burgersentrum in Kaapstad teen die nuwe maatreëls betoog. De Lille het einde laas week ook aangekondig dat vlak 6B-beperkings op 1 Februarie sal inskop. Mense mag dan net 50 liter water per dag gebruik. Die Wes-Kaapse premier, Helen Zille, vergader vanoggend met beamptes van na­sionale rampbestuur, die Suid-Afrikaanse Polisiediens (SAPD), die Suid-Afrikaanse Weermag (SAW), die Staatsveiligheidsagentskap en ander rolspelers oor die waterkrisis. Die fokus van die vergadering is om te beplan en voor te berei vir Dag Zero.