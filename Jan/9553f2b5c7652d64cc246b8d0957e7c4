PACALTSDORP. – “Haal jou goue tand uit, dan kan jy hier skoolgaan.” ’n Ma kla dat dít is wat haar klong by die skool moes hoor. Tog redeneer ma Myrtle Crowley: “ ’n Kind leer mos nie met sy tand nie!” Die voorval het by die Laerskool New Dawn Park in Pacaltsdorp, George, op die eerste skooldag van die nuwe jaar gebeur en die gemoedere het hoog geloop. Die Wes-Kaapse onderwysdepartement moes later mense kalmeer. Die leerder kan nou sy skoolloopbaan met sy goue tand en al voortsit. Crowley vertel dat sy laas week saam met haar 12-jarige seun, wat vanjaar in gr. 7 is, na die skool gegaan het. Die familie het onlangs van Groot-Brakrivier na Pacaltsdorp verhuis en die seun by die skool ingeskryf. By die skool is die kinders, onderwysers en ouers saal toe. Verduidelik Crowley vertel: “ ’n Onderwyseres het na die seun se tand gewys. “Ná die saalbyeenkoms wou ek by my kind weet wat die juffrou gesê het. “Hy vertel toe dat die juffrou vir hom gesê het om die tand uit te haal.” Die seun vertel: “Ek en my ma het die juffrou geroep. “Ons het verduidelik dat die tand nie ’n accessory en ook nie ’n valstand is nie. Die tand kan nie uitgehaal word nie. “Die juffrou het gesê sy dra net die boodskap van die hoof oor.” Crowley het toe met die hoof gaan praat. Sy sê: “Hy het gesê hy kan nie die kind toelaat nie oor die goue tand. Ek het gesê ek gaan die saak verder vat.” Daar is ooreengekom dat die kind by die skool kan aanbly tot tyd en wyl die aangeleentheid opgeklaar is. Crowley het die onderwysdepartement in George gaan sien. Die onderwysdepartement het onderneem om die saak verder te vat. Die volgende dag is die situasie opgeklaar en die kind gaan nou skool met sy goue tand. Peter Fillies, die skoolhoof, het die voorval bevestig. Hy het benadruk dat die leerling nooit weggewys is nie. “Dit is teen die skoolreëls vir leerlinge om stukkies goud in hul mond te dra. Daar is sekere reëls en dit was teenstrydig daarmee.” Volgens hom is die aangeleentheid opgelos tussen hom en die kringbestuurder.