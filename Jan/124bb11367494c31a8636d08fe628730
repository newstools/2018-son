DAAR kan nie genoeg gejubel en gejuig word oor die vooruitsig dat Steven “Schillo” Pienaar hom moontlik by sy voormalige span Ajax Cape Town kan aansluit nie. Son verneem betroubaar dat Pienaar glo in die visier van die Urban Warriors is nadat Wits hom ná ses maande vrygestel het.Pienaar is een van die spelers wat met groot verwagtinge en ’n reputasie gekom het, maar hy kon nie die mas by die verdedigende kampioen opkom nie. Pienaar se teenwoordigheid by Saterdag se derby tussen Cape Town City en Ajax het talle gerugte laat ontstaan dat hy hom by die City-span van sy vriend en voormalige Bafana Bafana-spanmaat Benni McCarthy kan aansluit. Salaris Dít sal nie goed wees vir Kaapse sokker nie. Dit sal Ajax en Schillo egter perfek pas as dié voormalige Tottenham Hotspur- en Everton-speler na sy ou klub terugkeer. Kaapse sokkerondersteuners kan daarvan verseker wees dat die wedywering tussen die Kaapse spanne net intenser sal wees.Boonop sal Pienaar se salaris, wat by Wits in die omgewing van R350 000 per maand was, waarskynlik deur Ajax se moederklub, Ajax Amsterdam, betaal word. Pienaar is die ideale figuur om talle van Ajax se ondersteuners terug te wen nadat hulle hul rug gedraai het op die Parow-klub.