AL IS die Blitsbokke gister met 29-o deur Australië in die eindstryd van die toernooi in Sydney kafgedraf, is Neil Powell (afrigter) se span steeds die pasaangeër op die wêreldranglys. Gister se beker-eindstryd was een van daardie dae dat niks reg verloop het vir die Springbok-sewesspan nie. Philip Snyman (kaptein) en sy manne het oor die drie dae uitstekende rugby gespeel. Vrydag het hulle Paoea-Nieu-Guinee met 50-0 afgeslag. Saterdag het die Blitse indrukwekkend met Spanje (38-0) en Engeland (33-12) afgereken. En nadat hulle gister met Kenia (17-0) en Amerika (35-7) in die kwarteindstryd en die halfeindstryd onderskeidelik afgereken het, het dit na ’n uitgemaakte saak gelyk dat hulle die tuisspan in hul eie agterplaas sou klop om hul titel suksesvol te verdedig. Ongelukkig het Powell se manne eenvoudig net te veel ongedwonge foute gemaak wat hulle duur te staan gekom het. Ten spyte van die vernederende nederlaag het hul tweede plek in die toernooi in Sydney verseker dat hulle Nieu-Seeland op die wêreldranglys verbygesteek het. Die Aussies se sege van vyf drieë teenoor geen oor Suid-Afrika beteken dat hulle in die derde plek skuif ná Suid-Afrika (58 punte) ná drie rondes. Nieu-Seeland (54) is tweede en die Aussies (43) derde, gevolg deur Argentinië (41) en Fidji (40). Die Blitsbokke gaan nou wraak soek in die sewesreeks wat dié naweek (3 en 4 Februarie) na Hamilton in Nieu-Seeland skuif. .