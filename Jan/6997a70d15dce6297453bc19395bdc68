DAT hy ’n toetsreeks teen Indië gewen het, bied die Suid-Afrikaanse krieketkamp hope selfvertroue vir die komende reeks teen Australië. Hoewel Suid-Afrika die derde toets teen Indië Saterdag in Johannesburg met 63 lopies verloor het, het hy die reeks met 2-1 gewen. Faf du Plessis dink die feit dat hulle die reeks gewen het, sal die Proteas baie self­vertroue teen die Aussies gee. Die reeks van vier toetse in Suid-Afrika begin in Maart. Du Plessis het gesê: “Indië is ’n fantastiese span. So, ons is baie tevrede met die reeks­oorwinning. “Ons was nie op ons beste in die laaste toets nie. Indië was die beste span. “Ons was slordig en kan net onsself vir die nederlaag verkwalik. “Die boulwerk was nie so akkuraat soos in die eerste twee toetse nie en ons veldwerk was nie goed nie. “Die reeks teen Australië sal moeilik wees vir die kolwers. “Australië se sterk punt is sy boulwerk. Twee sterk spanne boulers sal mekaar dus pak, en die kolwers sal probeer oorleef.” Hoewel Suid-Afrika nader aan Indië op die wêreldranglys vir toetsspanne gekruip het, voel Indië se kaptein, Virat Kohli, sy span sal nog lank bo bly. Kohli het gesê: “Die boulers se puik vertoning in die reeks bied ons baie hoop dat ons voortaan goed sal vaar in wegwedstryde. “Ons kolwers weet wat om te doen om te verbeter op toer. “Daar is ’n paar dinge wat ons moet regstel, maar die kolwers het groot veggees in die reeks getoon. “Wanneer die kolfwerk op dreef is, gaan ons in enige speeltoestande gereed wees om toetsreekse op toer te wen,” het Kohli bygevoeg.