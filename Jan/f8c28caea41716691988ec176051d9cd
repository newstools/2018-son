’N SIELKUNDIGE het bevind die moordverdagte Paul Evans (49) makeer niks nie en hy kan hof loop. Evans, wat teregstaan vir die moord op sy girlfriend en haar dogtertjie, het ’n sielkundige in die Karl Bremer-hos­pitaal in Bellville gister besoek. Daar is toe bevind daar is niks fout met sy kop nie en hy kan pa staan vir die moord op Shafieka Petersen (38) en haar dogtertjie, Mishka (2). Evans is in hegtenis geneem nadat Mishka se lyk op 23 November in hul huurkamer in die N2 Gateway-behuisingskema in Delft-Suid gevind is. Toegewikkel Haar lyk was in plastiek en ’n duvet toegedraai en in ’n kombuiskas versteek. Shafieka se lyk is twee dae later in ’n groot plastiekbad gekry. Sy was ook in duvets toegewikkel. Die ontdekking is gedoen nadat daar ’n stank uit die kamer gekom het waarin die ma en haar kind gewoon het. Themba Malgas (52), Shafieka se landlord, het die veiligheidshek van die kamer oopgebreek en die gru-vonds binne-in gedoen. Evans sal op 31 Januarie vir ’n borgtog-aansoek in die Bellville-landdroshof verskyn. Hy bly intussen in aanhouding.