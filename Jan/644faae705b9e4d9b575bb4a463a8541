COPS van Atlantis, Darling en Malmesbury het twee vermeende vragmotordiewe ná ’n jaagtog en skietery gevang.  Die twee verdagtes het Dinsdag in die vroeë oggendure toegeslaan op ’n huis in Hermes Laan in Saxon Sea. Hulle is toe vort met die trok.  Die eienaar en sy vrou het die trok gevolg en die polisie het die omliggende stasies laat weet om versterkings te kry sodat hulle die twee kan vang.  Die trok het teen ’n stink spoed in Malmesbury se rigting gery. Dit het lede van drie polisiestasies gekos om die trok tot stilstand te dwing nadat verskeie skote op dit geskiet is. Volgens sers. Noloyiso Rwexana, ’n polisiewoordvoerder, is twee verdagtes aangekeer en na die Wesfleur-hospitaal geneem vir mediese behandeling nadat die passasier in die been getref is.  Sers. Jonathan Filander van die Darling-polisie sê hul lede moes vinnig padgee toe die verdagte wat die trok bestuur het, weier om te stop. Volgens Filander is verskeie skote uit verskillende rigtings op die trok geskiet, maar die driver wou steeds nie stop nie.  Die trok het eers tot stilstand gekom toe die een wiel flenters geskiet is en die trok teen ’n sandbank beland het. 