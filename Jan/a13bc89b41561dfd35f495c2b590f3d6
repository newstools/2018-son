HULLE word gewerf om soldate te wees. Dít onder die voorwendsel om op ’n eerlike manier vir hul land te baklei. Nou blyk dit net leë beloftes te wees. Lee-Marvin Allens (20) van Cradock is een van die baie tieners wat ’n beter lewe in die Kaap belowe is. Maar Allens het Woensdag besluit om sy tasse te pak toe hy agterkom dat hulle met geldpraatjies “gebrainwash” word. Allens verduidelik: “Daar was ’n recruiter in Cradock. Hy het kom vertel dat die weermag in die Kaap kinders vir opleiding vir die army soek. “Die opleiding sou drie maande lank wees, waarna ons na ’n militêre basis sou verskuif vir verdere opleiding. “Ons sou ná die drie maande as voetsoldate betaal word.” Allens sê hy het gespring vir die geleentheid. “Ons het net ’n copy van ons ID en ’n CV ingegee en niks geteken nie. Sondag was ons op pad Kaap toe. “Toe ons daar kom, was dit nie soos hulle gesê het dit sou wees nie. Daar was nie beddens nie en ons moes op die vloer slaap. “Ons moes vir ons eie vervoer betaal en het nie regte kos gekry nie.” Dit was vir die rekrute te laat vir omdraai omdat hulle nie geld het om terug huis toe te gaan nie. Allens sê hy het agtergekom dat niks is soos dit beloof is nie. “Toe ons daar kom, moes ons onmiddellik ons foon ingee en dus geen kontak met die buitewêreld hê nie. “Ek was baie ontevrede, maar baie van die ander kinders is te desperaat vir geld en werk om te kla. “My ma het my in die hande gekry en ek het haar vertel ek wil nie meer hier wees nie.” Toe Son die sentrum in Athlone besoek waar die kinders militêre opleiding kry, was hulle besig om te dril. Manuel Matthews, self­­aangestelde “minister van verdediging van die selfverklaarde soewereine staat van Goeie Hoop van die Khoisan”, het gister verduidelik dat hulle net op die Khoisan-koning wag om met hul planne voort te gaan. Inheemse Matthews verduidelik: “Dis nog nie ’n geregistreerde weermag nie. Die doel is om die land oor te vat. “Die kinders is hier vir opleiding. “Ons is die inheemse mense van die land en as die regering ons teenstaan, sal hulle ’n oorlog teen die soewereine staat verklaar. “Maar die kinders sal nie baklei nie. Ons oud-soldate sal in die voorste linies staan.” Volgens nog een van die tieners (17) – een wat blykbaar sterk beïnvloed is deur die idee – is hulle gewaarsku om geen inligting uit te gee nie. “Ons is gesê dat ons vir die Khoisan movement gaan baklei. Die ANC is nie welkom nie en die movement gaan die hele land oorvat. “Ons sal lede van die nuwe weermag wees.” Die 17-jarige het bygevoeg: “Die koning sal in dié jaar na die VN gaan vir befondsing.” Die kinders het gou uitgevind geen van die beloftes was ooit besliste planne nie. Gister het 15 van hulle besluit om huis toe te gaan.