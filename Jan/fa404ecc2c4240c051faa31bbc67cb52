’N SWEMBAD in sy sit­kamer.  Dit was gister die stand van sake by JB Abrahams se huis in Poplarweg, Ravensmead, waar ’n pyp gebars het.  Abrahams sê dit is die derde keer in ’n paar maande dat die waterpyp in die straat bars en dat hy as gevolg daarvan skade ly.  “Dis die sewende keer dat die pyp bars vandat ek hier woon. Elke keer oorstroom my voorkamer. “Vandag (gister) het die pyp omstreeks 02:00 gebars. Toe slaap ons nog almal in die huis. “Ons huurder wat vroeg werk toe gaan, het ons kom wakker klop.” Abrahams sê die vorige keer toe die pyp gebars het, moes hy sy meubels weggee omdat dit weens die waterskade gestink het. “Die vorige keer het ek die stadsraad gevra om vir ons sandsakke te gee wat kan help om die water te stop. “Ons wag nou nog op die sandsakke.”  Abrahams se huis is laag geleë. Hy sê die stadsraad het die vorige keer ’n gedeelte van die skade betaal. “Die probleem is hulle besluit hoeveel om vir jou te gee en wanneer.”  Die stadsraad het glo op ’n vorige keer aan Abrahams gesê die waterpype is oud. “Maar hulle vervang dit nie en herstel dit liewer.”  Jean-Marie de Waal, ’n woordvoerder vir die stadsraad, sê die oorsaak van die gebarste pyp sal ondersoek en die no­dige herstelwerk sal aanbring word.  In ’n ander voorval het ’n gesin van Blackheath tien dae sonder water gesit.  Dit volg nadat die amptenare van die stadsraad ’n drupstelsel by Fadiela Abrahams se watermeter geïnstalleer het.  “Ons het op Nuwejaarsdag wakker geword, toe is daar nie ’n druppel water in die krane nie. “My skoonseun is dieselfde dag oorlede. Ons het nie eens water gehad om sy lyk te was nie en moes by die bure gaan bakhand staan.”  Fadiela sê hulle het die drupstelsel gekry nadat hulle ’n woonstel vir haar dogter gebou het. “Die Stad se amptenare was hier en het gesê ons kan nie bou nie, want daar is ’n watertekort in Kaapstad.  “My seun het toe water van ’n nabye riviertjie aangery vir die bouwerk.” Fadiela se water is gister weer aangesit nadat Son navraag by die stadsraad gedoen het. Die stadsraad sê mense moet probleme met dienslewering by 0860 103 089 aanmeld. Mense kan ook e-posse aan water@capetown.gov.za stuur of ’n SMS na 31373 stuur. 