DIE H&M-herrie het in ’n volskaalse politieke speletjie ontaard. Die DA het gister by die debakel betrokke geraak deur aan te kondig hy gaan ’n klag teen dié maatskappy aanhangig maak by die International Chamber of Commerce (ICC). Dit volg nadat die EFF die afgelope naweek betogings landwyd by H&M-winkels gehou het. Van die winkels in Kaapstad en Johannesburg is geplunder en gevandaliseer. Die Wes-Kaapse EFF-voorsitter, Bernard Joseph, het hom en die organisasie van enige vorm van geweld gedistansieer. H&M het in die sop beland nadat ’n “rassistiese” advertensie aanlyn gepubliseer is. Strydig Die gewraakte ad wys ’n foto van ’n swart laaitie in ’n hoodie met die woorde “Coolest monkey in the jungle.” Die nasionale DA-woordvoerder, Refiloe Nt’sekhe, het gister in ’n verklaring gesê dié party gaan hom tot die ICC wend. “Die DA is van die mening dat H&M se rassistiese advertensie strydig is met die ICC se bemarkingsriglyne. “Dis duidelik H&M het die ICC-kode van bemarking geskend met sy rassistiese advertensie.” H&M het ’n verskoning op sy webtuiste geplaas. “Ons het die foto afgehaal en die betrokke kledingstuk van die kooplys verwyder,” lui die verklaring.