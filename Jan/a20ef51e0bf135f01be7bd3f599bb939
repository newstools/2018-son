DIE Intermediêre Skool Kuyga in die Baai gaan gebuk onder vandalisme en diefstal. En by die Primêre Skool Astra in die Baai se noorde­like gebiede is die uitdagings nou weer onbetaalde onnies en afgeleefde infrastruktuur. Mandla Makupula, Oos-Kaapse LUR vir onderwys, en ander afgevaardigdes het gister drie skole in en om die Baai besoek. Die doel van dié besoeke was om die skole se swak en sterk punte te besigtig en om toekomsplanne op die tafel te sit. Desmond Lewis, hoof van Astra, was inge­nome met Makupula se besoek. “Ons het ons uitdagings uitgestippel en die LUR het beloof hy sal ons bystaan. “Dit was beslis ’n vrugbare ervaring en ons was oop en eerlik met mekaar. Een van ons grootste uitdagings is die skool se 40 jaar oue infrastruktuur wat opgeknap moet word. “Nog ’n uitdaging is die beperkte plek beskikbaar vir LSEN-leerders, van wie ons tans 116 het. Ons het ook vier vakante poste by die skool. Twee aansoeke is besig om geprosesseer te word. “Ek sou sê ons grootste uitdaging is die betaling van onderwysers.” Lewis voeg by hulle het darem die afgelope jaar vordering gemaak met die heinings wat opgerig is en die splinternuwe sportbaan wat aangelê is. Makupula bevestig Astra het uitdagings met die akkommodasie van LSEN-leerders en dat die departement van maatskaplike ontwikkeling ook besig is met die saak. By Kuyga het vandale die plek gepak. Daar is sommer ook vier rekenaars in die vakansietyd gesteel. “Ons groot uitdaging is vandalisme en inbrake. Dié vakansie het skelms deur die voorste stoep se dak gebreek en tot binne in die kantoor geklim. Hier het hulle die internetkonneksie in die proses gebreek, wat beteken die skoolstelsel was in chaos. “Minstens R10 000 se goedere is gesteel,” sê Wandile Dala, die hoof. By die Intermediêre Plaasskool Rocklands verloop dinge egter glad en Makupula het net goeie dinge oor dié skooltjie te sê gehad. “Wat hierdie skool uniek maak, is dat dit voorsiening maak vir leerders van gr. 1 tot gr. 10. Dit is ook interessant dat 80% van die leerders uit die Kuyga-gebied afkomstig is.” Bespreek Andile Mabele, hoof van Rocklands, sê hy is tevrede met die besoek en hulle is reg vir die nuwe skooljaar. “Ons het sake soos leerdervervoer en die voedingsprogram bespreek,” sê Mabele. “Verder het ons verlede jaar ’n 71%-matriekslaag­syfer gehad.” Oor die talle oorvol skole in die Baai sê Makupula: “Die ouers en kinders kan baie moeite gespaar word as hulle net betyds by skole gaan inskryf. Ons werk volgens syfers wanneer ons die getal onnies uitwerk. “As hoofde sien hul skool het bo 5% meer leerders as in die vorige jaar, moet hulle onmiddellik die departement in kennis stel sodat ons ’n plan kan maak. “Die oorvol skole is nie net die departement se probleem nie, die ouers moet ook ingelig word.” Makupula het Woensdag ook ’n draai gemaak by die Hoërskool Grey in die Baai.