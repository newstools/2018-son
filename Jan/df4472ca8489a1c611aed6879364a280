CLINT Brink is hier met ’n nuwe beat om saam vorentoe te beweeg. Die akteur, wat oorspronklik van die Paarl is, se nuutste single – “The Way I Do” – is onlangs uitgereik. “Wanneer ek musiek skryf, wil ek hê dit moet toepaslik en universal wees,” verduidelik hy. Die song is ook eintlik vir iemand anders geskryf, maar dinge het anders uitgewerk en Brink het sy eie vocals op die song met die house beat gesit. Oor sy nuutste aanbieding sê hy: “Dis ’n storie van liefde en lewe. Dis soos ’n kontaksport. Jy vat die hits, maar die rewards kan won­derlik wees.” Terwyl fans nou weer ná vier jaar musiek van Brink kan geniet, beplan hy nie om binnekort ’n album uit te reik nie. Ná sy laaste album het hy besluit om ’n bietjie te relax met die musiek-kant van sy talente. “Dis moeilik om jou uiterste te doen,” sê dié akteur, wat ook in die sepie Binnelanders te sien is en wat daagliks aan sy spiere en sy huwelik werk. Hy sê ook eerlik dat dit “nutteloos is om ’n vuurwarm song te skryf waarna net jy en jou ma gaan luister”. Fans in die Kaap kan Brink binnekort live op die verhoog saam met ander talentvolle kuns­tenaars sien. Met die Throwback to Love-toer wil hy hê daar moet ’n beter connectivity tussen mense wees. “Ons verdeel onsself te veel,” sê die akteur met verwysing na bruin mense. Vir die Kaapse been van die toer sal kunstenaars soos Ernie Smith, Jamali, Emmie Smith en nog meer op die verhoog wees. “Ons moet ons mindset verander. As iemand goed doen en in die limelight is, word daar sleg van hulle gepraat. Ek gaan nie meer daarvoor staan nie,” sê Brink passievol. Hy het bygevoeg: “Ons moet mekaar celebrate ... Ons is mooi mense, man.” Brink se dag begin al 04:00, wanneer hy gym en dan werk hy heeldag op stel en gooi soms weer ’n gym-sessie in ná werk. “Ons moenie daai mindset hê waar ons nie glo ons kan nie sukses bereik nie – dis str*nt! “Die Throwback to ­Love-toer is ’n R&B show vir ons mense”. “Dis authentic van ons karakter,” sê Brink oor die genre. Hy het bygevoeg: “Ons moet die antwoord wees. “Mense moet sien ons ondersteun mekaar. Ons kan almal saam vorentoe beweeg.”