’N MA en seun is in die omgewing van Esidakeni naby Mandini in KwaZulu-Natal vermoor. Luidens ’n polisieverklaring is Zoe Buthelezi (49) en haar seun, Mthunzi Zulu (19), vermoedelik ná ’n struweling met ’n familielid vermoor. Genl.maj. Bheki Langa, KwaZulu-Natal se waarnemende provinsiale polisiekommissaris, het gesê: “Ons speurders sal dadelik begin werk om seker te maak dat die verdagte wat na bewering by hierdie wrede moorde ­betrokke was, gearresteer word en dat die volle mag van die reg met hom sal afreken. “Ons doen ook ’n beroep op mense om hul verskille vreedsaam op te los eerder as om betrokke te raak by die stryd wat tot moorde soos hierdie lei.” Langa het Saterdag gesê die polisie van Nyoni is ingeroep in verband met ’n vermiste vrou en haar seun in die Esidakeni-omgewing. Gemeenskapslede in die omgewing het agterdogtig geword omdat hulle die slagoffers verlede Dinsdag gesien het nadat hulle ’n woordewisseling met ’n familielid in die huis gehad het. Bygestaan Toe die polisie Saterdag daar aankom, het hulle na die vermiste ma en haar seun begin soek. “Gemeenskapslede het die polisielede bygestaan terwyl hulle by die huis was van ’n familielid wat laas by die slagoffers gesien is. Hier het die lede ’n vars graf gesien en agterdogtig geword. “Die lede en die gemeenskap het die graf begin oopgrawe en tot hul verbasing die lyke van die twee vermistes gekry. “Die liggaam van ’n vrou was in stukkies gekap en in plastiek toegedraai,” het ­Langa gesê. Hy het bygevoeg dat twee klagte van moord by die Nyoni-polisiestasie geopen is vir nader ondersoek. Die familielid wat vermoedelik by hierdie saak betrokke is, is steeds op vrye voet. “Ons doen ’n beroep op enigiemand wat inligting oor die saak het, om die polisie by 08600 10111 te kontak.”