WEENS die droogte wyk al hoe meer slange na woongebiede uit. Só sê André du Preez, ’n bekende slangvanger van Silverfox Snake Rescues in Worcester. Du Preez vang al die af­gelope 32 jaar slange en hy sê vanweë die droogte sien ’n mens deesdae meer en meer slange. Hy het die afgelope twee maande reeds 55 slange gered en in die veld vrygelaat. “Weens die droogte kom slange meer uit.  “En as mense die erf waarop hulle woon nie gereeld skoonmaak nie, kan daar ook rotte en muise wees wat die slange lok,” verduidelik hy. “Ek haal gereeld slange uit huise of motors waar hulle ingaan. Net verlede week het ek in Johnson Park in Worcester ’n slang van ’n wiel af­gehaal,” vertel hy. Du Preez vertel die afgelope 12 jaar bied hy vir almal van skool­kinders en boere tot plaas­werkers sessies aan oor dié reptiele. Hy sê voordat mense ’n slang doodmaak, moet hulle eerder iemand uitkry wat weet hoe om dit te vang. “Jy vat ’n kans as jy ’n gevaarlike slang probeer doodmaak,” waarsku hy. Hy het ook verwys na ’n Kaapse kobra, wat dodelik kan wees as dit jou pik en jy nie gou hulp kry nie. “As jy nie binne 30 minute tot ’n uur hulp kry nie, kan die gif dodelik wees.” Die slange wat Du Preez vang, word later ver die veld in gevat. As die slang beseer is, word dit eers na ’n veearts geneem. As mense vinnig hulp wil hê, kan hulle die app Snake Removals ZA op Google Play download. Du Preez sê daar is ’n slangvanger naby jou; jy kan die info op die app kry. 