GROOT opgewondenheid heers omdat atlete van 69 lande reeds geregistreer het om in September aan die Ironman 70.3-byeenkoms deel te neem. Gesprekke tussen Ironman-beamptes en die Nelson Mandelabaai-munisipaliteit dié week het die vennootskap versterk. Diana Birch, ’n woordvoerder van die Ironman 70.3-wêreldkampioenskap, het gesê sy is opgewonde om die driekamp in Nelson Mandelabaai aan te bied. “Ek het die geleentheid gehad om Dinsdag met die stadsbestuur te vergader en dit het ons vennootskap versterk. Toegepas “Ons sal terugkeer en die geleentheid gebruik om elke keer met die mense van die stad te vergader, plekke te besoek en langs die roete van die byeenkoms te ry om vas te stel dat voorbereidings op koers is.” Athol Trollip, die burgemeester, het die beamptes van die Ironman 70.3-wêreldkampioenskap ver­seker die veiligheid van atlete in Nelson Mandelabaai is uiters belangrik. Hy het ook aangedui stappe is reeds gedoen om te verseker hierdie beginsel word prakties toegepas. Trollip het gesê: “Duisende atlete sal hierheen kom om deel te neem. En ons sal verseker dat hulle in veiligheid vir die byeenkoms oefen en sonder enige bedreiging vir hul veiligheid daaraan deelneem.” Die amptelike logo vir die Ironman 70.3-wêreldkampioenskap, ’n gesamentlike poging deur plaaslike advertensie-agentskappe, is ook bekend gestel.