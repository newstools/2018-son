’N FAMILIE van Eindhoven in Delft is platgeslaan nadat nóg ’n tragedie hulle getref het. Sakeena Davids (12), ’n gr. 5-leerder, het op Oujaarsdag per ongeluk haar siek pappie se morfien gedrink wat in die yskas gebêre was. Sakeena se pappie het terminale kanker en is op morfienbehandeling tuis. Sy het gedink die morfien is yswater en het daarvan gedrink. Haar familie het haar as ’n lieflike kind beskryf wat baie gewild was. Die familie is gebroke oor die kind se heengaan. Sakeena is gistermiddag vanuit haar ouers se huis begrawe. Geen misdaad word vermoed nie. Kapt. FC van Wyk, ’n polisiewoordvoerder, het bevestig die kind het per ongeluk haar pa se medisyne gedrink. Volgens Van Wyk is ’n geregtelike doodsondersoek geopen. Ouers word gewaarsku om vloeistowwe of medisyne wat drinkbaar is, nie in gewone bottels te bêre nie. Medisyne-houers moet duidelik gemerk word om kinders te waarsku.