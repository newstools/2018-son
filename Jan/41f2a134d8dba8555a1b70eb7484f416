CALITZDORP. – Sy naam is Louw, Desmond Louw. En naas port en tameletjies is Louw, die man met die groot jukebox, dié dorp se bekendste trekpleister. Louw se musiekboks is altyd byderhand en hy word omtrent meer gehoor as gesien. Motoriste wat gereeld deur die dorp ry, kyk ook al uit of hulle hom gewaar. Louw vertel: “Ek is almal se pêl. Die mense van my dorp is maar somber. Nou beur ek hulle op met my blêrkas. “Ek speel musiek soos ek die mood op ’n ou se gesig sien. Hard of sag, enige soort wat pas by die situasie. “Ek moet die dorp se mense happy hou.” Louw het ook ’n hart van goud: “Ek vat elke jaar van my bonus en koop vir so tien mense geskenke en kos om hul Krismis iets te maak om te onthou. Elke liewe jaar, soos hierdie jaar ook.  Gekies “Dan gooi ek sommer vir hulle ’n Krismispaartie en speel vir hulle musiek uit my boks.” Hierdie jaar het Louw gekies om die kinderhartjies van die speelgroepie Vrolike Volstruisies op te helder. “Kinders is ons toekoms. Ons moet hulle reg grootmaak om regte grootmense te wees. “Die juffrouens werk dwarsdeur die jaar. Ek werk net aan die einde van die jaar en maak daai kinders soos feetjies in ’n sprokiesverhaal.” Maar nie almal is ewe happy met die jukebox-man nie. Jan de Ridder, ’n inwoner, het vroeër aan ons gevra: “Daai man wat elke liewe dag sulke harde musiek speel, kan niemand dan iets omtrent hom doen nie?” Hieroor lag Louw: “Daar is net drie mense wat my en my lover-box nie laaik nie. Maar die meeste soek na my as ek net een enkele dag nie die dorp vol loop en musiek speel nie!”