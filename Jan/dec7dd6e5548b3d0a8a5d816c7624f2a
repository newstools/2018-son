BEHALWE die duisende leerders wat steeds nie plek in ’n Wes-Kaapse skool het nie, het die eerste skooldag in die provinsie glad verloop. So sê Jessica Shelver, ’n woordvoerder van die Wes-Kaapse onderwysdepartement (WKOD). Altesaam 5 186 hoërskoolleerders, van wie 4 401 in gr. 8 is, moes die eerste skooldag van die jaar misloop omdat hulle nog nie in ’n skool plek gekry het nie. Meer as 6 000 laerskoolleerders – oorwegend gr. 1’s, moet ook nog geholpe raak. Shelver het bygevoeg amptenare van die onderskeie distriks­kantore het ouers Woens­dag by skole gehelp om hul kind in ’n nabygeleë skool geplaas te kry. “Die statistieke oor hoeveel van die leerders wel geholpe is, is nog nie beskikbaar nie. “Ons gebruik ’n stelsel genaamd Snap en sal eers binne 10 dae akkurate syfers hê,” het sy verduidelik. “Snap help ons ook om skole te identifiseer waar ons nog leerders kan plaas en daarmee kan ons ook uitwerk hoeveel leerders en onder­wysers ons vir die jaar het. “Dit identifiseer selfs die skole waar nog onderwysers aangestel moet word of waar ekstra hulpbronne ingebring moet word,” het Shelver gesê. Amptenare van die WKOD se distrikskantore sal nog ’n rukkie by skole wees om met plasings te help. Ouers wat sukkel om hul kinders geplaas te kry, moet die distrikskantoor die naaste aan hulle kontak. Mense wat onseker is oor wie hulle moet nader, kan kyk na die tabel hier onder of die WKOD se call centre by 0861 923 322 bel.