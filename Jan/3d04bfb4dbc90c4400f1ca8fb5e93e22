ROBERTSON. – ’n Man is byna doodgeslaan nadat hy na bewering ’n meisiekind (8) verkrag het. Mense van die woonbuurt Môreson het Donderdag die wet in eie hande geneem en die verdagte met ysterpale hospitaal toe geslaan. Die kind se ma sê sy het haar dogter gestuur om suiker by haar familie op ’n plaas te gaan vra wat nie ver van die woonbuurt is nie. Volgens die ma het haar kind en haar maatjies deur die appelkoosboord geloop toe hulle ’n man gewaar. Die ma vertel die kinders het vir die man geskrik en toe weggehol. Die man het toe haar kind gevang en haar na bewering net daar in die boord verkrag. Volgens die kind het die man haar van agter verkrag en gedreig dat hy haar gaan doodmaak indien sy vir mense gaan vertel. Die kind het aan haar ma gaan vertel wat haar oorgekom het en ook ’n beskrywing van die man gegee. “Toe my kind vir my sê dat hy ’n groot knop aan die kant van sy linkerwang het, het ek onmiddellik geweet wie dit is,” het die ma aan Son op Sondag gesê. Volgens haar het die storie onmiddellik soos ’n veldbrand versprei. ’n Paar ouens is toe na die boord om na hom te gaan soek. Hulle het hom toe in die boord gekry en hom begin slaan. Daarna het hulle met hom na die woonbuurt geloop. Toe die polisie tot die man se redding kom, het ’n vrou in die vangwa gespring en hom met ’n mes in die bors gesteek. Die verdagte is egter buite gevaar en word aangehou. Die kind kry tans berading. Sinathi Joni, ’n polisiewoordvoerder, het die voorval bevestig.