TWEE verdagtes verskyn môre in die Kaapstad-landdroshof op 140 klagte van bedrog. Dit volg nadat ’n vrou (40) Donderdag omstreeks 14:30 by ’n media-instelling in die Kaap vasgetrek is. Verder is ’n 41-jarige man van Portlands in Mitchells Plain terselfdertyd by ’n besigheidsperseel in Epping gearresteer. Sers. Noloyiso Rwexana, polisiewoordvoerder, sê die arrestasies volg ná ’n intelligensie-gedrewe operasie wat sedert Januarie 2017 aan die gang was. “Daar word beweer die verdagtes het bedrieglike werkskedules aan die departement van korrektiewe dienste uitgereik,” verduidelik Rwe­xana. Dié werkskedules dui aan dat ’n sekere persoon wat op parool is, vir hulle werk. “Dít het dié persoon (wat uit is op parool) in staat gestel om vrylik in die Wes-Kaap rond te beweeg en misdade te pleeg,” sê sy. Lt.genl. Khombinkosi Jula, die Wes-Kaapse polisiekommissaris, sê: “Dit bly een van die SAPD se prioriteite om alle soorte korrupsie uit te roei.”