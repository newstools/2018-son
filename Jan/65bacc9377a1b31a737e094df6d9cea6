DIE gehalte van toets­rugby is besig om agteruit te gaan en daarom is daar net drie spanne wat volgende jaar die Wêreld­beker kan wen. Dít is die mening van sir Clive Woodward, wat die seëvierende Engelse vir die Wêreldbeker-toernooi in 2003 afgerig het. Hy het aan Stuff.co.nz gesê hy is bekommerd oor die swak mededinging in internasionale rugby. Woodward het onder meer gesê die toetse in November in Europa was “ ’n grootliks sinnelose prosessie van vriendskaplike wedstryde”. Hy sê ook die All Blacks se naelskraapse oorwinning oor Skotland aan die einde van 2017 was die grootste teleurstelling van almal. “Die mededinging tussen Noord en Suid was nog altyd geweldig en met groot opwinding gevul. “Dit was ook die kans om op ’n trappie hoër as die Sesnasies te speel,” het Woodward bygevoeg. Hy sê die All Blacks, Engeland en Ierland is tans die enigste drie spanne wat ’n realistiese kans het om volgende jaar die Wêreldbeker omhoog te hou. Hy meen: “Dis ’n ramp vir rugby.”