DIE Kabegapark-speurders kort hulp nadat ’n bruin man Maandag omstreeks 01:05 in Kaapweg naby Groenbossies weens ’n tref-en-trap-ongeluk dood is. Kol. Priscilla Naidu, ’n woordvoerder, sê ’n saak van strafbare manslag word ondersoek. Die naam van die oorledene is steeds onbekend. Hy het ’n swart broek, rooi top, wit baadjie en rooi-en-swart tekkies aangehad. Dit lyk of hy rondom 23 jaar oud was. Aan sy been is ’n groot “Miguel” tattoo en daar was Spar-stickers in sy sak. Mense met inligting kan konst. Joubert bel by 041 397 6849/6833.