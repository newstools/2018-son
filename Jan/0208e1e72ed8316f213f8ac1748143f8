’N MAN is aan brandwonde dood nadat ’n brand Sondagaand in ward G17 van die Groote Schuur-hospitaal uitgebreek het. Die slagoffer was ’n 63-jarige pasiënt van die hospitaal. Alaric Jacobs, ’n woordvoerder van die provinsiale gesondheidsdepartement, het gesê die brand het omstreeks 22:00 uitgebreek. Jacobs het verduidelik die personeel het eerste op die toneel gereageer. Hulle het dadelik die vlamme probeer blus terwyl ander personeellede die brandweer onmiddellik gebel het. Hy het verduidelik: “Ons personeel het dadelik pa­siënte uit die saal verwyder, en gelukkig was die brand net in daardie betrokke saal. “Die brandweer het die brand heeltemal geblus.” Jacobs het gesê geen ander pasiënte het enige beserings opgedoen nie. Hy het verduidelik die departement van gesondheid werk nou saam met die polisie en die brandweer om die oorsaak van die brand vas te stel. Jacobs het bygevoeg: “Die departement en die bestuur van die Groote Schuur-hospitaal spreek hul opregte meegevoel uit aan die familie van die pa­siënt wat dood is. “Alle pogings word aangewend om kontak met die familie van die oorledene te maak.” Theo Layne, ’n woordvoerder van die Stad Kaapstad se brand-en-reddingsdiens, het gesê die diens is Sondag omstreeks 22:30 na ’n brand by die Groote Schuur-hospitaal uitgeroep. Layne het bevestig: “Weens die brand het ’n man noodlottige brandwonde opgedoen, en geen ander beserings is aangemeld nie.” Hy het gesê ’n bed en ’n nagtafel is onder meer beskadig. Layne het bygevoeg die voorval is vir nader ondersoek na die polisie verwys.