COPS in Uitenhage en Joubertina het die naweek op merts toegeslaan en beslag gelê op dagga en Mandrax-tab­lette van sowat R10 000. Volgens kapt. Gerda Swart, ’n polisiewoordvoerder, het cops van Kamesh en die operasionele bevelsentrum in Uitenhage Vrydag 15:30 ’n 48-jarige man in Hillwachtweg in Kabah in hegtenis geneem.  Hy was in besit van drie sakke dagga, daggabome, kontant en bankies dagga met ’n waarde van R4 000. Die span het later omstreeks 19:00 ’n huis in Mooimeisiestraat in Rosedale deursoek en op dagga en Mandrax-tablette van meer as R3 000 beslag gelê. Niemand is in hegtenis geneem nie.  Saterdag 09:00 is ’n 55-jarige man ook in hegtenis geneem vir die handel in dagga.  ’n Perseel in Hillwachtweg in Kabah is deurgesoek. Daar is op 10 daggaplante, toegedraaide dagga en meer as R1 000 kontant beslag gelê. Volgens Swart is ’n 53-jarige man Saterdag 13:45 in Gompoustraat in Rosedale in hegtenis geneem vir die besit van 40 Mandrax-tablette en dagga van meer as R3 000.  Lede van die Joubertina-polisie het voorts ’n 35-jarige man in Omegastraat in Ravinia in hegtenis geneem nadat Mandrax-tablette ter waarde van R1 500 by hom gevind is. Nog 10 verdagtes is in die Uitenhage-polisiëringsgebied gearresteer vir dwelms.