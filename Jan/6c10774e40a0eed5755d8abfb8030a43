’N HOFGEDING staar Mariah Carey in die gesig oor sy ’n reeks konserte gekanselleer het. Page Six berig volgens hof­dokumente wat deur The Blast gesien is, het die 47-jarige sangeres in Oktober 2016 konserte in Chili en Argentinië gekanselleer. Dit het daartoe gelei dat die promotors FEG Entretenimientos SA Mariah vir $500 000 (sowat R6,1 miljoen) in skade dagvaar. ’n Groter gedeelte van die eis kom nadat Mimi self oor die kansellasie van die konserte getwiet het. “Ek is platgeslaan dat my shows in Chili, Argentinië en Brasilië gekanselleer is. My fans verdien beter as die manier waarop sommige van die promotors hulle behandel het,” het sy ná die kansellasies getwiet. Daar word aangevoer dat Mimi se kommentaar oor die promotors “kennelik vals en lasterlik” was. Vir die twiet alleen soek hulle $2 miljoen (sowat R24,4 miljoen) in skadevergoeding.