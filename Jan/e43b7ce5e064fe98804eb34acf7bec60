SEWE vermeende bendebase wat verbind word met gewelddadidge pogings om sekuriteit by Kaapse nagklubs oor te neem, verskyn vandag weer in die Kaapse landdroshof vir hul borgtogaansoek.  Nafiz Modack, ‘n omstrede sakeman, Colin Booysen, broer van die vermeende leier van die Sexy Boys Jerome “Donkie” Booysen, Jacques Cronje, James de Jager, Ashley Fields, Mathys Visser en Carl Lakay word van afpersing en uitbuitery aangekla.  Dié sewe het Kersfees agter tralies deurgebring.  Genl. Maj. Jeremy Veary het ná afloop van hul eerste hofverskyning in Desember gesê dit was vir hulle belangrik dat die bendebase voor die feesseisoen toegekap word.  “Ons ondersoek dié mense al ’n paar maande ná ’n skietery by die nagklubs.  Nou kan ouers rustiger slaap terwyl hul kinders die nagklubs besoek en die toeriste sal veiliger voel,” het hy gesê. Modack, Booysen, Cronjé, Fields en Lackay is glo lede van ’n nuwe bendefaksie wat die security in Kaapse nagklubs met geweld wil oorneem.  Adiel Jansen, die staatsaanklaer, het by hul vorige verskyning gesê die staat staan borgtog vir die manne teen omdat hulle hoëprofiel-mense is met bande met die onderwêreld.