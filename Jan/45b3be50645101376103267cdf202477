’N GROOT uitdaging wag  op die Stormers wanneer die Superrugby-reeks vanjaar afskop. Die Kaapse franchise gaan ses van sy eerste agt Superrugby-wedstryde weg van die huis af speel. Robbie Fleck, afrigter, se span het laas week ’n opwarmingwedstryd teen die SWD-Arende in George gespeel. Die Kapenaars het altesaam 11 drieë gedruk en die Arende verspot maklik met 77-0 op Outeniquapark afgeslag. Daar kan egter nie te veel in dié wedstryd gelees word nie, want ’n verswakte Stormer-span het teen ’n baie swak SWD-span te staan gekom. Die Kapenaars se groot toets gaan egter volgende week kom wanneer hulle teen die Bulls in ’n opwarmingswedstryd in Wellington te staan kom. Dié kragmeting teen die uitgeslape John Mitchell (afrigter) se span behoort die Stormers se ondersteuners ’n goeie aanduiding te gee waar hul span tans staan. Die span van Pretoria behoort sy sterks moontlike span vir dié stryd te kies. Fleck het gister oor die seisoen wat voorlê, gesê: “Ons gaan ses van ons eerste agt games weg van die huis af speel. “Dit gaan ’n groot uitdaging wees om so vroeg op toer te gaan, veral omdat  baie van ons spelers nog op die krukkelys is.”Benewens die Springbok-slot Eben Etzebeth sal die Kapenaars sonder die dienste van die Bok-vaskopstut, Frans Malherbe, moet klaarkom. Die losskakel Jean-Luc du Plessis behoort ook eers in die middel van die seisoen weer reg te wees.