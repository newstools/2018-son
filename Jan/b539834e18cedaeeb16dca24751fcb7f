NÁ VERSKEIE klagte van huisbrake naby Riverbend in die Kenton on Sea-omgewing is vier verdagtes Sondag gearresteer. Kapt. Mali Govender, ’n polisiewoordvoerder, het gesê speurders, lede van Port Alfred se honde-eenheid, ’n plaaslike veiligheidsmaatskappy en gemeenskaps­lede het die verdagtes, wat almal in die twintig is, vasgetrek. “Eiendom van R54 000 is ook teruggevind en aan die eienaar oor­handig. “Een van die verdagtes is ook verbind met verskeie ander huisbrake verlede jaar.” In ’n voorval Saterdag is ’n man wat ’n swart reistas en grys sportsak gedra het, gekonfronteer, volgens Govender. Plaasopstal Die man het twee grootskerm-TV-stelle, ’n DVD-speler, DVD’s en gereedskap by hom gehad. Hy is deur die agterdogtige sekuriteitsbestuurder van ’n plaas voorgekeer. Govender het gesê: “Die polisie is ontbied en daar is vasgestel dat by ’n plaasopstal ingebreek is. Ál die eiendom is aan die eienaar terugbesorg.” Brig. Morgan Govender, bevelvoerder van die Port Alfred-polisiërings­gebied, het almal bedank wat betrokke was by die arrestasie van verdagtes en die terugvind van gesteelde eiendom. “Danksy die toewyding van ons beamptes, lede van die gemeenskap en plaaslike veiligheids­beamptes sal ons die stryd teen misdaad wen.” Ál die verdagtes het reeds in die Alexandria- en Port Alfred-landdroshof verskyn.