HAAI, Sonlanders! Vandag plaas ons die tweede aflewering van CHRISTO MEYER se Groot Gemors. In deel 1 het ons kennis gemaak met ’n vrou wat haar man uit die weg wil ruim. Sy het ’n klomp geld in die moordenaar se hand gestop en die finale reëlings is getref. Gaan die vrou se plannetjie slaag? JOHN is die oorsaak dat ek steeds kinderloos is. Drie miskrame ... ’n Vierde sal my einde beteken. Hy het weliswaar nog nooit sy hand teen my gelig nie, maar sy woorde los elke keer erger letsels as vuishoue. Ek kan dit nie meer vat nie. Wat gedoen moet word, moet gedoen word. Daar is geen omdraaikans nie. Sodra die ergste stof gaan lê het, kan ek iewers ’n nuwe blaadjie gaan omslaan. Iewers waar geen man my ooit weer minderwaardig sal laat voel nie. As ’n eiendomsagent met ’n suksesrekord wat vir homself getuig, behoort ek gou weer op my voete te kom. Wie weet, dalk ontdek ek weer liefde in die arms van iemand wat my met waardigheid en respek sal behandel. Heelwat later hou ek voor my suster se woonstel in Kuilsrivier stil. Ek sit ’n rukkie voordat ek uitklim en stadig met die trappe tot op die tweede verdieping loop. Ek kom gewoonlik hierheen as John my omgekrap het. Hy weet al waar om my te kry as ek net verdwyn sonder om iets te sê. Elmarie is nie net my suster nie, sy is ook my beste vriendin. Ek sluit oop en maak my tuis op die grys rusbank in die beknopte voorkamertjie. Ek skop my skoene uit en gooi my kop agteroor. Die stilte is soos koelte op ’n warm lentedag. Net wat ek nodig het. Ek haal diep asem. Elmarie kom seker weer in die vroeë oggendure tuis. Dis Saterdagaand en die klub waar sy ontkleedanse doen, is waarskynlik weer van hoek tot kant gepak. Die meeste klubgangers fluit en skreeu seker net vir haar. Sy is almal se gunsteling, het ek agter­gekom die paar keer toe ek daar gaan inloer het. Soms wens ek ek kon soos sy wees. Dapper, uitgesproke en sonder ’n bang haar op haar kop. Sy is drie jaar jonger as ek, maar laat haar deur niemand hiet en gebied of voorsê nie. Gelukkig weet sy van my planne. Elmarie is die een wat my met Frank in aanraking gebring het. “Ek ken ’n ou wat die takie vir jou lag-lag sal verrig. Sy lewe draai om geld. Vir die regte bedrag sal hy enigiemand uithaal.” Ek gaan stort en trek my nagklere aan. Dan gaan sit ek voor die televisie. Ná ’n lang ruk skakel ek dit af toe ek niks vind wat my verder interesseer nie. Ek loop slaapkamer toe en gaan lê op die bed. Ek moes aan die slaap geraak het, want toe ek wakker skrik, kry ek verskriklik koud. My lyf bewe. Ek besef die venster is oop, staan op en gaan maak dit toe. Ek gaan lê weer op die bed. Ek het iets gedroom, maar onthou nie wat nie. Diep ingedagte staar ek na die plafon. Ek draai my kop en my oog val op die skermpie van die klokradio. Dis byna middernag. Wanneer bel Frank? As hy regtig so professioneel is soos wat Elmarie beweer, behoort dit hom mos nie lank te vat om van John ontslae te raak nie. Ek het dan duidelik gesê hy moet my in kennis stel sodra hy klaar is. My vingers sweet toe ek my selfoon van die bedkassie af lig. Die onsekerheid vreet aan my. Ek skakel Frank se nommer. Sy foon lui. En lui. En lui. “Praat met my,” fluister ek benoud. Stempos. Ek probeer weer. Begin paniekerig raak. Het hy dan sy dekselse foon so sag gestel dat hy dit nie hoor lui nie? Toe hoor ek ’n geluid. Dit klink soos ’n deur wat oopgemaak word. En skielik twyfel ek. Het ek die voordeur gesluit toe ek ingekom het? Ek is nie seker nie. Ek trek my asem skerp in. Dis nog nie Elmarie se tyd nie. Sy kom eers heelwat later. Ek lê agteroor en luister aandagtig. Stilte. Selfs die wind het ophou waai. Ek sug. Seker maar die spanning wat my allerhande vreemde goed laat hoor. Ek skakel weer Frank se nommer. Hou asem op. Bid selfs dat hy moet optel. Die foon lui net. Daar is geen antwoord nie. Uit moedeloosheid loop ek tot in die gang voor die bad­kamer. Ek sak in ’n hopie op die koue vloer neer. Ek bring my vingers tot by my mond en begin my naels kou. Toe ek opkyk, verbeel ek my ek sien Frank voor my staan. Hy het steeds sy swart uitrusting aan en die mus is op sy kop. My hart gee ’n wilde ruk. Nee! Frank is nie veronderstel om hier te wees nie. Ek sluit my oë. Ek wil seker maak ek yl nie weer nie. Dit het al vantevore gebeur. Nege jaar gelede, kort ná my pa se dood, het ek hom een aand in die tuin gewaar. Hy was doenig met die onkruid tussen die blomme. Toe ek weer kyk, was daar geen teken van hom nie. Ek maak my oë oop. Verbaas kyk ek rond. Nes ek gedink het. Dis alles my verbeelding. Frank is nie regtig hier nie. Ná wat vir my soos ’n ewigheid voel, begin my selfoon lui. Dadelik herken ek Frank se nommer. Ek slaak ’n sug van dankbaarheid. Uiteindelik! Skielik maak dit nie meer saak dat hy so lank gevat het nie. “Hallo,” antwoord ek opgewonde. Ek kan nie wag dat hy die goeie nuus met my moet deel nie. “Tracy, ek wil nou weet wat aangaan.” ’n Lamheid kom sit in my ledemate. My keel trek toe. ’n Oomblik lank is ek stomgeslaan. “Moet jou nie doof hou nie!” bulder John. Dan tref die besef my: My planne is in die wiele gery. Hoe anders het John dan Frank se selfoon in die hande gekry? “Hier was ’n inbreker op die werf,” babbel John voort. “Ek kon gelukkig daarin slaag om hom te oorrompel. “As dit nie vir Shireen se oplettendheid was nie, weet ek nie so mooi nie. Sy het die vent gewaar en my wakker gebel. Ook net betyds.” Hy bly ’n oomblik stil. “Die polisie vat ook hul eie tyd. Ek weet nie wanneer hulle van plan is om hier op te daag nie. Wat my die meeste bekommer, is jou nommer op die inbreker se selfoon. Hoe ken julle mekaar?” John praat nog, toe val die selfoon uit my hand. Ek spring op en hardloop blitsig kombuis toe. Ek pluk ’n laai oop en haal ’n skerp mes uit. Die trane begin vanself oor my wange rol. Ek begin my polse sny. Hoe anders gaan ek uit hierdie gemors kom? Wat dink jy van hierdie storie? Enige voorstelle? SMS na 32369