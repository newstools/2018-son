PLAASWERKERS van die plaas Eikerivier by Agter-Paarl is diep ongelukkig oor hoe hulle behandel word. En verlede week het die sowat 70 werkers gesê genoeg is genoeg – en toe staak hulle. Hulle is bygestaan deur die Agricultural Broadbase And Allied National Trade Union (Abantu). Die assistent-sekretaris van Abantu, Joan Dourie, sê hulle kry nie antwoorde van die plaasbestuur nie en die eienaar, Tommy Bestbier, wil ook nie met hulle praat nie. “Ons word na André Bloem, die arbeidskonsultant, verwys. Maar dit is die plaaseienaar wat die probleem is.” Son het ook met Bestbier op die plaas gepraat, maar hy wou niks sê nie en het ons na Bloem verwys. Die werkers sê hulle verdien te min geld. Hulle kry R138 per dag en wil R200 per dag hê – én bonusse. “Daar is glo aan hulle gesê weens die droogte is dit nie moontlik nie. “Plekke soos Fruit & Veg en Golden Harvest koop groente, en hulle sê genoeg groente word gekweek om hulle te betaal. Groente word met vragmotors na Durban en Algoabaai geneem om verkoop te word. “Daar is kontrakwerkers ook wat help werk. So, daar is volgens die mense genoeg geld.” Dourie sê hulle wil normale werksure hê, want soms werk mense van 06:30 tot 17:30 en hulle moet op vakansiedae werk. “Werkers is net Kersdag en Goeie Vrydag af. Hulle het nie ’n provident fund nie. Hulle vra ook vir vervoer om dorp toe te gaan en kliniek toe en om die kinders crèche toe te vat.” Linda Hendricks, ’n werker, sê omdat daar nie toilette by die landerye is nie, moet die mans en vroue in die veld pee. “Die plaasbestuurder kyk deur ’n verkyker na die werkers as hulle hul besigheid doen.” Darius Java, Abantu-president, sê hulle kan ook nie vir Bestbier “meneer” sê nie. “Hy dring daarop aan dat ons ‘baas’ moet sê.” Hy sê daar word lelik met die werkers gepraat en op die werkers gevloek. Son verneem Bestbier het onlangs glo ’n seun geklap, maar hy het later by sy pa verskoning gevra. Die werkers vertel ander kinders is ook al aangerand. Hulle sê bedags word die water van die huise afgesny en die mense wat by die huis is om kinders op te pas, sit dan sonder water.