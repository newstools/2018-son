ISAK Keevy, ’n boer van Cookhouse wat in Ok­tober skuldig bevind is aan bedrog van R10,6 miljoen, is gister in die Baaise handelshof tot agt jaar tronkstraf gevonnis. Luidens die klagstaat het hy tussen Maart 2012 en Maart 2014 ooreenkomste met sewe boere aangegaan om 4 289 skape by hulle te huur. Keevy (35) het die skape sonder hul toestemming vir eie gewin verkoop. Hy het van Maart 2012 sy voorneme geadverteer om skape vir boerdery-doeleindes te huur. Hy sou die skape versorg en hul wol verkoop. Dié ooreenkomste is in sy eie naam of deur die PA Keevy-trust, waarvan hy ’n begunstigde was, aangegaan. “Hoewel hy daarop geregtig was om die wol en lammers van die skape te verkoop, was dit sy plig om die vee te versorg en aan die einde van die kontrakte in dieselfde toestand terug te besorg,” lui die uitspraak. Volgens die pleitverduideliking het Keevy sonder die toestemming van die betrokke partye hul vee verkoop teen pryse wat dit onmoontlik gemaak het om sy pligte jeens die eienaars na te kom. Hy het aanvanklik die huurgeld aan die klaers betaal, maar weens die droogte, voer- en veeartsenykoste kon hy later nie die huurgeld betaal nie. “Ek het dus nie net die aanwas nie, maar ook die kernkuddes en die aanwas, waarop die klaers geregtig was, stelselmatig verkoop, met die gevolg dat die kuddes nie kon groei nie,” luidens die pleitverduideliking. “Ek het nooit die klaers in kennis gestel dat die saak nie uitwerk nie en dat hulle hul skape moet kom haal nie. “Ek het gevolglik ál hul skape verkoop.” Boonop het van die sewe klaers groot bedrae in Keevy se bankrekening betaal om skape van hom te koop, wat hy dan weer by hulle sou huur. Die verliese wat gely is, is onder meer Gabriel en Henriette Rust se R933 600 vir hul 778 skape, Petrus Vermaak se R1,32 miljoen vir sy 1 100 skape en Owen Were se R1,2 miljoen vir sy 1 000 skape. Landdros Lionel Lindoor het kragtens die Strafproseswet Keevy opdrag gegee om R933 600 aan die Rusts, R360 000 aan Jacobus Meyer, R482 400 aan Lucas Strydom en R86 400 aan Lafras Moolman te betaal. Keevy moet ook R1 miljoen aan Vermaak, R764 000 aan Arnoldus van den Heever en R1 miljoen aan Were betaal. Die hof het beveel hy is nie geskik om ’n vuurwapen te besit nie. Adv. Lise Keech het aangekla. Piet Prinsloo het namens Keevy opgetree.