FIKILE Mbalula, die minister van polisie, was Dinsdag in Oos-Londen om misdadigers te waarsku om in hul spore te trap. Die polisie, tesame met ander wetstoepassers, het ’n multidissiplinêre teen-misdaad-operasie gehou. Die doel van dié operasie is om die talle misdaadkwessies in die stad te pak. Die operasie is gelei deur Mbalula, genl. Khehla Sithole, die polisie se nasionale kommissaris, en lt.genl. Liziwe Ntshinga, die polisie se Oos-Kaapse kommissaris. Kol. Michelle Matroos, ’n polisiewoordvoerder, het gesê: “Dié intelligensie-gedrewe operasie het die span gelei na verskeie misdaad- hot spots. “Tydens die operasie by geïdentifiseerde areas in Quigney en Southernwood het die minister aangedui dat hy bekommerd is oor die aantal jong meisies wat sonder ouertoesig en alleen woon. “Dié huise en flats is vervalle en dis ’n duidelike aanduiding dat dit gebruik word as ’n misdaad-hub.”  Dié kinders is geneem na die Oos-Londen-polisiestasie sodat hulle van daar na ’n plek van veiligheid geneem kan word. Mbalula het inwoners toegespreek en belowe dat die polisie die lewe vir misdadigers moeilik gaan maak.  “Ons sal ontslae raak van die misdadigers. Ek kan jou vandag verseker dat die polisie gaan werk in dié misdaad- hubs.” Die operasie is afgesluit met ’n parade.   “Jul harde werk en toewyding het nie ongemerk verbygegaan nie. Hou aan om die veiligheid en sekuriteit van mense te verseker en gee hul weer vertroue in ons,” het Sithole gesê. 