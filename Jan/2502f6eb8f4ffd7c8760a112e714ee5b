’N MAN is in die hospitaal ná ’n dramatiese huisrooftog Maandagaand in Green­bushes buite die Baai. Die 48-jarige slagoffer en sy neef (23) was omstreeks 20:15 tuis op ’n kleinhoewe langs Tembaniweg. Die deure was oop terwyl die slagoffer en neef elk in hul kamer was. Kapt. Sandra Janse van Rensburg, ’n polisie­woordvoerder, sê drie mans, waarvan een gewapen was, het by die neef se kamer ingegaan. Hulle het vir hom beduie dat hy moet stilbly en sy selfoon gevat. Maar toe hulle by sy oom se kamer ingaan, het die neef ’n gil en drie skote gehoor. Janse van Rensburg sê die indringers het gevlug toe hul slagoffer ’n byl na hulle gegooi het. ’n Selfoon is gebuit. Die man is in die linkersy getref. Hy is in die Livingstone-hospitaal behandel.