ASHTON. – ’n Ouma (58) het haar op Krismisdag morsdood geval – van ’n tyre af. Die Standfliet-familie sê dis die feestyd van die grootste hartseer wat hulle al beleef het. Die slagoffer, Florina Standfliet, was die oggend van Krismis in ’n happy mood en het Krismisliedjies uit volle bors gesing. Haar kleinkind Cashme Standfliet (15) sê haar ouma was altyd oor Krismis jolig en kon die lekkerste Krismiskosse maak. Getref Florina se man, Henry Standfliet (62), is sprakeloos oor die frats-ongeluk wat sy geliefde vrou oorgekom het. Cashme sê die hartseer het hul getref kort voor hul Krismis-middagete. “My ouma het agter in die yard op ’n tyre gesit en ’n entjie gerook, toe val sy agteroor van die tyre af en breek haar nek.” Cashme sê haar ouma se kos het daar gestaan en hulle net hartseerder gemaak. Florina was ’n bobaaskok en ook hoofkok by die Laerskool H. Venter in die dorp. Florina sal Saterdag 10:00 vanuit die Anglikaanse Kerk begrawe word.