DIE agentskap vir maatskaplike sekerheid (Sassa) het onderneem om verdere ondersoek in te stel ná bewerings dat daar verskille is in die bedrae van ouderdomspensioen wat aan begunstigdes uitbetaal word. Melvin Scharneck, ’n besorgde inwoner, vertel hy is verward dat die drie bejaardes wie se pensioen hy namens hulle onttrek, verskil. “Die ouderdomspensioen is R1 600, maar die geld vir die mense vir wie ek trek, verskil met R20 tot R30.  “Die een persoon kry die volle ouderdomspensioen en die ander kry elke maand R1 570 en R1 580.” Scharneck sê die mense by die Sassa-kantoor in Cleary Park het hom meegedeel dit is die bankkoste. “Hoe kan dit bankkoste wees?  “Bejaardes trek hul geld op een slag? Bankkoste kan mos nie soveel wees en dan is daar ander mense wat die volle bedrag kry nie!  “Ek is oortuig daar is ’n knoeiery aan die gang.” Volgens hom is daar baie meer soortgelyke gevalle omdat daar nóg ’n omgekrapte vrou dié week by Sassa was wat oor dieselfde probleem gekla het. Sandy Godlwana, woordvoerder vir Sassa in die Oos-Kaap, sê die aftrekkings is wel bankkoste. “Sommige begunstigdes gaan kort-kort hul saldo’s na voordat die toelae gelaai word en hulle moet dan vir hierdie transaksies betaal.  “Ons sal verder ondersoek instel,” verseker sy.