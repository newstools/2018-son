’N SAKEMAN van Mitchells Plain en ’n blad­opmaker van Son het gister die eerste keer in die Kaapse landdroshof verskyn. Moenier Abrahams (44) en Janice Ohlson (40) staan tereg op onder meer 140 aanklagte van bedrog. Abrahams en Ohlson het na bewering aan die departement van korrektiewe dienste vervalste werkskedules verskaf waarin gesê word die veroordeelde bedrieër Sylvano Hendricks, wat op parool was, werk vir hulle. Staatsgetuie Dit het Hendricks, ook bekend as Queeny Madikizela-Malema, glo in staat gestel om vrylik in die Wes-Kaap rond te beweeg en die wet te oortree. Die misdade is glo van 2013 tot 2015 gepleeg. Ohlson en Abrahams is Donderdag by hul onderskeie werkplekke gearresteer. Queeny het volgens ’n polisie-informant staatsgetuie gedraai en is nie aangekeer nie. Ohlson en Abrahams se inhegtenisneming is die gevolg van ’n jare lange ondersoek deur die polisie se intelligensiegedrewe eenheid. Borgtog Adv. Adrian Samuels, vir Abrahams, en Luzuko Guma, vir Ohlson, het eers by die verkeerde hofsaal gewag. Albei het die hof gevra dat hulle in die Kaapstad-landdroshof se selle aangehou word. Adiel Jansen, die staatsaanklaer, het gesê die staat staan borgtog teen en sal dit met die twee se volgende verskyning heroorweeg. Hy het gevra dat die saak vir ’n week uitgestel word om borgtog-inligting te kry. Die twee sal Maandag weer in die hof verskyn. Volgens kapt. FC van Wyk, ’n polisiewoordvoerder, mag die polisie geen kommentaar op die saak lewer terwyl dit voor die hof dien nie.