’N OU het glo in Beetle­stone-weg af gejaag en sommer alles in sy pad gestamp. ’n Negejarige kind is ook in die proses ­beseer toe die bestuurder in ’n blou VW Golf in Malabar, in die Baaise noordelike gebiede, gejaag het. Die bewering is dat die ou gesuip was. Minstens agt polisiewaens was op die toneel in Hawor­thiaweg, Malabar, waar die Golf tot stilstand gekom het. Volgens kol. Priscilla Naidu, ’n polisiewoordvoerder, het die ou se wilde jaagtog Saterdag omstreeks 18:30 plaasgevind. “Polisielede het in Malabar Uitbreiding 6 gepatrolleer toe hulle sien hoe mense van Calvinweg in die rigting van Burness-straat hardloop. “Die polisie is toe in kennis gestel dat ’n blou Golf in ’n ongeluk betrokke was en toe weggejaag het. “’n Kind (9) is glo raak­gery.” Die polisie het volgens Naidu die kar gesien en dit gestop. Die drywer (24) is vir dronkbestuur gearresteer.