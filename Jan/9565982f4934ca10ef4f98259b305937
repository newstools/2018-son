DIE DA moet volle verantwoordelikheid neem oor die paniek wat hy oor die bestuur van die waterkrisis veroorsaak. Só meen Ferlon Christians, die Wes-Kaapse ACDP-leier, nadat Mmusi Maimane, die DA-leier, gister in Athlone die publiek oor die droogte toegespreek het. Volgens Christians het Maimane se aankondiging net verdere paniek onder die inwoners gesaai. Christians sê: “Geen nuwe inligting is voorgelê waarvan die publiek nie reeds bewus was nie. “En geen logistieke details is verskaf oor #DagZero en hoe Kapenaars water gaan kry nie.” Volgens Chris­tians is kosbare tyd met dié presenta­tion gemors, en dit kon beter gebruik word om die waterkrisis teen te werk. Christians het verder bygevoeg Maimane het die meeste van sy tyd gebruik om die nasionale regering oor die waterkrisis voor stok te kry. Hy het egter met Maimane saamgestem dat akkurate en eerlike kommunikasie rondom die droogte nie plaasgevind het nie. Dit het volgens hom tot die paniek en verwarring onder Kapenaars bygedra. Die Stad Kaapstad het ’n kommunikasiemaatskappy met bande met Tony Leon, die voormalige DA-leier, aangestel om namens die Stad met die inwoners oor die waterkrisis te kommunikeer. Christians hou vol dié company het ’n vrot job gedoen.