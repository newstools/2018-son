INWONERS van Cloetesville in Stellenbosch leef in vrees ná ’n aantal skietvoorvalle die laaste weke. Elsabé Vermeulen, ’n raadslid wat in die buurt woon, het gesê: “Ek sien die verlies van hoe ons kinders in bendeverwante skietvoorvalle gewond word. Ek lewe ook in die geweld. Dis verskriklik.” Die vlaag van geweld het op 10 Januarie begin toe ’n man (39) in ’n skietery gewond is. Dit het omstreeks 21:00 in Eikeweg, Cloetesville, gebeur. Sinathi Joni, ’n ­polisiewoordvoerder, het gesê dit is gevolg deur ’n skietery laas Donderdag toe Rosco Heneke (29) in die vroeë oggendure doodgeskiet is. Sy meisie en hul baba, asook nóg ’n vrou wat in die huis was, is gewond. Die beseerdes word steeds in die hospitaal behandel. Twee verdagtes (45 en 19 jaar oud) is vir die skietvoorval in hegtenis geneem. ’n Man (23) is in verband met die ander voorval aangekeer. Volgens Joni het nóg ’n skietery laas Vrydagaand plaasgevind toe ’n 20-jarige man gewond is. “Twee mans (47 en 17 jaar oud) is in verband met die voorval in hegtenis geneem. “Die omstandig­hede van die voorval word steeds ondersoek,” het Joni gesê.