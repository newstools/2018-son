DIE nuwe jaar begin goed vir ons DJ Black Coffee. Timeslive.co.za berig die DJ het nog ’n prestigeryke residency gekry. Dié keer is dit by die luukse oord Wynn Las Vegas. Black Coffee het op Instagram laat hoor hy is in die wolke om dié nuus aan sy fans bekend te maak. “Verheug om eindelik ’n residency vanjaar by @WynnLas­Vegas aan te kondig! 2018 begin wonderlik,” skryf hy. Daar is ook gisteroggend aangekondig Black Coffee is in die line-up op vanjaar se Coachella­-musiekfees in Kalifornië. Black Coffee het by die Hï Ibiza Club in Ibiza ’n residency gehad en boonop sy eie radio show op Apple se Beats 1 gekry. En moet ook nie vergeet van al die inter­nasionale collabs wat die man ver­lede jaar gedoen het nie. Indrukwekkend, boeta!