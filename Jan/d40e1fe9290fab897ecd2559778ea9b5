DIE kaptein van die Suid-Afrikaanse vrouekrieketspan, Dane van Niekerk, speel die Big Bash-krieket­liga in Australië aan die brand met haar bybreek­aflewerings. Van Niekerk (24), wat vir die Sydney Sixers speel, spog reeds met 16 paaltjies ná 8 wedstryde. Sy staan gemiddeld net 9,57 lopies per paaltjie af en kos haar span net 5,37 lopies per boulbeurt. Van Niekerk se 4/13 teen die Melbourne Renegades vroeër die week is haar beste nóg. In haar skaduwee is Kathe­rine Brunt (Engeland, Perth Scorchers) en Sarah Aley (Australië, Sixers) met tien paaltjies elk. Van Niekerk se landgenoot en spanmaat Marizanne Kapp het sewe paaltjies laat kantel. Wat kolfwerk onder die Suid-Afrikaners in die Bash betref, gee Lizelle Lee (Melbourne Stars) tans die pas aan. Lee het 180 lopies teen ’n gemiddeld van 36 lopies per kolfbeurt aangeteken. Mignon du Preez (ook Stars) spog met 128 lopies teen ’n gemiddelde van 25.6 lopies per kolfbeurt. – sport24