CAPE Town City se onvermoë om wedstryde buite bereik van sy teenstanders te plaas, het gister in die Dr. Molemela-stadion weer by hom kom spook. Dít was toe die Kapenaars met 1-1 gelykop gespeel het teen ’n begeesterde Bloemfontein Celtic in ’n Premierliga-wedstryd. Ndumiso Mabena het die Citizens van maksimum punte beroof toe hy laat in die wedstryd sy spanmaat Mbhazima Rikhotso se eie doel in die eerste helfte uitgekanselleer het. Maar dis City se eie skuld omdat hy talle kanse verspeel het om Celtic te begrawe. Al het Benni McCarthy (afrigter) se span weer die tweede posisie ingeneem, kan wedstryde soos gister s’n City van ’n eerste titel en die Moederstad van ’n tweede een ná Santos (2003) weerhou.