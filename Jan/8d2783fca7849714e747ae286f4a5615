DIE voormalige rugbyster en nou gewilde rugbyskeidsregter Egon Seconds bevind hom in ’n papgeld-skandaal nadat sy kind se ma hom hof toe gesleep het. Terwyl Seconds die wêreld vol toer, ly sy baba van vier maande glo honger. Seconds weier na bewering om papgeld te betaal. Intussen is daar al na verneem word verskeie sake tussen die baba se ma (33), Seconds se ma, én sy meisie gemaak. Die polisie het een van dié sake van crimen injuria bevestig wat die meisie teen Seconds se ma aanhangig gemaak het. Dít alles is as gevolg van pogings deur die baba se ma om Seconds te kry om sy kind te onderhou. Die ma, wie se naam nie genoem kan word nie om die kind se identiteit te beskerm, het teenoor Son op Sondag oopgemaak. Sy sê sy is deur hel vandat sy uitgevind het sy is swanger. Sy en Seconds het een keer seks gehad en sy het swanger geraak. Seconds het toe aangedring op bloedtoetse, vertel sy. Al wat hy tot dusver vir sy kind gegee het, is R1 000 toe sy swanger was en R50 wat hy betaal het vir ’n kliniekbesoek toe die kindjie gebore is, sê die ma. Intussen is die bloedtoetsuitslae bekend gemaak en Seconds betaal glo steeds nie papgeld nie. Volgens die jong ma het sy nie geweet Seconds is in ’n verhouding met ’n ander vrou toe hulle begin uitgaan het nie. Sy vertel: “Hy het die hele tyd vir my gelieg. “Hy was nooit daar vir my tydens my swangerskap nie. “Hy het altyd gesê hy’s op tournaments, maar toe sien ek op social media hy’s met ’n meisie. “Ek het toe ’n ­meeting met hom gehad. “Hy het gehuil en die victim gespeel en gesê hy het beloftes aan die meisie gemaak.” Die vrou sê drie weke voordat sy moes kraam, het Seconds soos mis voor die son verdwyn en kon sy hom glad nie in die hande kry nie. Eers drie dae nadat die kind gebore is, het hy ’n verskyning gemaak, beweer sy. Die vrou sê hoewel die baba by Seconds se ma gekuier het, het dit gou tot ’n einde gekom toe die vrou haar begin stalk met die polisie. Sy vertel verder: “Ek kon nie my ­Desembervakansie geniet nie. Ek was ’n senuweewrak. “My seuntjie het die hele tyd gehuil oor die polisie aanmekaar by ons huis opgedaag het.” Seconds het aan Sonop Sondag gesê dit breek hom om te sien dat die saak nou in die openbaar verskyn en dat hy eintlik net sy dogter wou beskerm. Volgens hom het hy nie sy dogter se ma geken voor hul intieme aand nie. Hy sê die rede hoekom hy vir ’n bloedtoets gevra het, is om sy reg as biologiese vader te beskerm. Seconds voeg by dat die ma egter nie beïndruk was met sy versoek nie. “My dogter se belange is belangriker vir my as enige van die volwassenes in hierdie saak.” Seconds sê wat die onderhoudsgeld betref, het hy wel twee keer geld na die ma gestuur. Afgelewer Hy sê hy het ook aangebied om te koop wat ook al sy kind benodig totdat hulle ’n ooreenkoms kan bereik. Seconds verduidelik: “Die ma het elke maand ’n lys aan my gestuur sodat ek kan koop wat daarop is. Die goed word dan by haar huis afgelewer. “Daar was al selfs tye dat ek die ma self winkel toe geneem het en babagoed gekoop het. “Dit sluit in ’n pram, babastoel, asook klere.” Seconds sê dit bring egter verligting dat die ma nou hof toe is vir onderhoudsgeld sodat hulle tot ’n ooreenkoms kan kom. Hy sê sy kind was wel in sy lewe en het gereeld by hom gekuier terwyl die ma deur ’n stresvolle tyd gegaan het. Seconds sê hy het selfs ’n oppasser gekry om hom te help. Maar dit het volgens hom on­gelukkig gou tot ’n einde gekom toe die ma die polisie na sy huis gestuur het en hy die kind aan haar terug moes besorg.