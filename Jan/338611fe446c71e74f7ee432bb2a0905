AS DIE Nelson Mandelabaai-metro nie in die volgende ses maande beduidende reën kry nie en inwoners hul waterverbruik nie verminder nie, sal die stad nie meer water hê nie, sê Barry Martin, die direkteur van water in die metro. “Die munisipaliteit het geen simpatie nie met die inwoners wat hoë watergebruikers is. Ons het waterbeheermaatreëls in hul huise geïnstalleer. “Ons fokus nou met soortgelyke optrede op besighede wat nie reageer op ons versoek om verbruik te verminder nie,” het Martin gesê. Martin, die burgemeester, Athol Trollip, en ander lede van die departement van waterwese en sanitasie is Vrydagoggend saam met geestelike leiers na die Churchilldam naby Kareedouw waar hulle vir reën gebid het. By die gebedsessie by die Churchill-dam het Trollip gesê die vereiste hoeveelheid water wat ’n persoon elke dag mag gebruik, is tot 50 liter verlaag. Onophoudelike en verenigde pogings deur die munisipaliteit, die plaaslike gemeenskap, besigheid en media om te verseker dat die metro water bespaar en ’n katastrofe afweer, het vrugte afgewerp. As gevolg van die afname in reënval die afgelope twee jaar het die stad ’n rampvlak bereik. Voorheen as deel van die toegepaste waterbeperking het die munisipaliteit inwoners gevra om 60 liter per persoon per dag te gebruik. “Ons bedank almal wat 60 liter per persoon per dag gebruik het. Dit het ’n groot verskil gemaak. “As deel van die onvermoeide pogings om waterverbruik te verminder en maniere te vind om Dag Zero te verhoed, het die metro besluit om godsdiensleiers te vra om hierdie besoek mee te maak. “Ons wou hê dat hulle saam met ons bid terwyl ons vir Goddelike ingryping vra. “Daar is baie moeite gedoen om waterverbruik te verminder. Ons bid nou tot die Almagtige God om tot ons redding te kom,” het Trollip gesê. Mthubanzi Mniki, ’n munisipale woordvoerder, het gesê sedert die drastiese afname van die damvlakke in 2016 het die munisipaliteit sy bewusmakingsveldtog oor waterverbruik versterk. “Die metro het ook meer loodgieters in diens en verbeterde prestasiebestuurstelsels vir die spanne wat toegewyd is om waterlekkasies op te los. Projek “Dit het nie net die omkeertyd vir die vasstelling van waterlekkasies verminder nie, maar dit het tot die besparing van miljoene liter water deur die munisipaliteit gelei.” Mniki sê die munisipaliteit het laat verlede jaar ’n projek begin om boorgate te boor vir gebruik by sportvelde en swembaddens. “Die afhandeling van fase 2 van die Nooitgedagt-suiweringstelsel het ook die onttrekking en gebruik van beskikbare water geoptimaliseer. Dit het gelei tot ’n toename van beskikbare water vanaf 90 megaliter per dag tot 130 megaliter per dag. Fase 3 is tans aan die gang. “Die metro het ook met ’n implementeringsplan begin vir waterdrukbestuur, watermeter- en waterpyp­ver­vanging.”