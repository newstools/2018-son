DALE Steyn sal nie weer in die eerste kriekettoets in ’n wedstryd teen Indië boul nie. Dr. Mohammed Moosajee, die Proteas se spandokter, het ná afloop van die tweede dag se spel bevestig dat Steyn ’n hakbesering opgedoen het en hy vir vier weke buite aksie sal wees. Terwyl die Suid-Afrikaners vandag op Nuweland hul tweede beurt op 65/2 sal kan voortsit, heers daar kommer dat Steyn se internasionale loopbaan tot ’n einde gekom het. Die verlies van Steyn is ’n reuse-terugslag vir die span se kanse om die wedstryd sowel as om die reeks te kan wen. Dit is Steyn se eerste toetswedstryd sedert 2016. Hy het vroeër in die wedstryd gewys waartoe hy in staat is deur 2/51 plat te trek. Hy het seergekry in die aanloop om sy tweede bal in die 18de beurt af te lewer. Hy het volgens dr. Moosajee skeef getrap. Vernon Philander moes toe die boulbeurt voltooi. Die drama van die eerste dag se spel in die Vryheidsbeker-wedstryd – toe 13 paaltjies geval het en 314 lopies aangeteken is – is deur Steyn se besering oorheers.  Daar wag egter ’n reuse-taak op Hashim Amla (2) en Kagiso Rabada (2) wanneer hulle die tuisspan se tweede beurt voortsit. Die besoekers het hul eerste beurt gisteroggend op 28/3 hervat en is later in die middag vir 209 uitgehaal.  Die Suid-Afrikaners se voorsprong staan op 142 lopies. Maar dit was Hardik Pandya se skitter-beurt van 93 lopies wat sy span van ’n verleentheid gered het. Die Suid-Afrikaners het egter op ’n volgepakte Nuweland grootliks bygedra tot Pandya se sukses.  Pandya het hom in die 37ste beurt by Ravichandran Ashwin aangesluit toe Indië op 76/5 gestruikel het. Die veelsydige speler het eers ’n televisieskeidsregter-beslissing in die 38ste beurt oorleef, terwyl hy met sy telling op 15 deur Dean Elgar op gang laat val is. Sy lopies het van 95 balle gekom en het 14 grenshoue en ’n ses ingesluit. Die vennootskap om die agtste met Bhuvneshwar Kumar het 99 waardevolle lopies opgelewer.