JY MOET ’n vreeslik optimistiese ingesteldheid teenoor die lewe hê as jy Suid-Afrika se eerste dag-aand-kriekettoets as ’n sukses wil bestempel. Dié kragmeting tussen Suid-Afrika en Zimbabwe op St. Georgepark in Port Elizabeth is ook oor vier dae gespeel, en nie die gebruik­like vyf dae nie. Dié toets – dis eintlik ’n skande om dit so te noem – was toe in minder as twee dae iets van die verlede. Ná dié spulletjie sal sekerlik niemand regtig kan sê of dag-aand-toetse ’n sukses in Suid-Afrika sal wees nie. En ’n mens kan ook nie sê of toetse oor vier dae sal werk nie, want die wedstryd was dan in minder as twee dae verby. In ’n gesprek op ’n radiostasie op die tweede dag van die toets is ek gevra of ek dink dag-aand-toetse is hier om te bly in Suid-Afrika. In die gees van optimisme het ek gesê dit kan werk, maar met ’n aanpassing hier en daar. Op die eerste dag het die paaltjies in die sessie onder die spreiligte behoorlik gespat. Die pienk bal help die naatboulers om sake vir die kolwers onder die ligte baie moeilik te maak. Dit lyk asof die boulers in dié periode ’n groot voordeel geniet. Ek hou nie daarvan dat die situ­asie in daardie periode so ongelyk is nie.  Die voormalige naatbouler van die Proteas Fanie de Villiers meen egter dis hoog tyd dat die boulers ’n bietjie bevoordeel word. De Villiers voel in die res van die toets tel die pienk bal in die kolwers se guns: Dit word baie gou sag en dan baljaar hulle daarmee. Die Proteas se kaptein in die Baaise toets, AB de Villiers, het gesê sy spelers het die toets baie geniet en hou van die konsep. Dis seker maklik om dit te sê nadat jy binne twee dae gewen het. AB voel die toets is teen ’n hoë tempo gespeel en dat spanne maar net moet leer om by die wisselende toestande aan te pas. Hy meen die kolwers het, anders as in standaardtoetse, meer positief gespeel en die aanbied van dag-aand- én vierdaagse toetse is geregverdig. AB sê kapteins is meer bereid om kolfbeurte te sluit, veral wanneer hulle hul boulers onder die spreiligte kan inspan.  Hoewel ek bly is oor AB se optimisme, maak dit my ook tog in ’n mate bekjommerd. Het hy daarmee ’n doodsvonnis oor vyfdaagse toetse, die ­ware toets van twee sterk spanne, uitgespreek? En beteken dit nie dat ons nou net meer en meer weergawes van die spel in inter­nasionale krieket gaan sien nie? Internasionale eendaagse krieket oorleef maar moeilik weens ál die T20-wedstryde en -kompetisies, en nou word selfs al hoe meer wedstryde oor tien boulbeurte gespeel. Nou laat skyn AB nog die groen lig vir vierdaagse toetse, wat binne twee dae verby is. Netnou sit ons ook met tweedaagse en driedaagse toetse, en dán raak dinge heeltemal belaglik. Waar gaan dit eindig? AB voel in enige weergawe van die spel moet wedstrydplanne, strukture en strategieë aangepas word. Hy meen dit gaan oor die speler se ingesteldheid en sy waar-nemingsvermoë. Hy beskou daai een­sydige aandsessies nie as ’n probleem nie; hy voel die kolwers moet in daardie periode net versigtiger wees.  In PE kon die wedstryd maar met die standaardbal gespeel word, want in die somer raak dit eers in die helfte van die laaste sessie behoorlik donker.  Feit is, ons het nóg ’n dag-aand-toets nodig om te sien of dit hier is om te bly. En asseblief, Krieket Suid-Afrika, tog nooit weer ’n toets tussen die Proteas en Zimbabwe dié tyd van die jaar nie: Ons wil graag optimisties bly.                                                          