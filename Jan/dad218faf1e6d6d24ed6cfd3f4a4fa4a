REG vir die nuwe akademiese jaar met splinternuwe skoolklere is dié kinders van die ­Laerskool Alfonso Arries weggewys. Die ouers, wat al verlede jaar hul kinders ingeskryf het, het gister bymekaar gekom buite die skool om antwoorde te soek. Die hoof was egter nie daar nie en die onderhoof, ene mev. Luyt, wou nie kommentaar lewer oor die situasie nie. Leerders het self in hul uniform met plakkate buite gestaan. Dit is leerders van alle grade wat sukkel om plek te kry. Die meeste ouers sê hulle het hul kinders al verlede jaar van September af begin inskryf en dis die naaste skool aan hulle. “Ons kinders loop al vir twee weke nie skool nie en mis uit op belangrike skoolwerk,” sê Wayne Koopman, ’n ouer. “Laas jaar het ouers die hekke toegemaak en tyres gebrand – hulle wil hê ons moet dit weer doen.” Wesley Goliath se kind het sommer reguit vir sy pa gesê dis ’n k*k skool omdat hulle nie toegelaat word nie. “Die outjies dra guns as hulle nie skool toe gaan nie. Wat gaan nou van ons kinders word as hulle op straat beland?” Nog ’n ouer, Nazlie Murray, sê haar kind het verlede jaar haar arm by die skool gebreek. “Hulle het my nie eens laat weet daarvan nie. “Ek het toe my kind vir ’n rukkie uit die skool gehaal om te recover. “Noudat sy terug is, wil hulle haar nie aanvaar nie. Hulle gee vir ons drie verskillende stories en die hoof is amper nooit daar nie.” Charryn Minnies sê sy het haar gr. 1-kind in Oktober 2017 ingeskryf, maar toe sy weer by die skool aankom, het hulle gesê dis nie op die stelsel nie. Ontplooi Die ouers beweer daar vind omkopery plaas, want hulle het gesien hoe ’n man met drie kinders R150 betaal by die kantoor en nou het sy kinders skielik plek. Mali Mtima, ’n woordvoerder vir die Oos-Kaapse onderwysdepartement (OKOD), sê hy’t beamptes na die skool ontplooi en hy sê hy sal die saak ondersoek.