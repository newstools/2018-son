DAG Zero bekruip haar van agter af. Dis nou die dag dat die Kaap se krane gaan droogloop en dan is Patricia de Lille se dae as die burgemeester ook ’n uurglasie wat dalk vinnig dag zero nader. Maar dié ervare politikus sê gister sy is min gepla oor die politieke storm wat rondom haar woed. Son het gister berig dat De Lille aan haar party, die DA, skriftelik redes verskaf het waarom sy nie moet bedank of ge-fire word nie. Dit het gevolg nadat die Stad Kaapstad met die bless­ing van die DA se uitvoerende raad die regsfirma Bowman Gilfillan aangestel het om ’n “onafhanklike ondersoek” teen haar uit te voer. Dié ondersoek het gevolg ná beweringe dat De Lille bedrog van sowat R43 miljoen wat in die MyCiti-busdienste plaasgevind het, onder die mat gevee het. Craig Kesson, ’n senior beampte in die mayor se kantoor, beweer in ’n beëdigde verklaring dat De Lille opdrag gegee het om dié dinge “te laat verdwyn”. Dis ’n aantyging wat De Lille herhaaldelik ontken het. De Lille het gister die media oor die huidige waterkrisis toegespreek. Sy het toe gesê die gevreesde Dag Zero wanneer die meeste krane in die Stad droog sal loop, sal op 22 April wees. Op ’n vorige inligtingsessie oor die droogte was Dag Zero 29 April. Nou kom die droë dag sewe dae vroeër. De Lille sê die tyd moes aangepas word oor Kapenaars steeds nie genoeg water bespaar nie. Son het op die nuuskonferensie gevra of sy totaal gefokus is op die waterkrisis omdat die storm rondom haar woed en haar toekoms nie gewaarborg is nie.  Daarop het De Lille hardop uitgebars van die lag en so gereageer: “Ek het eerstens ’n verantwoordelikheid teenoor die mense van die Stad Kaapstad. “Dis waarvoor ek betaal word. Ja, sommige van die kwessies is van ’n irriterende aard, maar dit vat nie my fokus weg nie. “Ek is daaraan toegewy om te verseker dat dié goed bestuurde Stad se water nie opraak nie. “Daarom neem dit die grootste deel van my dag in beslag. Selfs toe ek met vakansie was, het ek op ’n daaglikse basis in kontak gebly met die beamptes. “Nee, die ondersoek het glad ’n impak op my fokus op die waterkrisis nie.” De Lille sê die Stad het positiewe resultate gekry in die ondersoek na boorgatwater. Volgens haar sal daar 150 miljoen liter van die Atlantis-, Kaapse Vlakte- en die Tafelberg-waterdraer geboor word. Sy het egter klem gelê op die feit dat Kapenaars steeds te veel water gebruik. As elkeen sy daaglikse waterverbruik verminder, kan Dag Zero voorkom word. “Maar ons moet almal saamwerk en elkeen sy kant bring,” het sy bygevoeg. 
