AUSTRALIË het sy toerspan vir die toetsreeks in Suid-Afrika gelaai met vyf vinnige boulers. Die 21-jarige naatbouler Jhye Richardson en die linksdraaier Jon Holland is die ligte verrassings in die groep van 15 spelers. Die sameroeper van die keurders, Trevor Hohns, is baie opgewonde om te sien wat Richardson hier in Suid-Afrika kan doen. “Hy is ’n uiters talentvolle en opwindende jong speler wat baie vinnig kan boul. “Richardson kan baie op hierdie toer leer,” het Hohns die keuse aan die media verduidelik. “Hy het in sy eerste ODI beïndruk en in die Sheffield Shield deurgaans goed gevaar.” Die 30-jarige Holland het nog net twee toetse gespeel en sal nie sommer teen die gedugte Proteas ingespan word nie. Regverdig Hy was wel verlede seisoen die beste draaier in die Sheffield Shield. Hohns meen die Suid-Afrikaanse blaaie sal nie die keuse van twee spesialisdraaiers in ’n toets regverdig nie. “As Nathan Lyon om die een of ander rede nie kan speel nie, het ons ’n spesialis wat sy plek kan neem,” het Hohns gesê. Die aanvangskolwer Cameron Bancroft het gesukkel in die Ashes-reeks teen Engeland, maar behou sy plek. Peter Handscomb is ook ingesluit, maar sal waarskynlik net nader gewink word as beserings onder die top­kolwers toeslaan. Ná die tweede Ashes-toets is hy gepos nadat hy in vier kolfbeurte altesame 62 lopies aangeteken het. Die groep sal op 15 Februarie sonder David Warner na Suid-Afrika vertrek. Warner sal Australië eers in ’n driehoekige T20-reeks aanvoer voordat hy by sy spanmaats aansluit. Australië en die Proteas gaan mekaar in vier toetse pak. Die eerste toets begin op 1 Maart op Kingsmead in Durban. Australië se toerspan is: Steve Smith (k), David Warner, Cameron Bancroft, Jackson Bird, Pat Cummins, Peter Handscomb, Josh Hazle­wood, Jon Holland, Usman Khawaja, Nathan Lyon, Mitchell Marsh, Shaun Marsh, Tim Paine, Jhye Richardson, Mitchell Starc.