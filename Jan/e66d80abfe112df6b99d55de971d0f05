TWEE vermeende Hard Livings-bendelede van Macassar het dié week lewenslange tronkstraf gekry. Die mans is in die Somerset-Wes-streekhof skuldig bevind aan die moord op Peter “Tosh” Hartogh, glo die dikding in die Shottas-bende. Die voorval het op 3 April 2016 gebeur. Hartogh is aangerand en tot 55 keer gelem. Bradley Hartnick en Lu­ciano Saayman was onder die sewe mans wat aanvanklik in hegtenis geneem is. Net hulle twee is egter positief met die misdaad verbind. Volgens lt.kol. Andrè Traut, ’n polisiewoordvoerder, is die suksesvolle vervolging van die twee mans te danke aan die goeie werk van ’n jong speurder. “Hy het elke moontlike leidraad opgevolg. “Hoewel hy baie dreigemente teen hom en sy familielede gekry het, het hy onverskrokke met sy ondersoek voortgegaan.” Die mans is Dinsdag elk ’n lewenslange vonnis opgelê vir die moord. Hulle is verder skuldig bevind aan huisbraak en op hierdie aanklag tot drie jaar elk gevonnis. Die vonnisse sal samelopend uitgedien word. Lt.genl. Khombinkosi Jula, die Wes-Kaapse polisiekommissaris, het die vonnisoplegging verwelkom. Hy het die ondersoek­beampte ook vir sy goeie werk geprys.