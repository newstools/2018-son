ROBBIE Fleck sal Saterdag graag die geleentheid wil gebruik om die talent tot sy beskikking in die Stormers se vergrote groep van nader te beskou. Dít is wanneer die Kaapse franchise Saterdag in ’n opwarmingstryd teen die Bulls in die Boland-stadion in Wellington te staan kom. Dié Noord-Suid-derbystryd sou aanvanklik in Los Angeles in Amerika plaasgevind het. Weens logistieke redes gaan dit nie meer in Hollywood plaasvind nie, maar eerder in die skouspelagtige Boland. Die Stormers sowel as die Bulls sal teleurgesteld wees om die geleentheid mis te loop om Superrugby aan die Amerikaanse publiek bloot te stel. Dié twee aartsvyande sal egter vorentoe kyk om hul groot aantal plaaslike ondersteuners te wys waartoe hulle vanjaar in staat is. Siya Kolisi (kaptein) en sy manne gaan hul Superrugby-veldtog teen die Jaguares op Saterdag 17 Februarie op Nuweland in Kaapstad afskop, terwyl die Bulls ’n week later die Hurricanes op Loftus Vers­feld in Pretoria aandurf. Die Stormers het laas week hul eerste opwarmingswedstryd teen die SWD-Arende met 77-0 gewen. Daarteenoor het die Bulls Saterdag albei hul opwarminstryde teen die Sharks in Polokwane en die Lions op Ellispark onderskeidelik verloor. John Mitchell, die Bulls se nuwe breier, sal ook die kragmeting met die Stormers wil gebruik om die talent in sy groep van nader te beskou. Albei afrigters is bekend vir hul aanvallende benadering tot die spel. Die fans kan hulle dus staal vir ’n rugbyfees wat voorlê.