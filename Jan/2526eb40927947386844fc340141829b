KERK loop kan ’n mens ’n politieke lifeline bied. Dít blyk die geval te wees vir die burgemeester van Kaapstad, Patricia de Lille. Die DA gaan De Lille vir eers nie in die pad steek nie. Dít het die party gister op ’n laat nuuskonferensie teen alle verwagtinge en be­spiegelinge in bekend gemaak. Die klagtes teen haar sal nou eers amptelik deur die party se federal executive (FedEx) ondersoek word. Dié aankondiging deur die DA-leier Mmusi Mai­mane bring vir eers ’n einde aan maande se bespiegelings oor De Lille se poli­tieke toekoms. Voor dié aankondiging het De Lille ’n kerkdiens bygewoon. Sy is hartlik ver­welkom in die stampvol World Harvest Christian Ministries-kerk in Langa. De Lille was onder skoot nadat die FedEx haar aangekla het vir onder meer haar bydrae tot beweerde korrupsie in die Stad Kaapstad se departement van vervoer. Ontken Sy word ook daarvan verdink dat sy die Stad se geld onregmatig bestee het deurdat sy sekerheids­opgraderings by haar huis laat doen het. De Lille ontken egter dié aantygings. Sy het ’n traan gestort toe die biskoppe hande op haar gelê het. Voordat voorbidding vir haar gedoen is, is sy die geleentheid gebied om die kerk toe te spreek. Sy het gesê: “Dis goed om in die huis van die Here te wees, sodat diegene wat my wil sien val, weet dat ek sal oorwin. “Ek wil net sê ek vrees niemand nie, behalwe die Here. Ek gaan nêrens nie. Kapenaars het my ’n verantwoordelikheid gebied. “My naam is sino­niem met die stryd teen korrupsie. Ek is nie korrup nie. Ek sal almal beveg wat so sê. “Diegene wat sê ek is korrup, moet na vore kom met die bewyse. Ál waarvoor ek vra, is ’n regverdige verhoor.” Maimane het op die nuuskonferensie gesê die burgemeester as die leier van die Stad Kaapstad moet verantwoordelikheid aanvaar vir wat onder haar leierskap gebeur het. Maimane het gesê: “Ervare werkers is uit hul poste geskop om plek te maak vir ­mense wat teenoor die burgemeester lojaal is.” Hy het gesê hy het die FedEx gevra om sy ondersoek te bespoedig. Tot dan bly De Lille in haar pos.