ALLISTER Coetzee sal nie toelaat dat elemente in die Suid-Afrikaanse Rugbyunie (Saru) hom soos Peter de Villiers doelbewus vernietig en werkloos laat nie. So sê die hoofafrigter van die Springbokke volgens gerugte in ’n opspraakwekkende brief wat hy aan Jurie Roux, die uitvoerende hoof van Saru, gerig het. In die brief weier Coetzee om verantwoordelikheid te aanvaar vir die Bokke se vrot vertonings sedert hy in 2016 oorgeneem het as die Bok-mentor. Onder Coetzee het die Springbokke 11 toetse van 25 gewen. Dis ’n suksesvlak van 44%. Die beleërde breier blameer eerder Saru se voortdurende inmenging as die hoofrede vir die Bokke se teleur­stellende uitslae. In die brief sê Coetzee dat sy kontrak geensins bepaal dat hy moet presteer om sy werk te behou nie. Die brief onthul dat Toetie in ’n vergadering met Roux op 18 Januarie in kennis gestel is dat sy huidige kontrak onmiddellik beëindig sal word. Beëindig As Coetzee egter besluit om aan te bly, sal hy voortaan ’n ondergeskikte rol moet aanvaar onder Rassie Erasmus, wat in volle beheer van die Bok-span sal wees. Die 54-jarige glo egter om sy dienste te beëindig is nie net ’n onbillike arbeids­praktyk nie, maar dit ontneem hom sy reg op waardigheid en gelyk­heid. Coetzee beskuldig Saru ook daarvan dat hy die loopbaan van een van sy voorgangers, Peter de Villiers, vernietig het. Toetie skryf: “Ek was ten tyde van my aanstelling die suksesvolste Superrugby-afrigter en is versoek om van Japan terug te keer tot Springbok-rugby, want my land het my nodig gehad. “Sedert my terugkeer het elemente in Saru ’n doel­bewuste poging aangewend om my te ondermyn. “Hulle het ook die indruk van onbevoegdheid by die publiek geskep en alles in hul vermoë gedoen om seker te maak ek misluk.”