PRES. Jacob Zuma se belofte van gratis tersiêre onderrig was ’n leuen om politieke punte by die ANC se verkiesingskonferensie te ­score. Só meen studente wat nou registrasie- en klasgeld moet opdok om vanjaar verder te kan studeer. Instap-registrasies het gister by die Wes-Kaapse universiteite afgeskop. ’n LLB-student in haar finale jaar aan die Universiteit van Wes-Kaapland (UWK), Palesa Mchophela, sê sy is onder druk en stres. By Son se aankoms gisteroggend by UWK was sommige studente besig met normale registrasies. Studente wat nog agterstallige skuld het, is na die finansiële afdeling verwys. Mchophela het verduidelik: “Die universiteit se stelsel bly nog in werking. As ’n student nog geld van die vorige jaar skuld, moet jy eers 30% van dié bedrag betaal én die registrasiegeld opdok voordat jy jou voete in ’n lesingsaal mag sit. “Ek is nou so onder stres. Ek is een van dié wat nog geld skuld. Dit wil sê ek moet eers gaan onderhandel by die finansiële afdeling. “Dan sal hulle dit oorweeg voordat ek daaraan kan dink om my studie vanjaar te voltooi. “Zuma se belofte van gratis onderrig was niks anders as ’n leuen nie sodat mense vir sy eks-vrou dr. Nkosazana Dlamini-Zuma in die ANC-verkiesingskonferensie kon stem.” Zuma het die belofte ’n dag voor die ANC-verkiesing aangekondig.  Die studenteraad se president, Lumkile Thomas, het bygevoeg: “Dis nie almal wat R4 900 het vir registrasie nie. “Daarom doen ons nog altyd ’n beroep vir die skrapping van aansoek- en registrasiegelde.” ’n UWK-woordvoerder, Luthando Tyhalibongo, het bevestig dat studente met agterstallige skuld nie geregistreer mag word voordat hulle by die finansiële afdeling goedgekeur is nie. Tyhalibongo het gesê: “Soos in al die ander jare moet hulle na die studentekredietbestuur gaan om ’n betalingsplan te beding.” Daar was gister nie baie probleme by die Kaapse Skiereiland-Universiteit vir Tegnologie (KSUT) se Bellville-kampus nie. ’n KSUT-woordvoerder, Lauren Kansley, het bevestig instap-registrasies begin môre.