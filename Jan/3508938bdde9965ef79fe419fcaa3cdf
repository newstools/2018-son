‘EK WAS doodbang en het kliphard asemgehaal toe ek die eerste keer voor die gemeente moes sing.” Só bieg die 21-jarige gospelsanger Cheswyn Ruiters van Worcester. “Die gevoel was oorweldigend en my senuwees klaar, maar die gehoor het hande geklap. En dit was vir my genoeg. “Die gemeentelede was verbaas, want hulle het nie geweet ek kan sing nie,” vertel die sanger laggend. “My liefde vir gospel­musiek het in die kerk begin, want die Here is my Verlosser en Saligmaker. “In alles wat ek doen, wil ek die Here se naam verheerlik, want alles is ­gawes van Bo.” Cheswyn swot onderwys aan die Universiteit van Wes-Kaapland. Vanjaar is sy laaste studiejaar. “Ek is diep dankbaar teenoor my ouers, Jean en Paul Ruiters, vir hul opofferings en ondersteuning die afgelope drie jaar. “Dit was nie ’n maklike pad nie, maar deur sy genade het die Here ons deurgedra. “Ons is baie opgewonde oor die konsert wat ons beplan om die nodige fondse in te samel om my laaste jaar te voltooi.” Gospelsangers wat Cheswyn inspireer, sluit in Neville D, Jonathan Rubain, Donnie McClurkin en William McDowell. Cheswyn moedig die jeug aan om nooit moed op te gee nie en hard aan hul drome te werk. “Alles is moontlik as jy net glo.” Cheswyn se eerste lied wat hy geskryf het, is “You’re Greater”. En later die jaar sal ’n album volg. Hy is vurig daaroor om ’n positiewe boodskap deur sy musiek uit te dra. Optree As Cheswyn bekend lyk, is dit dalk omdat hy laas jaar aan SA’s Got Talent deelgeneem het. Hy’t net voor die semi’s uitgeval. Die konsert My God is Able vind op 4 Maart in die Worces­ter-stadsaal plaas. Die gaskunstenaars wat gaan optree, is Divine Purpose, Anna Matthews, Carlo Abrahams, Berenice Wilschut, Eben Worship Team, Seve Music Kid en Gregory Noble. Adrie de Villiers sal as MC optree. Die toegangsgeld is R80 en die show begin 18:00. Kontak Cheswyn by 078 134 4356 of stuur ’n e-pos na ­cheswyn.info@­gmail.com.