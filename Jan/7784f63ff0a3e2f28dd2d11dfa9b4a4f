DIT het gister sterk gegons dat die Stad Kaapstad se mayco-lid vir veiligheid en sekuriteit, JP Smith, dié maand as die provinsiale minister van gemeenskapsveiligheid aangestel gaan word. Smith het egter gesê dié gerugte is stupid en ongegrond, want daar is geen meganisme om dit mee te doen nie. Boonop sê hy hy’t g’n begeerte om dié pos te beklee nie. Die gerugte kom te midde van politieke onsekerheid binne-in die Stad. Die Kaapse burgemeester, Patricia de Lille, het tot vandag tyd om aan haar party, die DA, te sê waarom sy nie afgedank moet word nie. Die DA se uitvoerende raad het haar laat in 2017 hangende ’n interne ondersoek van partysake geskors. Dit het gekom ná bewerings dat sy bedrog binne die Stad se MyCiTi-busdiens probeer toesmeer het. De Lille het gesê sy sal binne die sperdatum ’n antwoord aan die DA gee oor waarom sy nie ge-fire moet word nie. Bronne Die verslag en aanbevelings van ’n onafhanklike komitee word vandag op ’n geslote spesiale raadsvergadering bespreek. Die Wes-Kaapse EFF-voorsitter, Bernard Joseph, het gister op sy Facebook-muur geskryf hy het gehoor Smith sal dié maand as die provinsiale minister van gemeenskapsveiligheid aangestel word. Toe Son hom om inligting nader, het Joseph gesê hy is seker van sy bronne se inligting. “Ek het die gerugte eers in Desember gehoor en ek het dit net daar gelaat. Maar ek het dit die naweek in Stellenbosch weer gehoor.” Smith sê dis nie die eerste keer dat dié gerugte opduik nie. Hy voeg by: “Ek wil nie in daai pos wees nie. Dis ’n baie moeilike posisie, want jy het ál die verantwoordelikhede, maar geen mag om op te tree nie. “Daarom het ek simpatie met Dan (Plato, huidige provinsiale minister van gemeenskapsveiligheid) en ons help hom altyd waar ons kan. Dis net ’n stupid rumour.” Oor De Lille sê Joseph hy verwelkom die onafhanklike ondersoek.