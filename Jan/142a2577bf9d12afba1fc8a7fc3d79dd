TERWYL matrikulante vandag uitvind waar hulle staan, kan ’n ywerige leerder van die bendegeteisterde Wesbank nie wag om hoërskool toe te gaan nie. Frazelle Arries (12), die jongste van vier kinders, het haar laaste jaar aan Wesbank Primêr as een van die top-presteerders afgesluit.  In die proses het sy met 18 diplomas, 8 trofeë en ’n hele aantal medaljes weggestap. Sy het boonop ’n borgskap vir haar nuwe skryfbehoeftes gekry. Oor haar besonderse prestasies kan Zanroxia Delport van Kraaifontein, haar ouer suster, nie uitgepraat raak nie. Verras “Ek het altyd geweet my suster is ’n slimkop. Lyk my sy het haar beste vir laaste gehou. Ek hoop haar prestasie is ’n inspirasie vir ander kinders in Wesbank en dat die youngsters wat by bendes betrokke is, liewer sal teruggaan skool toe.” Delport sê sy het nooit getwyfel dat Frazelle goed sou vaar nie, maar was steeds aangenaam verras deur haar kleinsus se uitslae. “Ek is ’n superproud ousus,” verklaar sy. “Frazelle het my laat huil van blydskap.” Frazelle is ’n kind van min woorde. Sy hou van lees en om met haar skoolboeke besig te wees. Sy sê haar enigste begeerte is om haar ouers, Michelle en Frans Arries, trots te maak. Sy sê daar is nog oorgenoeg tyd om loopbaan­keuses te doen, maar sy gaan hard probeer om dieselfde prestasies op hoërskool te herhaal. Frazelle sal vanjaar haar hoërskoolopleiding aan die Hoërskool De Kuilen in Kuilsrivier begin. Sy sê sy is opgewonde en sien daarna uit.