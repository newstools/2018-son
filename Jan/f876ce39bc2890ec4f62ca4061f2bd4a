’N UITENHAAGSE voedselvervaardiger se produksie is gestaak nadat sy produkte positief getoets is vir listeria. Listeria is ’n bakterie wat kan voorkom in grond, ­water, vrot plantmateriaal en suiwelprodukte. Hoewel Sovereign Foods se slagpale volgens dr. Aaron Motsoaledi, minister van gesondheid, nie die bron is van die huidige uitbreking van die siekte listeriose in die Baai nie, is daar in die belang van openbare gesondheid besluit om vervaardiging te staak. Motsoaledi het Maandag in Tshwane gesê: “Met die sameloop van omstandighede kan ons nie die gevolgtrekking maak dat Sovereign Foods die oorsaak van die uitbreking is nie. “Ons slotsom is dat listeria daar teenwoordig is, wat siekte kan veroorsaak. “Dit was dus in die belang van openbare gesondheid om die slagpale te verbied om verder kos te berei totdat die omgewing skoongemaak is en hulle aan sekere vereistes voldoen.” Motsoaledi sê hulle is bekommerd omdat die departement van landbou, bosbou en visserye (Daff) dié slagpale reeds twee maande gelede weens onhigiëniese toestande gesluit het. In laboratoriumtoetse is listeria wel by Sovereign Foods se slagpale gekry, maar nie die ST6-variant, wat die huidige uitbreking veroorsaak het nie. Sovereign Foods se bestuurder/eienaar was nie vir kommentaar beskikbaar nie en sou glo eers vandag bereikbaar wees. Lance Grootboom, die Nelson Mandelabaai-metro se burgemeesterskomiteelid vir openbare gesondheid, sê daar is tot dusver net twee gevalle van listeriose in die Baai aangemeld. Grootboom meen die minister verdien applous vir die staking van produksie by Sovereign Foods. “Hoewel dié slagpale nie bevestig is as die bron van die uitbreking nie, is tekens van listeria op die perseel gevind,” sê Grootboom.  “Ons moet alles in ons vermoë doen om dié dodelike uitbreking in toom te hou en te keer dat dit versprei. “Selfs al word die geringste teken van listeriose ontdek, moet kwarantyn-stappe gedoen word. “Wanneer ’n mens die aantal mense oorweeg wat potensieel geraak kon word deur die voortdurende produksie van Sovereign Foods, is die voordele van die staking meer as die skade.” Identifiseer Grootboom sê voorts die Metro se direktoraat vir omgewingsgesondheid sal sy eie assessering van die slagpale doen. Dit sal bydra om listeria te identifiseer en die verspreiding daarvan te voorkom. Dié direktoraat het ook ’n uitbrekingsreaksiespan wat verteenwoordigers van die subdirektoraat insluit. Hulle werk saam met die gesondheidsdepartement se distriksafdeling en mediese kenners. “Dié span monitor potensiële gevalle van listeriose, stel daagliks statistieke saam en rapporteer aan die gesondheidsdepartement wanneer nodig,” het Grootboom bygevoeg. Hy het gesê diegene wat die kwesbaarste vir listeriose is, sluit swanger vroue in, asook pasgebore babas, ­senior burgers, en diegene wat leef met ’n verswakte immuniteitstelsel wat veroorsaak word deur onder meer kanker, MIV/vigs en nier-aandoenings.  Die nasionale gesondheidsdepartement hou die listeriose-uitbreking fyn dop, aangesien 119 nuwe gevalle sedert 5 Desember 2017 aangemeld is en 61 pasiënte reeds oorlede is.