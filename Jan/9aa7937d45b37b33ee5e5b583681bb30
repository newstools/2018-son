HARRY Kane kan vandag verder bou aan sy reputasie as een van die gevaarlikste doelskieters wat nog in die Engelse Premierliga gespeel het. Dié seisoen is daar geen keer aan Tottenham Hotspur se vurige nr. 10 nie. Mauricio Pochettino, bestuurder, se Spurs kom vandag teen Southampton te staan en alle oë sal weer op Kane gevestig wees. Kane het dié seisoen reeds 20 doele in die Premierliga aangeteken. Hy is boaan die lys van top-doelskieters. Net Liverpool se Mohamed Salah, met 18, kan tans by dié Spurs-ster kers vashou. Daar word reeds gepraat van ’n nuwe doelrekord in Engelse sokker. Dis oor Kane wat nou mik na die 34 doele wat Teddy Sheringham en Andy Cole in hul gloriedae aange­teken het. Spurs is tans in die vyfde posisie op die punteleer en moet met Southampton afreken om seker te maak hulle bly binne trefafstand van Chelsea, Liverpool en Manchester United. Intussen moet Spurs dalk vandag sonder Hugo Lloris, sy inspirerende doelwagter, moet klaarkom. Volgens Pochettino het dié Franse internasionale ster Vrydag nog siek gevoel en daar is ’n goeie kans dat hy die reis na Southampton sal misloop. Die Spurs-kaptein het dié seisoen nog net een van 23 wedstryde – in November teen Crystal Palace – op Wembley misgeloop. “Ons sal tot die laaste wag om te sien hoe hy voel. Ek dink hy sukkel met ’n virus of het dalk net ’n erge verkoue. Almal sukkel maar met die weer soos dit nou is,” het Pochettino bygevoeg. Paulo Gazzaniga, die derdekeuse-doelwagter, het in sy debuut indrukwekkend vertoon teen Crystal Pa­lace, maar Michel Vorm, die tweede keuse, is ook fiks vir die stryd in die St. Mary’s Stadium. Die verdediger Toby Alderweireld is ook baie naby aan sy terugkeer na die eerste span nadat hy drie maande lank met ’n hamstring-besering buite aksie was. Die betroubare Belgiese ster het die besering in November 2017 opgedoen in Tottenham se oorwinning met 3-1 oor die Spaanse reus Real Madrid. “As alles goed verloop, kan hy straks nog by die wedstryd teen Southampton betrokke wees,” het die bestuurder gesê. – Reuters