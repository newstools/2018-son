DIE nuus dat Alexis Sánchez hom binnekort by Manchester United kan aansluit, behoort die beste uit die Red Devils se sterspelers te bring. José Mourinho (bestuurder) se span kom môre op Turf Moor teen Burnley te staan. Sean Dyche (bestuurder) se span is tans een van die groot verrassings in die Premierliga. Mourinho se span sal beslis sy storie moet ken as hy maksimum punte wil insamel. United is 12 punte agter die voorloper, Manchester City. Die Franse middelskakel Paul Pogba het verlede week in die oorwinning oor Stoke City gewys hy bereik weer sy top-peil. Pogba is een van die spelers wat ’n sleutelrol in die United-span sal speel as Sánchez na Old Trafford verskuif. Arsène Wenger, bestuurder van Arsenal, het gister gesê die kanse is baie groot dat die Gunners se top-doelskieter hom in die volgende paar dae by United gaan aansluit. Dit gaan egter belangrik wees dat United die soort spel lewer wat ’n speler soos Sánchez kan oortuig om ’n Red Devil te word. Die stryd teen Burnley is dus die ideale geleentheid vir Mourinho se span om uit te haal en te wys. – Reuters