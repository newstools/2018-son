DEBRA Messing het E! op sy eie kanaal in die oë gesit Page Six berig by die Gold­en Globes Sondagaand het Giuliana Rancic die aktrise gevra hoekom sy swart dra. Eers het sy mooitjies gesê: “Dis om die dapper whistle-blowers te bedank en te eer wat hul stories oor teistering en aanranding gedeel het.”  Toe raak dinge messy; Debra het die netwerk aangevat omdat hulle nie hul manlike en vroulike werknemers ewe veel betaal nie. Die ster van die sitkom Will & Grace het gesê: “Ek was geskok toe ek hoor E! glo nie daarin om hul vroueaanbieders net soveel soos die mans te betaal nie.” Dit het uitgekom toe die gesoute E! News-aanbieder Catt Sadler ver­lede maand bekend gemaak het sy verlaat die netwerk omdat sy uitgevind het die aanbieder Jason Kennedy verdien die laaste jare byna dubbel soveel soos sy.