DIE Kardashian-West-gesin is nou nóg groter. Eonline.com berig Kim ­Kardashian en Kanye West se derde kind is op 15 Januarie met behulp van ’n surrogaat gebore. “Kanye en ek is bly om die koms van ons gesonde, pragtige babadogter aan te kondig,” het dié realiteit-ster Dinsdag­oggend op haar app geskryf. Sy voeg by: “Ons is vreeslik dankbaar teenoor ons surrogaat wat ons drome waar gemaak het met die grootste geskenk waarvoor ’n mens kan vra, en teenoor ons wonderlike dokters en verpleegsters vir hul spesiale sorg. “North en Saint is veral bly om hul babasussie welkom te heet.” People berig Kim was langs die surrogaat toe sy die lewe geskenk het. Kim was eerste om vel-teen-vel-kontak met die baba te hê. Kim (37) is vroeër aangeraai om, weens mediese redes, nie weer swanger te raak nie.