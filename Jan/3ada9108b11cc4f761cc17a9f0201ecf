MET ’n broodnodige oorwinning agter die blad is die Warriors oorgehaal om hul stempel op die res van die Momentum One Day Cup-krieketreeks af te druk. Die Warriors sal die Lions vandag op Buffalo Park in Oos-Londen met vertroue kan aandurf ná Dinsdag se goeie oorwinning met 60 lopies oor die Knights in Kimberley. “Dié oorwinning (ná drie agtereenvolgende nederlae) was belangrik,” het die ­Warriors se afrigter, Ravish Gobind, gesê. “Hopelik kan ons nou momentum opbou soos wat ons in die T20-reeks gedoen het. “Ons het net ’n oorwinning gekort om weer ’n vonk te verskaf. Wanneer die spelers met vertroue speel, werk dinge meestal reg uit. “Ons begin gewoonlik stadig, maar daar is nog kans om sterk te eindig en vir die halfeind te kwalifiseer.” Die aanvangskolwer Gihahn Cloete was met sy puik 143 lopies een van die helde in die sege oor die Knights. Dit was verreweg Cloete se beste vertoning nog in eendagkrieket en Gobind hoop die hotklou-kolwer sal daarop voortbou. “Hy het fantasties gekolf en sy gehalte gewys. Nou moet hy gereeld goeie tellings aanteken.” Marco Marais het uiteindelik sy langverwagte debuut vir die Warriors gemaak en nie teleurgestel nie. Hy het met 41 lopies geskitter. Clyde Fortuin het sy terugkeer na die span met goeie kolfwerk gevier en ook 41 lopies aangeteken. Gobind is verheug daaroor dat meer spelers met deurslaggewende bydraes vir die Warriors na vore tree en daar nie net op een of twee spelers staatgemaak word nie. Sisanda Magala en Aya Gqamane het hul goeie peil met die bal teen die Knights voortgesit deur elk twee paaltjies in te oes. Hulle is dié seisoen van die suksesvolste boulers in die reeks en sal sleutelspelers in die boulplanne teen die Lions wees.   ) Spel begin 13:30.   
