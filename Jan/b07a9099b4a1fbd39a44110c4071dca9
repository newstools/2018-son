DIE Warriors se treurmare in die Momentum One Day Cup-krieketreeks duur voort. Dit was gister die Titans wat die Warriors op Buffalopark in Oos-Londen laat deurloop het. Die Titans was maklik met 121 lopies baas. Die Warriors se kanse om die reeks se uitspeelronde te haal, is nou bitter skraal. Albie Morkel het die Titans met uiters goeie kolfwerk na 250/9 gehelp. Dit het nie na ’n vreeslike telling gelyk nie, maar die Warriors kon glad nie hul lopiejaagtog op koers kry nie. Die Oos-Kapenaars is binne 34.2 boulbeurte vir ’n skamele 129 lopies uitgeboul. In die Titans se kolfbeurt het die Warriors se boulers uitstekend begin. Met die telling op 18/3 het die Titans wankelrig gelyk. ’n Uitstekende vennootskap van 109 lopies om die vierde paaltjie tussen Heinrich Klaasen en Farhaan Behardien het die Titans egter weer op koers gekry. Die wegbreker Simon Harmer het toe die deurbraak vir die Warriors gemaak deur Klaasen (66, 8x4, 1x6) been voor paaltjie te betrap. Behardien (52) is kort daarna ook uit en die War­riors het weer moed geskep totdat die gevaarlike Morkel hulle laat deurloop het. Morkel was onoorwonne met 80 lopies van 63 balle. Hy het ses viere en vier sesse gemoker en in een boulbeurt Aya Gqamane vir ’n allemintige 24 lopies gestraf. Sisanda Magala (4/46) was die Warriors se suksesvolste bouler. Anrich Nortjé en Harmer het elk twee paaltjies geneem. Die Warriors kon nooit stewige vennootskappe in hul kolfbeurt gevestig kry nie. Yaseen Vallie (40) en Jon-Jon Smuts (20) het die beste bydraes gelewer, maar Chris Morris en Tabraiz Shamsi het met drie paaltjies elk te veel skade aangerig. Shaun von Berg het twee paaltjies gevat.