DIE Oostelike Provinsie is oorgehaal om Saterdag ’n beter vertoning te lewer in Krieket Suid-Afrika se plattelandse reeks. Die Oos-Kapenaars speel in Worcester teen Boland-Oos en sal wil vergoed vir verlede naweek se nederlaag teen die Grens. Saterdag se wedstryd sal die OP se laaste een wees voordat die Suid-Afrikaanse Plattelandse Week volgende maand in Limpopo plaasvind. Met die oog op die uit­dagings wat in Limpopo wag, sal die OP teen Boland-Oos sy planne wil regkry. In die wedstryd teen die Grens in Alice het die OP ’n gulde kans op ’n oorwinning verspeel nadat hy op die wenpad was. Die Grens het met 28 lopies gewen. Met sy telling op 98/7 was die Grens in groot moeilikheid. Die tuisspan se eind­kolwers het egter herstel en 182 lopies aangeteken. Die naatbouler Francois van Rooyen het lekker vinnig geboul en vier paaltjies vir die OP ingeoes. Die draaier Cameron Braans het ook baie goed geboul en twee paaltjies geneem. Die OP se jaagtog het danksy Mohammed Sonday (24) stewig begin, maar daarna het baie kolwers hul paaltjies met swak houe ingeboet. Van Rooyen (26) en Mtu­nzi Antoni (38) het hard probeer, maar die OP kon nie groot vennootskappe aan die gang kry nie en is vir 154 lopies uitgehaal.