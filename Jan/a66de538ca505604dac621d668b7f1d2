LADISMITH. – Merkwaardig. So word die prestasie van die Sekondêre Skool Ladismith se matriekklas van 2017 beskryf. Hy het nie net met ’n kwantumsprong van 10% op 2016 se slaagsyfer van 81% tot 91% verbeter nie, maar boonop in verskeie vakke ’n 100%-slaagsyfer behaal. Die matrieks het met een stem geskreeu: “Ons het dit! Ons is tops!” Shaanta Lee, die skoolhoof, het van trots gebars. “Altesaam 22 matrieks het bachelor’s pass­es, 60 diploma-passes en 18 hoër sertifikate. “Wat dit merkwaardiger maak, is dat ’n 100%-slaagsyfer in geskiedenis, Engels, verbruiker­studie, LO en toerisme behaal is. Sukses-resep “Daar is ook onderskeidings in Engels, LO en geskiedenis. “Alle eer aan ons Hemelse Skepper. Hardwerkende en toegewyde leerders, personeellede en toegewyde ouers is beslis goeie bestanddele vir ons sukses-resep. “Die matriekklas van 2017, ons as die skoolgemeenskap is voorwaar baie trots op jul besonderse prestasie. Baie dankie, kollegas, dit was ’n spanpoging en ons is ’n wenspan. Dankie aan die gemeenskap, ouers en kerkleiers wat ons altyd in gebed opdra. “Dankie aan die hoofde van die voederskole en die kollegas wat die goeie fondament gelê het. “Die nege kandidate wat nie suksesvol was nie – julle kry ’n tweede kans. Gryp hierdie geleentheid aan, werk hard en jul harde werk sal beloon word.”