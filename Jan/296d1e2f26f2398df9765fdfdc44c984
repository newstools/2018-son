GISTEROGGEND vroeg het verbygangers in Helenvale se vlakkie langs die Gaat in die Baaise North­erns afgekom op die verminkte lyk van ’n jong man. Die kop van die 20-jarige Ashton “Noppie” Saterdag is vermoedelik met groot klippe vermorsel. Sy skoene is gegaps en sy broek was tot op sy knieë afgetrek. Volgens kol. Priscilla Naidu, ’n polisiewoordvoerder, is die moord Saterdag of gister gepleeg. “Die Gelvandale-speurders ondersoek ’n saak van moord en vra die hulp van die publiek in dié verband.  “Volgens polisie-inligting is sy lyk 07:30 in Bramlin Markmanstraat gevind. “Daar word beweer dat hy met ’n groot klip aanhoudend op die kop gekap is. “Die klip is naby die misdaadtoneel gevind. “Die motief vir die moord is in dié stadium nog onbekend.”  Dis die derde seun wat Alton Saterdag, Ashton se pa, in ’n tydperk van vier maande verloor het. Alton het vertel hy is gebroke terwyl hy toegekyk het hoe forensiese personeel foto’s van sy jongste seun se lyk geneem het. Hy het die slegte nuus gisteroggend by Ashley Matthews, sy vriend, gehoor. Bloed “Ek het toe gaan kyk om seker te maak dis my seun en ek het die tattoo op sy arm, wat ‘Noppie’ sê, herken. “Sy kop is platgeslaan. Ek vermoed dit het op ’n ander plek gebeur, want daar is te min bloed waar hy nou lê. “Ek het drie kinders binne ’n paar maande verloor. Die een seun Lushane (31) is oorlede nadat hy pyne in sy hart gekry het. Dit was op 10 September. “Die tweede seun, Sheldon ‘Peanut’ (25), is doodgeskiet – hulle het sy oog uitgeskiet. “Hy is op 26 Oktober dood. Ashton is my lastborn.” Boonop het Alton sy vrou sowat ’n jaar gelede verloor toe sy aan borskanker dood is. Mathys van Rensburg, ’n vriend van Ashton, is verslae oor sy dood. “Ashton was ’n rustige mens. Toe sy ma ’n ruk terug oorlede is, het hy maar net probeer aangaan. “My vraag is: Wanneer gaan dit ophou?” Inwoners met inligting oor die moord word gevra om AO Neil Hendricks van die Gelvandale-polisiestasie by 041 401 7003 of 082 442 1816 te bel.