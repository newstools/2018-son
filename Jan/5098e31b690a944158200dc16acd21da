DIE oudste bevrydingsbeweging op die Afrika-kontinent, die ANC, het dié naweek sy 106de bestaansjaar gevier. Dit is egter ’n ope vraag of dié party nog vir die volgende 106 jaar steeds gaan bestaan en relevant sal bly in die sfeer van Suid-Afrikaanse politiek. Baie water het in die see geloop sedert die stigting van die South African Native National Congress (SANNC), voorloper van die ANC, op 8 Januarie 1912 deur John Langalibalele Dube, Pixley ka Isaka Seme en Sol Plaatjie.  En baie van dié water was in onlangse tye anderkant troebel en het ’n bitter smaak in menige Suid-Afrikaner se mond gelaat. Groot was die verwagting met ’n leier soos die ontslape Nelson Mandela dat die voorheen benadeelde gedeelte van die nasie uiteindelik die poorte van die land van melk en heuning sou binnegaan. Die realiteit is dat veral die afgelope tien jaar ’n bitter pil was vir ál wat mens is wat lief is vir hierdie land en sy grenslose potensiaal. Daar is aanvanklik knap ná die aanbreek van ons demokrasie gepraat van nasiebou, opheffing en handevat om die land en sy poten­siaal vir almal te laat werk.  Ál wat nou by die meeste Suid-Afrikaners opkom, is terme soos korrupsie, staatskaping, ’n kwynende ekonomie, werkloosheid, misdaad wat buite beheer is, vergrype, Guptagate, die ineenstorting van ons semistaatsinstellings ... Dié negatiewe lys gaan aan met geen einde in sig nie. Die jubelende skare van 1994 krepeer steeds in armoede. Die deur van ekonomiese geleenthede bly bottoe vir die meeste van ons, en die wanbalans in ons samelewing duur voort.  Daar wag ’n groot taak op die McDonald’s man, Cyril Ramaphosa. Dis tyd dat hy en die res van die ANC-leierskap besef ons almal in dié land is geregtig op ’n happy meal...