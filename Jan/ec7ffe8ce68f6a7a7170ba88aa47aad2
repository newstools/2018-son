DAAR heers steeds onsekerheid oor Metrorail se besige sentrale lyn. Prasa het Dinsdag aangekondig dié lyn is weer oop. Maar net ure daarna het Metrorail gesê die treine kan nie loop nie omdat twee substasies beskadig is. Nadat ’n ooreenkoms ­bereik is, het die United National Transport Union (Untu) gisteroggend in ’n verklaring gesê sy lede wat op dié berugte lyn werk, sal weer op hul pos wees. Volgens Steve Harris, hoofsekretaris van Untu, het hulle beding dat twee polisiebeamptes die treindrywer en treinwag sal vergesel. “’n Polisiebeampte sal ook in die middelwa van die trein wees en gewapende wagte by omdraaistasies. “Gewapende wagte sal ook by hot spot-stasies wees en containers is by die Bonteheuwel-kruising geplaas waar gewapende wagte en polisie met voertuie 24 uur diens doen.” Besluit Teen druktyd was daar egter nog g’n wiel se klik-klak op die sentrale lyn nie. 'n Verklaring is wel gisteraand uitgereik dat die lyn sou oop wees. In 'n verklaring vroegvanoggend sê Metrorail diens op die lyn word uitgestel weens vier treinwaens wat ontspoor het.Metrorail-woordvoerder, Riana Scott, sê die treinwaens is gebruik om die veiligheid van die lyn te toets. Die ANC sowel as Cosatu in die provinsie het hul kommer uitgespreek oor die lyn wat toe is. “Ons is bekommerd dat pendelaars ly weens die tydelike opskorting van die diens,” sê Cosatu se Tony Ehrenreich. Cameron Dugmore, ANC-LPW, sê die krisis by Metrorail ontneem duisende leerders ook toegang tot opvoeding. “Dié krisis raak reeds pendelaars wat net probeer om veilig en betyds by die werk te kom. Ons moet die situasie as ’n nasionale krisis beskou.”