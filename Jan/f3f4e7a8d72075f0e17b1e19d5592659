SY HET haar mammie beloof dat sy skool gaan klaarmaak. En geen terugslag kon haar keer om dié belofte gestand te doen nie. Adele Cloete (19), wat intussen self ’n mammie geword het, kon nie glo dat sy met ’n Bachelors geslaag het nie.  Sy het matriek by die Hoërskool Sarepta gedoen. Kort nadat sy die belofte aan haar ma in 2015 gemaak het, is haar mammie oorlede. Adele het haar pappie al verloor toe sy net ses jaar oud was. In 2016 moes sy uit die skool gaan toe sy swanger raak. “Ek was baie hartseer toe ek my ma verloor het, maar ek het baie support gekry van my drie susters en familie.  Aangemoedig “Hulle het my bygestaan toe ek swanger raak en my gemotiveer om terug skool toe te gaan,” sê sy. Haar ouma Hannie Cloete het haar sterk aangemoedig. “My familie het seker gemaak dat hulle nie net vir my sorg nie, maar ook vir my seun. Dis nie maklik om ’n kind én skoolwerk te balanseer nie, maar ek het nooit opgegee nie,” sê sy. Haar suster Blanche Cloete sê hulle is baie trots op Adele. “Sy het vir my bewys dat enige iets moontlik is en struikelblokke nie jou drome moet ontwrig nie.” Cloete wil verder studeer en ’n maatskaplike werker word. “Dis nou my droom om ander te help. Ek weet hoe mense sukkel in ons gemeenskappe.” 