IS DAAR ’n Dag Zero vir die Nelson Mandelabaai-metro aan’t kom omdat die damme wat water voorsien, nie eens 30% vol is nie? Son het betroubaar verneem dié moontlikheid word wél bespreek, maar die munisipale woordvoerder Mthubanzi Mniki kon dit nie bevestig nie. Elke inwoner van Kaapstad sal na verwagting van 21 April in ’n ry moet staan om sy of haar 25 liter water per dag by een van die stad se 200 waterpunte te kry. Op daardie dag sal die stad die meeste van sy krane toedraai. Omdat die Wêreldgesondheidsorganisasie voorskryf dat mense ’n minimum van 25 liter water per dag nodig het, sal die stad dit van Dag Zero af aan elk van sy inwoners verskaf. Mniki het wél bevestig dat die munisipaliteit se direktoraat vir infrastruktuur, ingenieurswese en energie die moontlikheid van strenger waterbeperkings bespreek. “Niks is al in dié verband bevestig nie. ’n Mediakonferensie sal gehou word of ’n verklaring sal oor die kwessie uitgereik word. “ ’n Intensiewe bewusmakingsveldtog word gevoer om die mense en besighede in te lig oor die ernstige situasie waarin ons ons bevind. “Fabrieke, hotelle, skole en kerke word in die veldtog geteiken. Straat-, bus-, radio- en televisieadvertensies is van die platforms wat gebruik word. “Vennootskappe met die privaat sektor, skole en kerke is aangewend om waterverbruik te verminder.” Hy het bygevoeg dat die direktoraat vir infrastruktuur, ingenieurswese en energie reeds die bewusmakingsveldtog wat geïmplementeer is, hersien het. “Verbeterings sal aangebring word, aangesien die situasie ’n baie meer kritieke vlak bereik het.” Sputnik Ratau, ’n woordvoerder van die nasionale departement van water en sanitasie (DWS), het kommer oor die lae damvlakke uitgespreek. “Die meeste dele van die Oos-Kaap ondervind lae damvlakke en minder grondwater is weens die gebrek aan reën beskikbaar,” het Ratau gesê. “Die gemiddelde damvlak in die provinsie is minder as 60%, ’n aanduiding dat die droogte ernstig is. “Die DWS moedig gemeenskappe aan om voort te gaan met die verstandige gebruik van water om te voldoen aan die waterbeperkings wat die munisipaliteite ingestel het.” Ratau het bygevoeg dat die Algoa- en Amatola-stelsel sukkel om hul damvlakke te verhoog. “Groot damme in die Algoa-watervoorsieningstelsel soos Kouga staan op 7,90%, terwyl die Churchilldam se watervlak 19,29% is. “Impofu en Groendal, wat onderskeidelik 44,12% en 51,80% vol is, verloor volumes water weens ’n gebrek aan reën.” Wateropskortings Intussen het die Kou-Kamma-munisipaliteit (Joubertina, Kareedouw, Tsitsikamma en Storms­rivier) ook sy inwoners aangemoedig om water oordeelkundig te verbruik. Pumelelo Kate, die munisipale bestuurder, het gesê Joubertina en Ravinia ervaar af en toe wateropskortings hoewel die dam amper vol is. “Die waterverbruik deur die gemeenskappe is baie hoog. Hoewel die maksimum volume water na die reservoir gepomp word, kan die reservoir se vlak nie styg nie weens uitermate hoë waterverbruik. “Dit beteken hoogliggende dele moet vir lang tydperke gedurende die dag sonder water klaarkom. “Ons herinner ook die inwoners daaraan dat hulle die waterbeperkings moet gehoorsaam.”