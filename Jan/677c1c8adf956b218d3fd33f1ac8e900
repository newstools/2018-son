DIE Proteas gaan dit sterk oorweeg om Indië in die tweede kriekettoets met sewe kolwers die stryd aan sê. Dié tweede toets in die reeks van drie wedstryde om die Vryheidsbeker begin Saterdag in Centurion.Terwyl Faf du Plessis, kaptein, en sy spanmaats steeds high fives uitdeel ná hul sege van 72 lopies in die eerste toets, het hy nie die moontlikheid uitgesluit dat die veelsydige Andile Phehlukwayo nou oorweeg sal word nie.“Ons sal na alle moontlikhede moet kyk. Dit sal afhang van die toestande. “Dinge sal baie makliker wees as ons ’n kolfblad kry soos die een op Nuweland,” het hy opgewonde gesê.Du Plessis glo die hoë intensiteit waarteen die eerste toets gespeel is, is ’n goeie advertensie vir toetskrieket.“Wie het gesê toetskrieket  is vervelig? Die wedstryd was   opwindend en die ondersteuners het volle waarde vir hul geld gekry,” het hy by­gevoeg. Die keurders het twee blitsboulers in die groep as plaasvervangers vir die beseerde Dale Steyn ingesluit.Lungi Ngidi van die Titans en Duanne Olivier van die Knights sal hulle vandag by die span in Pretoria aansluit.Ondanks Vernon Philander se heldedade op Nuweland waar hy 9/75 geneem het, is  Kagiso Rabada nou die wêreld se voorste toetsbouler.Rabada se vyf paaltjies op Nuweland het hom tot 888 punte gebring. Hy vervang Engeland se James Anderson, wat nou die tweede plek beklee met net een punt minder.Philander, wat die beste syfers van sy loopbaan behaal het, beklee die sesde plek met 806 punte.Hashim Amla is die enigste Suid-Afrikaanse kolwer onder die toptien. Hy beklee die 10de plek.