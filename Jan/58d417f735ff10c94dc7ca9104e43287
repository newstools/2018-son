PHAKAMANI Hadebe is dadelik ingaande aan­gestel as Eskom se nuwe waar­nemende uitvoerende hoof, terwyl Jabu Mabuza oorneem as die voorsitter van die raad. Die presidensie het Saterdag aangekondig ’n paar stappe is gedoen om die bestuur te versterk. Dit sluit die aanstelling van nuwe raadslede en die stabilisering van die bestuur in. Dit volg ná ’n vergadering Vrydag tussen pres. Jacob Zuma, adj.pres. Cyril Rama­phosa, die minister van openbare werke, Lynne Brown, en die minister van finansies, Malusi Gigaba, om dringende probleme by Eskom te bespreek. Dié intervensie sal binnekort op die volgende kabinetsvergadering bekragtig word. “Eskom is kritiek belangrik vir Suid-Afrika se ekonomie. “As ’n belangrike faktor in ekonomiese groei en maatskaplike transformasie kan enige verdere agteruitgang van Eskom se finansiële en operasionele toestande ’n ernstige impak op die land hê,” lui die presidensie se verklaring. Herstel Die maatskappy het talle probleme, waaronder ’n swak finansiële posisie, dalende inkomste en bestuursfoute wat Eskom se volhoubaarheid bedreig. As gevolg hiervan het die regering maatreëls ingestel om die bestuur te versterk. Dit was die eerste stap om die vertroue te herstel in die maatskappy, die verbetering van sy finansiële posisie en die herstel van sy bedryfsprestasie. Die nuwe raadslede is Mabuza (voorsitter), Sifiso Dabengwa, Sindi Mabaso-Koyana, Mark Lamberti, Tshepo Mongalo, Malegapuru Makgoba, Busisiwe Mavuso, Nelisiwe Magubane, Rod Crompton, George Sebulela, Pulane Molokwane, dr. Banothile Makhubela en Jacky Molisane. “Die regering het die aanstelling van Hadebe as direkteur van die waarnemende groep met onmiddellike inwerkingtredimg aanbeveel. Verder word die direksie aangestel om binne die volgende drie maande ’n per­manente uitvoerende hoof en hoof- finansiële beampte aan te stel,” het die presidensie gesê.