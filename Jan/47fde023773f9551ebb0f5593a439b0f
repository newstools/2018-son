PUIK kolfwerk het Australië se krieketspan in ’n goeie posisie geplaas om die vyfde en laaste Ashes-toets in Sydney te wen. Usman Khuwaja (171, 18x4, 1x6) het die kolfaanslag in Australië se eerste kolfbeurt gelei met sy eerste Ashes-honderdtal. Hy het daarmee nie net sake vir Engeland baie moeilik gemaak om vandag en môre te oorleef nie, hy het ook seker gemaak van sy plek in die toerspan na Suid-Afrika later vanjaar. Australië was 133 lopies voor toe die spanne gister met die telling op 479/4 uitgeskei het. Australië stel nie daarin belang om weer in die wedstryd te gaan kolf nie en sal vandag waarskynlik vir twee sessies kolf om daardie voorsprong te vergroot. Engeland sal dan in sy tweede beurt sy kolfwerk moet ken om nie met ’n beurt te verloor nie. Rol Die broers Shaun (98*) en Mitch Marsh (63*) was besig met ’n groot vennootskap toe die uitskeityd genadiglik vir die afgematte Engelse boulers aangebreek het. Steve Smith (83) het ook weer die lopies laat rol en was teleurgesteld dat hy nie nóg ’n honderdtal kon aanteken nie. Australië loop met 3-0 voor en het reeds die reekssege beklink.