DIE polisie het ’n verdagte wat twee mans in ’n lodge in Walmer oorval en aangerand het, Vrydagoggend dood in hul kamer aangetref. Kapt. Sandra Janse van Rensburg, ’n polisiewoordvoerder, sê die mans, wat 85 en 65 jaar oud is, is omstreeks 04:20 in ’n lodge in Unionweg aangeval. Die mans, wat albei van Gauteng is, het wakker geskrik toe hulle bewus geword het van ’n indringer. Janse van Rensburg sê die ­verdagte, wat in sy 30’s was, het hulle met ’n mes gedreig. Die jonger slagoffer is ’n paar keer in die gesig gesteek terwyl hy hom teen die verdagte verset het. Die mans het die verdagte oorval en hom vasgebind. Hulle het die polisie ontbied, en by dié se aankoms het hulle die verdagte dood in die kamer aangetref. Albei mans is na ’n hospitaal geneem. Janse van Rensburg sê: “Dis nog nie bekend wat die oorsaak van sy dood is nie. ’n Nadoodse ondersoek moet nog op die verdagte se liggaam uitgevoer word. “Die polisie ondersoek ’n saak van huisroof. ’n Selfoon wat die eiendom van een van die mans is, is in die verdagte se sak gevind.” Sluit Die polisie vra dat die eienaars en bestuurders van plekke wat akkommodasie bied, hul gaste aansê om waaksaam te wees. Janse van Rensburg sê: “Gaste moet deure en vensters sluit wanneer hulle gaan slaap. “Die veiligheid van ons burgers is ’n prioriteit en ons raai die gemeenskap aan om ons te help in ons stryd teen misdaad deur pro­aktief op te tree.”