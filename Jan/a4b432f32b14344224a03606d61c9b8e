DIE veiligheid van leerders in bendegeteisterde gebiede geniet prioriteit. Son het die polisie vergesel toe hulle Hanover Park se skole gepatrolleer het om seker te maak die kinders is veilig. Volgens lt.kol. Dawood Laing van die Philippi-polisiestasie heers daar tans vrede tussen die gangsters in Hanover Park. Laing sê: “Die kerke en die Muslim Judicial Council het die vrede gehandhaaf onder die gangsters. “Nou loop die kinders gerus skool toe. Maar ons hou nog aan met ons klopjagte op die merts en gangsters.” Magadien Davids, die plaaslike raadslid, het gesê: “Die leerders se veiligheid is ons prioriteit. “Die walking bus-inisiatief, waar ouers, die buurtwag en ander organisasies saam met die kinders skool toe loop, het groot veranderinge gebring aan die leerders se veiligheid. “Ons het ook programme in plek saam met die polisie en Wes-Kaapse regering om die kinders alternatiewe te gee teen bendes en drugs.” Dan Plato, die Wes-Kaapse minister van gemeenskapsveiligheid, sê hy doen alles in sy vermoë om die kinders se veiligheid te verseker.