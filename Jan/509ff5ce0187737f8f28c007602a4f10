HULLE het verlede jaar byna alles verloor in ’n verwoestende brand by hul huisie in Hartebeesstraat in die Baaise noordelike gebiede. Nou deel vier mense ’n klein vertrekkie en boonop sit hulle sonder water of ’n toilet. Edward Damons (56) en Welma Maizina (63) van die Gaat in Helenvale is moedeloos omdat hulle niks het om hul huis mee reg te maak nie. Die brand het verlede jaar by ’n hok agter in die jaart begin en na die huis versprei. Die hele kombuis se dak is vernietig en die toiletkamertjie is verskroei. Die paar is skaam om te erken hulle moet partykeer in die kamer hul ding in emmers doen wanneer hulle nie iemand se toilet kan leen nie. Die ruite is ook uit en die wind maak die klaar sieklike paar nog kwesbaarder vir siektes. “Ons het geslaap, maar wakker geword van die reuk van ’n elektriese brand. “Toe ons die deur oopmaak, sien ons net vlamme hier agter­,” vertel Damons­. “In die aande is dit koud en die wind waai ons huis plat. “Ons kook ook, maar almal in die een vertrek wat oor is,” voeg Maizina by. Ná die brand is die water afgesny en om kos te kook en skoon te maak is nie ’n maklike taak nie. “Ons soek asseblief net ’n heel huis; dis nie lekker om so te moet bly nie” sê die paartjie. Die Peace and Harmony Community Project, ’n NPO, wil die paart graag help. “Die oom-hulle werk nie. So, daar is geen inkomste vir hulle om goed mee reg te maak nie. “Ons wil hulle graag help,” sê Christo Lewack, die voorsitter.