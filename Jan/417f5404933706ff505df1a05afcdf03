WATCH it! Die k*k gaan sommer al baie vroeg spat in 2018. Dis nou voor enigiemand kan sê “hêppie nuwe jaar”. Aan die einde van verlede jaar het Jacob Zuma mos ewe dapper aangekondig free education sal op ál ons tersiêre instellings ingestel word. No questions asked. En soos die wafferse baas van ’n banana-plaas is niemand in dié besluit geraadpleeg nie. Universiteite is met hul broek op die enkels gevang en die ouens wat met ons land se beurs werk, kla daar is nie genoeg tjieng om die prez se Krismiswens te laat waar word nie. Nou is almal basies in die k*k, want wie gaan pa staan as voornemende studente die doors of learning kom oopforseer? Wat Zuma nie besef nie, is dat hy sy grootste oordeelsfout tot nog gemaak het. Nou tjek ek dié storie en wonder of ou Zumster darem ’n paar sommetjies probeer maak het. Sien, universiteitsubsidies beloop miljoene en nie honderde rande nie. En ek wonder of daai bedrae uitgeskryf was in syfers of in woorde? Wat snaaks is omtrent die prez se present aan die studente is dat hy sedert daai aankondiging nog nie ’n woord gerep het oor presies hoe en waar die geld vandaan gaan kom nie.  En politieke partye soos die EFF lek beslis hul lippe af, want daar is sommer ’n klomp politieke punte uit dié storie te score. En broer Juju loop te verkondig dat arm studente by universiteite moet opdaag en free education demand, of hulle aansoek gedoen het of nie. Die rooies is slimmer as oupa Jacob, want dít is die party wat die jeug aanmoedig om te studeer. Dis die einste party wie se studenteliggaam verlede jaar die studenteraadsverkiesing by Wits met ’n meerderheid gewen het. ’n Mens kan dus verwag dat die rooies se getalle by die varsities gaan styg ten koste van Zuma se ANC. Hier kom ’n #FeesMustFall-protes soos min as varsities stokstyf staan en net aansoekers gaan toelaat. Wat van studente wat studiegeld skuld en nie kan registreer vir die nuwe akademiese jaar nie?  Daai gaan nie Zuma se baby wees nie! Die arme eerstejaartjies se oriëntasie-program sal dalk in die slag bly. Gaan geboue weer in vlamme opgaan? Wie gaan pa staan vir ál dié gemors? Daar gaan maar min wenners wees as Zuma se voortydige aankondiging backfire. Soms wonder ek of dit hier gaan oor die hondjie of die halsband.  Zuma is so te sê op pad om sy oudag by die Nkandla-paleis te gaan verwyl of dalk om sy blink suit vir ’n blou overall te verruil as ’n gas van die departement van korrektiewe dienste.  Ek wonder of hy nie plain aspris was met sy Krismisboks om vir hom nóg ’n paar maande in die Uniegebou te koop nie. Nie eens ’n gr. 4-leerder sal só ’n berekeningsfout maak nie. Eish, Zumster ...