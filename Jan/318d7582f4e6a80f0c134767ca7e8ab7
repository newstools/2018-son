’N ONGELUK gister in die vroeë oggendure in die Baai het die lewe van ’n sewejarige seun geëis. Die ongeluk, waarin Curtis January van Windvogel op slag dood is, het by die Van der Kempskloofbrug in Standfordweg in die Baaise Nor­th­erns gebeur. Na verneem word, het die driver van die motor in ’n draai beheer oor die voertuig verloor. Die kar het in die kloof op sy sy beland. Volgens kol. Priscilla Naidu, ’n polisiewoordvoerder, word ’n saak van strafbare manslag ondersoek. Naidu het verduidelik omstreeks 02:00 het die bestuurder van die voertuig, met vier insittendes, na be­wering beheer verloor waar die pad ’n draai maak. “ ’n Sewejarige seun is op die toneel dood. Drie vroue is beseer en hospitaal toe geneem.” Johnny Arends, die raadslid in wyk 34, is die pa van Janice Arends, een van die insittendes van die kar. Hy het gesê: “Ek het al gaan slaap toe ek ’n oproep kry om na die toneel toe te gaan. Almal was in skok. “Ons beplan om later by die familie van die oorledene uit te kom om uit te vind wat gebeur het.” Gister was daar ’n somber atmosfeer by Curtis se ouerhuis. Sy hartseer ma, Mandy, het op die bed gesit en heeltyd gehuil terwyl geliefdes haar getroos het. Sy was te hartseer om met Son te praat. Verity, Curtis se tannie, het gesê hy was ’n leerder by die Primêre Skool Republiek. Sy het vertel hy was ’n mens-mens en was soos almal se kind.