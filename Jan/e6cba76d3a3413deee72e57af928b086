DIE moordsaak teen ses jong beskuldigdes, onder wie drie minderjariges, is Vrydag in die Baaise landdroshof weer uitgestel. Faizel Davids (20), Fergil Fillis (19), Shuaib Slabbert (18) en die drie minderjariges, almal van Arcadia in die Baaise Northerns, staan tereg op ’n klag van moord. Vrydag sou die verdediging en staat slotbetoë ge­lewer het in die aansoek om borgtog. Die saak het egter ’n wending geneem toe een van die lawyers aangedui het die saak gaan dalk met betrekking tot Slabbert heropen word. Die slagoffer, Curt-Lee Alexander (16), is na be­wering in die vroeë oggendure van 17 Desember verlede jaar gejaag tot in die parkeer­terrein van Hobiestrand, waar hy aangeval is. Speur.konst. John Leppan het vroeër in die borgtog-aansoek getuig terwyl Alexander besig was om weg te hardloop, het Slabbert hom na bewering met ’n mes in die rug gesteek. Leppan het getuig Alexander is op die grond neer­gegooi en geskop. Die speurder-konstabel het gesê terwyl Alexander op sy rug gelê het, het Slabbert na bewering teruggekom en hom in die bors gesteek. Die ses beskuldigdes se regsverteenwoordigers het reeds aangedui hul kliënte gaan skuld ontken op die klag van moord. Die saak is Vrydag uitgestel omdat Theuns Roelofse, wat Slabbert verdedig, ’n aansoek wil bring dat die saak met betrekking tot sy kliënt heropen moet word. Roelofse het nie Vrydag se hofverrigtinge bygewoon nie. Shane Smith, een van die minderjariges se law­yer, het Slabbert Vrydag in Roelofse se plek verteenwoordig. Smith het gesê hy kan nie bevestig waarom Roelofse ’n aansoek wil bring om die saak te laat heropen nie. Die hof het vroeër gelas die moord op Alexander is ’n ske­dule 6-misdryf. Smith het egter aan die hof gesê die getuienis wat vroeër gelewer is met betrekking tot Slabbert verskil van dié van die ander beskuldigdes. Volgens Smith het die staat ook nie daarin geslaag om te bewys dat die beskuldigdes in common purpose opgetree het nie. Hy het egter aan die hof gesê voordat die beskuldigdes op borgtog vrygelaat word, moet die hof eers rule in watter skedule die oor­treding nou regtig val. Hierop het die landdros, Sanjani Naidu, gesê die hof het reeds ge-rule dit is ’n skedule 6-misdryf en dat dit op rekord is. Sy het bygevoeg as die verdediging ongelukkig is daaroor, kan hulle die aangeleentheid na die hoog­geregshof neem. Naidu het die saak tot 31 Januarie uitgestel sodat Roelofse om ’n aansoek kan bring om sy saak te heropen. Intussen bly die ses beskuldigdes in aanhouding. Adv. Mbolekwa Mayila kla aan.