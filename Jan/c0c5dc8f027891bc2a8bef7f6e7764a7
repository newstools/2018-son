DIE storie van Ellen Pakkies is dié jaar op die silwerdoek te sien. Maar eers gaan Ellen môre op die Rotterdamse Internasionale Rolprentfees vertoon word. Dié fliek vertel die storie van Ellen Pakkies (Jill Levenberg) se gespanne verhouding met haar 20-jarige tikkop-seun, Abie (Jarrid Geduld). Sy dood in 2007 het die wêreld geskok toe dit uitkom sy ma het hom vermoor. Adv. Adrian Samuels (Clint Brink) vat haar saak en is vasbeslote om te bewys Ellen het g’n ander keuse gehad nie.Maar hoekom het sy ophou hulp soek? Wat maak ’n ma só desperaat om haar eie seun se lewe te neem? Daryne Joshua (Noem My Skollie) was aan die stuur van dié indrukwekkende produksie. Die draaiboek is deur Amy Jephta met insette van die regte Ellen.“Die Rotterdamse Internasionale Rolprentfees is ’n gesogte filmfees. Ek’s baie opgewonde dat ons klein SA projek bo duisende ander inskrywings van regoor die wêreld gekies is,” sê Daryne.“Baie geluk en dankie aan die vervaardigers en filmspan. Ons kan trots wees op dié prestasie. Ek hoop mense sal nou die omstandighede rondom Ellen se merkwaardige verhaal beter verstaan. Ellen word op 27 September in Suid-Afrika uitgereik.