TWEE verdagtes wat teregstaan op klagte van moord en verkragting sal eers later oor borgtog hoor. Carlo de Kock (32) en Stanton Manho (28) sal eers teen die einde van die maand hoor of hulle op borgtog vrygelaat sal word. Hulle loop hof vir die moord op en verkragting van die tienjarige Charnelle McCrawl van Manenberg. De Kock en Manho se lawyers het gister in die Wynberg-landdroshof argumente voorgehou waarom hul kliënte op borgtog vrygelaat moet word. McCrawl is op 19 Oktober 2017 vermoor. Sy was op pad skool toe en het nooit daar uitgekom nie. Haar bebloede lyk is die volgende dag in ’n oop stuk veld in Manenberg gekry. Shahida Poole, die staatsaanklaer, het gister gesê daar was ’n 16 cm lange sny aan haar vagina. Poole het aangevoer daar is geen buitegewone omstandighede voor die hof gelê hoekom die twee op borgtog vrygelaat moet word nie. Volgens Manho se regsverteenwoordiger is daar geen bewyse wat hom in die huis plaas waar die moord waarskynlik gepleeg is nie. Die lawyer meen die staat steun op getuies wat Manho die oggend van die moord by De Kock gesien het. Poole het beken daar is geen bewyse dat Manho of Charnelle in die huis was waar De Kock woon nie. Sy het wel gesê ’n bloedkol is op ’n skoen in De Kock se huis gevind. Ook die gordyn wat aan sy vrou behoort en in hul huis was, is op die moord­toneel gekry. Volgens Poole plaas dit Charnelle in die huis waar De Kock gewoon het. Dit is egter nog onduidelik aan wie die bloed behoort, aangesien die uitslag van die bloedtoets nog nie bekend is nie. Hulle wag ook nog op die uitslag van die DNS-toets van die semen op Charnelle se broek wat sy aangehad het toe sy vermoor is. Volgens Poole sal die uitslae van die bloed en DNS-toetse eers teen die einde van die maand beskikbaar wees. Die ondersoek sal ook eers aan die einde van Februarie afgehandel wees. Charnelle het glo voor skool haar twee niggies by De Kock se huis gaan haal om pap te gaan eet wat hulle in die oggende by ’n voedingskema kry. Haar twee niggies was klaar weg toe sy daar by die huis opdaag. De Kock en Manho het glo gesit en blue movies kyk en drugs rook toe sy daar opdaag. Albei mans het in hul verklarings gesê hulle hou nie ’n vlugrisiko in nie en sal ook nie met die getuies in die saak inmeng nie. De Kock het aangedui hy sal in Parkwood bly, terwyl Manho in Mitchells Plain sal bly as hulle op borgtog vrygelaat sou word. Albei mans pleit onskuldig. ’n Groep betogers het buite die hof met plakkate teen borgtog betoog. Die saak is tot 30 Januarie uitgestel vir die uitspraak in die aansoek om borgtog.