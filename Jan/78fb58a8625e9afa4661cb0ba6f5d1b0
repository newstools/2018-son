JAN Frylinck se swiepende kolf het weer ’n Oos-Kaapse krieketspan gekelder. Dié linkskolwer was Namibië se held Sondag op Buffalopark in Oos-Londen in Krieket Suid-Afrika (KSA) se provinsiale eendaagse reeks. Frylinck se 126 onoorwonne lopies (12x4, 2x6) het bygedra tot sy span se sege met drie paaltjies oor Grens. Verlede naweek het hy 111 onoorwonne lopies aangeteken toe Namibië die Oostelike Provinsie met 20 lopies in Port Elizabeth geklop het. Verhinder Grens het 284/7 aangeteken met goeie bydraes van Sinethemba Qeshile (67; 4x4, 2x6), Gerhardt Abrahams (54), Gionne Koopman (54) en Jerry Nqolo (40). JJ Smit was die besoekers se beste bouler met 2/63. Nqolo (2/50) en Si­thembile Langa (2/57) het daarna goeie boulwerk vir die Grens gelewer. Hulle kon Frylinck egter nie verhinder om sy span tot 285/7 te kolf met nog tien aflewerings oor nie. Grens het die driedaagse wedstryd Saterdag met agt paaltjies gewen.