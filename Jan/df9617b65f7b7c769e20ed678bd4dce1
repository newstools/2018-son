SUID-AFRIKA se o. 19-krieketspan het behoorlik wraak geneem by die Wêreldbekertoernooi in Nieu-Seeland. Nadat die jong Proteas hul groepwedstryd teen Nieu-Seeland met 71 lopies verloor het, is die bordjies gister op die Hagley Oval in Christchurch behoorlik verhang. Suid-Afrika het met 73 lopies gewen en kom Woensdag in Queenstown om die vyfde plek in die toernooi te staan teen die wenner van vandag se wedstryd tussen Bangladesj en Engeland. Die kaptein, Raynard van Tonder (117, 8x4, 1x6), en Matthew Breetzke (115, 10x4, 1x6) het puik gekolf om Suid-Afrika na 284/6 te neem. Gerald Coetzee (5/32) het die boulaanval gelei en die Kiwi’s met sy naataflewerings verniel. Van Tonder en Breetzke se vennootskap om die tweede paaltjie was 213 lopies werd. “Ons het mekaar deur die moeilike tye van die vennootskap ondersteun en ons eers behoorlik probeer ingrawe voordat ons aangeval het,” het Van Tonder, die speler van die wedstryd, hul kolfstrategie verduidelik. “Coetzee was puik en met ons veldwerk was die intensiteit deurgaans daar.”