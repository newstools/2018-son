TWEE gangsters van Helen­vale in die Baai se Northern Areas is Dinsdag­middag ge­arresteer. Volgens kol. Priscilla Naidu, ’n polisie­woordvoerder, is dit ­nadat die polisie dadelik gereageer het op in­ligting. Naidu het gesê daar is beweer dat omstreeks 14:30 gevuur is op ’n groep tieners. Hulle het voor ’n huis in Deverellweg gesit. Een van hulle, ’n ­15-jarige, is in die arm getref. Naidu het bygevoeg: “Die sigbare eenheid teen bende­bedrywig­hede was onmiddellik op die toneel, waar lede ’n beskrywing van die verdagte gebied is. Gesoek “ ’n Tiener (17) is in Leithstraat gearresteer. Hy is in aanhouding en sal na verwagting vandag (gister) in die hof verskyn op ses aanklagte van poging tot moord. “Terwyl die polisie se eenheid vir openbare ­orde (Pop) die verdagte wat betrokke was by dié skietery, gesoek het, is nóg ’n verdagte ge­arresteer.” Naidu het gesê ’n man (20) is in Kobusweg ge­arresteer en ’n vuur­wapen is by hom gevind. Hy word aangehou. Die vuurwapen is in Oktober as gesteel aangemeld by die Mountweg-polisie. Volgens Naidu probeer die provinsi­ale ondersoekeenheid teen bendebedrywig­hede vasstel of die verdagte by ander misdade betrokke was. In nóg ’n voorval Dinsdag is ’n 30-jarige vrou omstreeks 14:00 in die bors gewond terwyl sy buite op die trappe van haar huis gesit het. Geprys Die verdagte het die vuurwapen op die hoek van Leith- en Bongo­straat gevuur. Naidu sê nog geen verdagte is in hegtenis geneem nie. Genl.maj. Thembisile Patekile, die bevel­voerder van die Mountweg-polisiegroepering, het die lede geprys daarvoor dat hul snel reaksie gelei het tot arrestasies. Patekile het gesê: “Ons sal nie toelaat dat dié misdadigers chaos in ons gebiede saai nie. “Ons sal hulle opspoor en seker maak staan tereg. “Ons is daartoe verbind om te verseker dat die inwoners van Port Elizabeth in veiliger gemeenskappe lewe.”