HEIDELBERG. – ’n Vrou en ’n gr. 2-leerder van hier word môre begrawe. Hulle het gesterf toe die motor waarin hulle en nóg vier ander mense gereis het, die pad verlaat en gerol het. Die ongeluk het laas Donderdag 21:40 op die Witsandpad (R322) buite Heidelberg gebeur. Sonia Plaatjies (38) en Tashwill Davids (8), ’n leerder van De Waalville Primêr, is uit ’n donkerblou Volkswagen Golf geslinger en later op die toneel dood verklaar. Albei het agter gesit. Hulle was op pad terug Heidelberg toe nadat hulle die middag by Witsand op die strand deurgebring het. Die vier ander insittendes is met veelvuldige beserings na die hospitaal in Riversdal vervoer. Volgens AO Alroy Windvogel, ’n plaaslike polisiewoordvoerder, word aanklagte van strafbare manslag ondersoek. Die begrafnisdiens van Davids vind 08:00 vanaf die huis in Theo Adamsrylaan en daarna 09:00 vanuit die St. Barnabas Anglikaanse Kerk plaas. Plaatjies se begrafnisdiens vind 08:00 by die huis in Hartnicksingel en daarna 09:00 vanuit die Diepkloof-jeugsentrum plaas.