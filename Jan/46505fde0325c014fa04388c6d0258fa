AL HET die Southern Kings ’n 13de agtereenvolgende keer ’n nederlaag gely, het die span tog hierdie slag ’n baie beter ver­toning gelewer. Nes in die Kings se wedstryd teen die Cheetahs in die Nelson Mandelabaai-stadion verlede week was daar vir die span van die Baai weer ’n kans om die oorhand te kry in die wedstryd. Deon Davids (afrigter) se manne kon egter weer nie die nodige konsentrasie aan die dag lê om beheer te neem nie. Die Cheetahs het toe ook weer soos verlede week gekapitaliseer op die foute wat die Kings begaan het en met 45-24 geseëvier. Michael Willemse, die kaptein van die Kings, het toegegee hul konsentrasie was by tye nie wat dit moet wees nie. “Ek dink ons het soms te opgewonde geraak omdat ons geweet het daar is kans om beheer te neem van die wedstryd. Ek dink dit het ons laat weg­beweeg van ons strukture en dis waar die Cheetahs ons weer geklop het,” het hy gesê. Spelers soos Bobby de Wee en Tienie Burger het wel goeie vertonings gelewer vir Davids se span. “Daar is altyd een of twee spelers wat hul hand opsteek, maar die probleem is kontinuïteit vir die hele groep. Ons het baie beserings, en dit maak dinge moeilik om momentum te bou,” het hy gesê. Met 13 nederlae voel Davids almal moet net kophou en realisties wees oor die Kings en hul kans. “Kyk, almal wil vir trofeë en uitspeelplekke speel, maar realisties gesproke is die Kings nog nie daar nie. Dit is natuurlik weens ons begin en probleme, maar ek is bly om te sien spelers groei; dit gee my hoop vir die toekoms,” het die afrigter gesê. Die Kings gaan darem nou ’n goeie tydjie hê om voor te berei vir die Ulster-kragmeting op 9 Februarie.