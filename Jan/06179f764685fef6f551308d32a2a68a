DAAR is nog lewe in die Warriors se krieketspan. Die Oos-Kapenaars was Vrydagaand op Kingsmead in Durban slegs die derde keer in agt probeerslae in die One Day Cup-reeks aan die wenkant. Dis egter genoeg om die War­riors se kanse ’n groot hupstoot te gee sodat hulle ná die ligastryde vierde op die punteleer kan eindig en vir die halfeindronde kwalifiseer. Vir die Warriors bly daar nog twee ligastryde in die reeks oor. Albei dié wedstryde word in die Oos-Kaap gespeel – Woensdag teen die Knights in Oos-Londen en Vrydag teen die Cape Cobras in Port Elizabeth. Die uitslae in die ander ligawedstryde sal ook ’n rol speel, maar die Warriors sal waarskynlik albei wedstryde moet wen om vir die halfeindronde te kwalifiseer. Dit was ’n maklike oorwinning met sewe paaltjies oor die Dolphins. Die tuisspan is binne 48 boulbeurte vir net 207 lopies uitgehaal en die Warriors het 208/3 bereik toe daar nog 30 balle oor was. Die Warriors se afrigter, Rivash Gobind, het die hoop uitgespreek dat sy span nou die wenmomentum sal behou en soos in die T20-reeks sterk sal eindig. Colin Ackermann was een van die Warriors se helde in Durban met ’n puik veelsydige vertoning. Hy het sy beste vertoning nóg in eendaagse krieket met die bal gelewer. Ackermann het met sy wegbreke 4/48 ingeoes. Afgerond Sy taak is vergemaklik omdat Andrew Birch en Anrich Nortjé vroeg met die nuwe bal toegeslaan het. Dit het die Dolphins van meet af aan onder druk geplaas. Ackermann (56*, 57b, 7x4, 1x6) en Yaseen Vallie (79*, 102b, 6x4, 2x6) het met ’n netjiese onoorwonne vennootskap van 129 lopies om die vierde paaltjie die oorwinning afgerond.