ROBBIE Fleck, afrigter van die Stormers, sê sy span het sy doelwitte bereik in Saterdag se uitstappie teen die SWD-Arende in George. Volgens Fleck is hy baie tevrede met die span se fiksheidsvlakke, asook die ver­toning op die verdediging. Die Stormers het die Arende met 77-0 kafgedraf. Die nat toestande het sake in dié seisoen se opwarmingstryd op Outeniquapark in George erg bemoeilik. Dit was van die afskop af duidelik die Kaapse Superrugby-franchise wou hul planne vir die komende reeks op die proef stel. Die Kapenaars se eerste Superrugby-afspraak is op 17 Februarie teen die Jaguares op Nuweland. Die Stormers was by tye genadeloos en het 11 verdoelde drieë gedruk. Die tuisspan het net nie al die gate toegestop gekry nie. Fleck kan heel tevrede wees met sy span se ver­toning, maar die werklikheid is eenvoudig: Dié Arende was swak. Die Springbok-senter Damian de Allende het goed gespeel en was meer be­trokke by die spel. Dit lyk of hy vanjaar ’n planmakerrol gaan speel eerder as om net vorentoe te wil boor. Fleck sê: “Ons wil dinge ’n bietjie anders doen op die aanval, veral met Damian wat oor die veld swerf. “Ons wil ook meer dinamies wees op die aanval en nie so voorspelbaar nie.” Die breier sê hy wil ook die aanwins van Sergeal Petersen en Raymond Rhule aanwend om ’n reusebydrae met hul onderskeie aanvalle te maak. Albei het Saterdag goed vertoon. Die Stormers het ook hul jongelinge, soos Juarno Augustus, Cobus Wiese en Salmaan Moerat, voorlangs in­gespan. Die drietal het besonder goed gevaar. Die Stormers se laaste opwarm­wedstryd is oor twee weke teen die Bulle in die Boland-stadion in Wellington. Vir die Arende lê harde werk voor, want in hierdie stadium lyk dinge maar donker­. Die puntemakers: STORMERS – drieë: SP Marais, Chad Solomon, George Whitehead, Cobus Wiese, Juarno Augustus (2), Raymond Rhule, Damian de Allende, Herschel Jantjies (2), Rikus Pretorius; doelskoppe: Whitehead.