STERK drank het in die feestyd behoorlik op die Kaapse strande gevloei. Soseer dat die metropolisie hul hande behoorlik vol gehad het met dié lawaaiwater. ’n Allemin­tige 10 274 bottels drank is in die periode van 1 Desember tot 3 Januarie op Kaapse strande gekonfiskeer. Dir. Donald van Rensburg van die metropolisie sê: “Die drank is gekonfiskeer vanaf Gordonsbaai tot Houtbaai, insluitend strande soos Mnandi, Strandfontein en Kampsbaai. “Baie van die drank was in 1F- en 2F-bottels. “Die drank in die 10 274 bottels is altesaam 7 372F drank. “Daar is vanjaar ’n bietjie minder drank van die Skiereiland se strande gekonfiskeer in vergelyking met dieselfde tydperk die vorige jaar. “Dit blyk dat die vakansiegangers gehoorsamer is as voorheen, want daar is minder drank gekonfiskeer. “Die mense is bewus van die polisie se teenwoordigheid op die strande in die feestyd. “Hulle is heelwat bewus van wat sal gebeur as hulle met drank betrap word.” Van Rensburg sê mense voel dit deesdae meer aan hul wallets as die drank gekonfiskeer word waarvoor hulle ten duurste betaal het. “Drank is die hoofoorsaak van geweld op die strande. Daarom vat ons die drank af,” voeg hy by.