TWEE vroue wat daarvan aangekla word dat hulle onwettige aborsies in Port Elizabeth uitgevoer het, het gister weer in die Baaise streekhof verskyn. Lulama Cabela en haar ontvangsdame, Babalwa Cabela, staan tereg op aanklag van die verberging van 25 geboortes. In Februarie 2016 het die polisie ’n groot deurbraak gemaak toe hulle in ’n raid op ’n vrieskas vol fetusse afgekom het. Dit het deel gevorm van die polisie se voortdurende ondersoeke na onwettige aborsies in die Nelson Mandelabaai-metro. Die polisie het glo aanhoudend klagtes gekry van ’n hospitaal waar pasiënte weens onwettige aborsies komplikasies ervaar het. In Maart 2016 is albei vroue op borgtog van R5 000 elk vrygelaat. Lulama is glo ’n geregistreerde verpleegster wat voor- en nageboortelike sorg verskaf het. Die staat beweer sy het ’n fasiliteit in Govan Mbeki-rylaan en haar huis gebruik om aborsies uit te voer op vroue wat langer as 13 weke swanger was. Ingevolge die wet mag vroue aborsies kry mits hulle nog in die eerste drie maande van swangerskap is. Die saak het gister in streekhof 6 voorgekom en is tot 26 Februarie uitgestel. Die beskuldigdes se borgtog van R5 000 elk is verleng.