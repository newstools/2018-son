TALLE ouers van Delft het gister by die skoolhekke gestaan en skel omdat hul kinders nog nie plek gekry het nie. Lucinda Mitchell, ’n moedelose ma, het vertel haar Leighton (13) “lê al twee jaar by die huis” omdat hy nie by ’n skool kan inkom nie. John Booysen het self gekla omdat sy kind, Thyrese (8), nie kan regkom met plek by ’n skool nie. Mike Adams se kind, Jovandre, sit met dieselfde penarie. So ook Riyaas Smith (12), wie se ouers van Mitchells Plain na Delft verhuis het en nou is hy ook sonder ’n spot. Oorvol Jonatan Goodall, hoof by die Laerskool Vergenoegd in Voorbrug, sê: “Ek het meer as 1 500 leerders by die skool ingeneem, al is die kapasiteit 700 tot 800 leerders. “Daar is 20 laerskole in Delft, maar almal is hopeloos oorvol.” Ongelukkig is ruimte nie al probleem nie. Stiptelikheid en veiligheid moet ook aandag kry. Van die leerders wat wel plek het, het half sleepvoet aan­gemeld vir die skooldag. En by een hoërskool het daar gister 07:30 nog net twee leerders opgedaag. Dan Plato, die Wes-Kaapse minister van gemeenskapsveiligheid, het vertel: “Die leerders by die Hoërskool Rosendal het onlangs ’n gun teen die hoof se kop gedruk.”