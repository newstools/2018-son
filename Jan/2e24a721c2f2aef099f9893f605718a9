OPLOSSINGS word gesoek vir die lang rye by die verkeer-en-lisensiëringsentrums in Korsten en Uitenhage. ’n Inwoner wat in Uiten­hage ’n rybewys laat hernu het, kla die masjiene was verlede week van lyn af. Maandag was daar ’n lang ry en omdat net een oogtoetsmasjien gewerk het, is net 15 mense op ’n slag toegelaat. John Best, burgemeesterskomiteelid vir veiligheid en sekerheid, verduidelik die ­gebreekte masjiene by die sentrums is die rede vir die lang toue.  Hy sê die munisipaliteit probeer voortdurend om die Road Traffic Management Corporation (RTMC), wat verantwoordelik is vir lisen­siëringsentrums, sover te kry om die probleem op te los. “Toe die verouderde Live Capturing Units die einde van hul dienssiklus bereik en talle probleme begin veroorsaak, het ons die eerste metropolitaanse munisipaliteit in die land geword wat na die nuwe Live Enrollment Units (LEU) opge­gradeer het. “Toe die ander metropolitaanse munisipaliteite dieselfde omskakeling ondergaan, is nog masjiene by die netwerk gevoeg. Dit maak die stelsel baie stadiger. “Terwyl ’n normale transaksie aanvanklik 5 minute sou duur, kan dit nou tot 20 minute neem om te regis­treer,” verduidelik Best.  Hy voeg by hy kan nie sê hoe jammer hy is dat lede van die publiek nou in lang rye moet wag voordat hulle gehelp kan word nie. “Die departement van vervoer het ons ingelig die netwerk­probleme tussen Korsten en die nasionale kantoor in Pretoria duur voort.” Verseker Best sê: “Ons het weer met die nasionale departement onderhandel en met Telkom as die netwerkverskaffer en met ons IT-afdeling gepraat oor ’n vinniger netwerk­verbinding om die traagheid van die huidige stelsel teen te werk.  “Dit sal verseker dat die stelsel vinniger is, wat ons weer in staat sal stel om meer kliënte te help.” Volgens hom kan een deurslaggewende oplossing wees om ’n B-klas-verkeer-en­lisensiëringsentrum by die Thusong-dienssentrum in Motherwell te vestig. Dit sal ál die dienste kan verskaf, behalwe die verwerking van motorfietslisensies. “Ons beoog om hierdie sentrum, wat agt nuwe LEU’s het, teen einde Februarie te begin gebruik. Personeellede is reeds opgelei om die plek te beman. “Sodra die Thusong-dienssentrum in Motherwell deur die nasionale departement van vervoer geakkrediteer is, sal inwoners nader aan hul huis dienste kan kry.  “Die aanvraag by die sentrums in Uitenhage en Kors­ten sal dus verminder.” Best sê die departement van vervoer het die Motherwell-sentrum reeds drie keer besoek. “Die direkteur van verkeer en lisensiëring, Warren Prins, in samewerking met die uitvoerende direkteur van veiligheid en sekerheid, adv. Keith Meyer, kyk na twee addisionele punte waar mense net hul rybewys sal kan hernu.  “Dit sal beteken ons sal teen Mei vanjaar ’n verkeer-en­lisensiëringsentrum hê in Korsten, nog een in Uiten­hage en een in Motherwell, asook die twee bykomende punte vir die hernuwings wat teen die einde van die jaar aanlyn sal wees. “Geen ander transaksies behalwe die hernuwing van bestaande rybewyse sal by dié twee punte gedoen word nie, maar inwoners sal na ’n LEU kan stap en hul ry­bewys daar hernu. “Ons ondersoek ook die moontlike inwerkingstelling van ’n aanlyn bespreking­stelsel.  Ander metro’s gebruik dit reeds met groot welslae,” vertel hy. Best verduidelik ’n aanlyn besprekingstelsel sal lede van die publiek in staat stel om plek te bespreek, soos by enige ander professionele besig­heid.  “Dit sal byvoorbeeld verhoed dat meer mense opdaag as wat die verkeer-en-lisen­siëringsentrum kan akkommodeer. “Niemand behalwe diegene wat bespreek het, sal gehelp word nie.” 