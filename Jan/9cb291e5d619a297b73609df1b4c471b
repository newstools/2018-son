DAAR is ’n skelm ou wat die Twinz-rappers se nuwe CD verkoop. Dié CD’s is ge-pirate en word glo vir slegs R10 verkoop by die Cleary Park Mall in die Baaise noorde­like gebiede. Die tweelingbroers ­Jacques en Junant Petersen is briesend, maar ook hartseer oor iemand hulle so indoen. Die album genaamd God se Genade13/12 deur ­Viliano Da Don en The Twinz is verlede jaar in November opgeneem en is te koop vir R50. “Ons fans het ons in kennis gestel en gesê ene “Boy” van Vastrap verkoop pirated CD’s by Cleary Park vir ’n skrale R10,” sê Junant. “Ek’s so teleurgesteld. Ons het só hard gewerk aan die album en dit het ons ook ’n hele paar duisend rand gekos om te vervaardig. “My hart is seer, want dis ons eie mense.” Boonop help hulle diegene in nood met die geld wat hulle insamel. Junant vertel hul geregistreerde nieregeringsorganisasie, Bozza Foundation, kry 10% van die CD-verkope se geld. “Met dié geld help ons graag minderbevoorregte kinders.” ’n Meisie (5) van Uiten­hage by wie kanker gediagnoseer is, is ’n groot fan van die Twinz. Hulle het in Desember voor die hospitaal waar sy opgeneem is hul CD’s verkoop om geld in te samel. Hulle het toe vir haar presentjies gekoop en ’n foto saam met haar geneem. Minderbevoorregte kinders van Helenvale kon ook op ’n shopping spree gaan met dié geld. “Daai R10 waarvoor dit verkoop word, is die geld vir die minderbevoorregtes. “Dis die R10 waarmee ons sopkombuise run en skole help om geld in te samel. “Hoe sal ons kan help as ons nie meer ’n inkomste het nie?” vra Junant.