DIE voormalige wêreld-nr. 1 Andy Murray en Japan se Kei Nishikori het hulle Donderdag aan die Aussie-Ope onttrek, terwyl baie van die top-spelers veg om fiks te wees vir die jaar se eerste Grand Slam. Murray (30) het nie herstel van ’n heupbesering wat hy al verlede jaar opgedoen het nie. Sedert hy in Julie in die kwarteindronde op Wimbledon verloor het, het hy nog nie gespeel nie. Nishikori is sedert Augustus buite aksie weens ’n geskeurde spier in sy regterhand. “Ongelukkig speel ek vanjaar nie in Melbourne nie, want ek is nog nie reg om mee te ding nie,” het die driemalige Grand Slam-kam­pioen Murray in ’n verklaring gesê. “Ek sal binnekort huis toe vlieg om ál die opsies op te weeg, maar ek waardeer ál die boodskappe van ondersteuning en ek hoop om binnekort weer te speel.” Craig Tiley, toernooi-direkteur van die Australiese Ope, sê hy respekteer wat “ ’n baie moeilike besluit vir Andy was”. Die Skot, wat nou ’n heupoperasie kan kies, het nes ander tennissterre onder “ ’n wolk van beserings” in Australië opgedaag voordat die Ope op 15 Januarie begin. Die nr. 1-speler in die wêreld, Rafael Nadal, en die sesmalige Australiese Ope-kampioen, Novak Djokovic, is nog onseker oor hul fiksheid. Nie Nadal of Djokovic het al vanjaar in ’n tennistoernooi gespeel nie. – AFP