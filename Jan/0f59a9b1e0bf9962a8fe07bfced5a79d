DIT is Grens se beurt om Namibië se krieketspan te probeer stuit. Dié spanne pak mekaar vanaf vandag op Buffalo Park in Oos-Londen in Krieket Suid-Afrika se provin­siale meerdaagse reeks. Tot dusver hierdie seisoen het Namibië alle teenstand met vyf agtereenvolgende oorwinnings uit die pad gevee. Die laaste van dié seges is laas naweek teen die Oostelike Provinsie in Port Elizabeth behaal. Namibië se manne het dus reeds gewys wat hulle op ’n stadige Oos-Kaapse blad kan maak. Hulle sal dus die wedstryd teen Grens met groot vertroue kan aandurf. Veral die besoekers se kolfwerk lyk gedug. Die kaptein, Craig Williams, asook Stephan Baard en Jan Frylinck, tel onder die gevaarmanne. Frylinck het teen die OP met ’n onoorwonne honderdtal gewys hy kan die gang van ’n wedstryd bepaal wanneer hy toegelaat word om met sy groot slaanwerk los te trek. Grens is egter op sy tuisveld ’n moeilike kalant en spog self met twee baie goeie oorwinnings hierdie seisoen. ’n Probleem vir Grens is egter dat hy ’n maand laas ’n wedstryd gespeel het. Die tuisspan is nou sonder Sithembile Langa, wat in die Warriors se eendaagse groep opgeneem is, maar kry Clayton Bosch, Jerry Nqolo en Marco Marais terug van die Oos-Kaapse streekspan. Gionne Koopman is weer fiks om die kapteinskap terug te neem. Sinethemba Qeshile is in Grens se groep opgeneem ná sy puik vertonings vir die o. 19-span by die onlangse Khaya Majola-week in Johannesburg.