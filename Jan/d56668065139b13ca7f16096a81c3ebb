SUID-AFRIKA is geseën met rugbyspelers met besonderse talent. Hier is vyf spelers wat vanjaar ’n groot verskil kan maak as hulle ’n geleentheid gegun word om vir die Springbokke se nuwe breier, Rassie Erasmus, te speel. Erasmus is in Desember aangewys om Allister Coetzee te vervang. Damian Willemse, 19-jarige Stormer-losskakel, word deur baie as die toekoms van SA rugby beskou. Dié boorling van die Strand het in laas jaar se Superrugby-reeks sy buiging vir die Stormers gemaak en gewys hy het ’n seldsame vermoë om spanne se verdediging met sy ongelooflike voetwerk aan flarde te skeur. Hy het ook ’n geleerde skopstewel en kan in die nr. 15-trui uitdraf. Hy hou dus ’n bedreiging in met die bal in die hand en kan die spel met sy skopstewel dikteer. Boonop is hy groot en sterk en kan beslis sy man op die verdediging staan. Warrick Gelant van die Bulls het reeds in twee toetse op die vleuel vir die Bokke uitgedraf. Sy beste posisie is egter in die laaste vesting. Dié 22-jarige het ’n uitstekende aanvoeling vir die spel en is rotsvas onder die hoë bal. Sy sterk punt is sy skeppende spel en sy vermoë om teenaanvalle van stapel te stuur. Dan is daar die twee opwindende agterspelers van die Sharks – Lukhanyo Am en S’bu Nkosi. Am is ’n sterk verdediger in die nr. 13-kanaal en ’n besonderse baldraer wat ’n buitegaping genadeloos slaan. Dié 24-jarige boorling van King William’s Town in die Oos-Kaap het tot dusver net in een toets as plaasvervanger vir die Bokke uitgedraf. Am se spanmaat Nkosi is net 21 jaar oud, maar hy het reeds laas jaar in die Superrugby-reeks gewys waartoe hy in staat is. En dan is daar die 22-jarige loskopstut Ox Nché van die Cheetahs. Dié boorling van Bloemfontein is nie net ’n sterk skrumwerker en verdediger nie, maar vir ’n stut is hy ook buitengewoon vinnig.