MET Manchester City ’n wegholtrein in die Engelse Premierliga, veg Arsenal en Chelsea vanaand in die Emirates-stadion om ’n Champions League-plek. Vir die onderskeie bestuurders – Arsène Wenger (Arsenal) en Antonio Conte (Chelsea) – is daar probleem-areas. Nadat hy blatant ge­weier het om Alexis Sánchez en Mesut Özil te verkoop voordat die seisoen begin het, het dié waagstuk Wenger ingehaal. Gissings oor Arsenal se “rebelle” het deurgaans ’n negatiewe uitwerking op die span gehad. Sánchez en Özil het aan die einde van die seisoen nie meer ’n kontrak nie en weier om nuwe kontrakte te onderteken. Nou doen gerugte die ronde dat albei hierdie maand verkoop kan word om te keer dat die klub teen Junie niks vir hulle kry nie.  Om sake te vererger, is Sánchez, wat gefrustreer is omdat Wenger geweier het dat hy hom in Augustus by Manchester City aansluit, die hele seisoen al dikbek – tot groot frustrasie van sy medespelers, afrigters en ondersteuners. By Chelsea is doele nie volop nie. Álvaro Morata is met 12 doele die span se voorste doelskieter, maar het in die laaste sewe ligawedstryde net twee keer sukses behaal. Chelsea se 39 doele is ook minder as die ander spanne onder die top-vier. Dit lyk nie of Conte die probleem kan oplos nie, want Morata se back-up, Michy Batshuayi, het sedert Oktober nog nie die agterkant van die net getref nie. – BBC