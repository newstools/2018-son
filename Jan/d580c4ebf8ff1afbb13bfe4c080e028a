MTHATHA Bucks gaan nie maklik hul status in die Na­sionale Eerste Liga (NFD) prysgee nie. Dié span het wel in sy laaste wedstryd teen Royal Eagles met 3-3 gelykop gespeel. Bucks het ná ’n agterstand van 1-3 teruggeveg om die gelykop uitslag te verdien. In ’n poging om die span se verdediging op te skerp en relegasie vry te spring, het Bucks nóg drie verdedigers bygekry. Luxolo Matikinca, hoof­bestuurder, sê: “Ons kan bevestig ons het die dienste verkry van die voormalige Bloemfontein Celtic-verdediger Tebogo Vincent Ntuli en die voormalige Baroka FC-speler Tshepiso Lietsisa. “En die derde speler is Wandisile Tjamo­lane, wat van Rich­ards Bay FC kom. “Dis drie spelers wat ons voel ’n verskil kan maak, aangesien ons die span deurgaans versterk in ons strewe om ’n gesonde ligaposisie te verseker. “Ons verwelkom hulle met hoë verwagtinge by die Bucks-familie.” Al het Bucks in hul laaste stryd ’n punt verdien, was dit steeds nie genoeg om hulle uit die relegasiesone te hou nie. Bucks lê nou met 15 ligapunte heel laaste in die 16de plek. Bucks gaan Saterdag op Parowpark probeer om Stellenbosch te stuit.