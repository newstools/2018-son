DIE Oos-Kaapse onderwysdepartement (OKOD) is slaggereed vir die opening van die meer as 5 400 skole in die provinsie volgende week. So sê Mali Mtima, ’n woordvoerder van die departement, gister aan Son. Hy kon egter nie onmiddellik sê of alle skole in die provinsie al leermateriaal ontvang het nie. Volgens Mtima is daar verlede jaar aandag gegee aan die onderwyser-tekort. “Ons het vir die distrikte gevra om ons ’n guns te doen en soveel moontlik onderwysers in die vakante poste aan te stel om te verhoed dat ons die 2018-skooljaar op die agtervoet begin.”  Doelwitte van die departement sluit in om in Januarie alle bulletins wat in 2017 uitgereik is, af te handel. Luidens die OKOD se jaarplan gaan hy volgende week skoolgereedheidsbesoeke aan alle skole in die provinsie bring. Verskeie skole het bevestig dat hulle hul leermateriaal ontvang het, maar dat hulle nog onderwysers kort. Gregory Prince, die hoof van die Sekondêre Skool Arcadia, sê hulle het skryfboeke ontvang, maar nog nie handboeke nie.  “Die boeke is egter genoeg om die jaar te begin.”  Die skool het drie vakante onderwysposte. Desmond Lewis, die hoof van die Primêre Skool Astra in Bloemendal, sê sy skool het reeds skryf- en handboeke ontvang. Dié skool het vier vakante onderwysposte. Volgens Andrew Velkers, die hoof van die Primêre Skool Sapphire in Booysenpark, het hulle ook al hul boeke gekry. Die skool kort nog drie onderwysers. Charles Adams van die ­Primêre Skool Republiek in Windvogel sê skryfbehoeftes, werkboeke en handboeke is reeds afgelewer. “Ons kort twee posvlak 1- onderwysers en een departementshoof, maar het so pas verneem ons kan van die Funza Lusaka-beurshouers aanstel.” Volgens Adams het die skool nog plek vir leerlinge in gr. 1, 2, 6 en 7. Die Sekondêre Skool Booysenpark het byna al sy handboeke ontvang. Dis net die boeke vir gr.10-literatuur wat nog afgelewer moet word, se die hoof, Ivan ­Martins.  Jane Cowley, ’n DA-LPW en adjunk-skadu-LUR vir onderwys in die Oos-Kaap, sê die departement het alle personeelkwessies teen begin September verlede jaar probeer oplos. Dis om in ’n beter posisie te wees om kritieke poste te identifiseer en te vul.  “Daar was egter verlede jaar sowat 3 500 vakante poste, wat ’n baie negatiewe impak op onderwys in die algemeen gehad het.  “Dit is van kardinale belang dat hulle nie hierdie jaar dieselfde situasie ondervind nie,” het Cowley gesê. Sy het bygevoeg dat wat skryfbehoeftes betref, die departement nie kan bekostig om die afleweringsfoute wat verlede jaar gemaak is, te herhaal nie.  “Ten spyte van hul versekering dat 100% van skryfbehoeftes met die opening van die skole in 2017 afgelewer sou wees, was dit nie die geval nie. “In baie gevalle is die verkeerde skryfbehoeftes afgelewer soos byvoorbeeld sekondêre skole wat skryfbehoeftes ontvang het wat vir graad R bedoel was. Aangevul “Ek weet dat die meeste skryfbehoeftes vir vanjaar teen die einde van verlede jaar afgelewer is.” Volgens haar word handboeke slegs vir sekere vakke vir sekere grade in ’n gegewe jaar aangevul. “Dit hang dus grootliks af of die skool hul tekorte betyds vir daardie vakke ingedien het.  “Baie skole het nie ’n gesonde handboekherwinningsbeleid nie, maar daar is geen gevolge vir so ’n gebrek aan herwinning nie. “Dit moet dringend aandag kry,” meen Cowley.