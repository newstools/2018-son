’N REUS het dié week geval. Die legendariese Hugh Masekela, een van Suid-Afrika, Afrika en die wêreld se jazz-grotes, het Dinsdag sy laaste noot uitgetrompetter. Hierdie reus in die wêreld van entertainment het ons dekades lank met sy wonderlike, unieke talent betower. Maar Bra Hugh (78) was meer as net ’n musikant. Sy liefde vir ons land en vasteland het in sy musiek weergalm. Hy was ’n aktivis wat mense van alle agtergronde saamgebring het soos min ander kon doen. Huldeblyke het uit alle oorde ingestroom en sommiges sê hy verdien ’n staatsbegrafnis. ’n Mens kan seker wees as die land môre daaroor stem, sal die uitslag ’n besliste JA wees. Prostaatkanker is in 2009 by Masekela gediag­noseer en hy was die laaste paar jaar gereeld in en uit die hospitaal. Maar nou kan hy in vrede rus en saam met engele trompet speel. Hamba kahle, Bra Hugh.