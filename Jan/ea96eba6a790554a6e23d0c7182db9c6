DIE saak teen Nafiz ­Modack, die vermeende onderwêreld-dikding in die nagklubsekerheidsbedryf, was aanvanklik nie amptelik aangemeld nie – om dit weg te steek van korrupte cops wat met hom saamwerk. Só het kol. Charl Kinnear, die ondersoekbeampte in dié hoëprofielsaak, gister in die Kaapse landdroshof getuig. Kinnear staan borgtog teen vir Modack, Colin Booysen, broer van die vermeende Sexy Boys-leier, Je­rome “Donkie” Booysen, Ashley Fields, Jacques Cronjé en Carl Lackay. Hulle staan tereg vir intimidasie en agt klagte van afpersing in verband met die oorname van die sekerheids­bedryf in die Kaapse middestad. Hulle doen aansoek om borgtog nadat hulle op 15 Desember aangekeer is. Modack se lawyer, adv. Edwin Grobler, het Kinnear onder kruisondervraging gevra of die saak al teen 6 November aangemeld was. Kinnear het geantwoord die saak was op daardie datum net as ’n navraag aangemeld. Volgens Kinnear is dit só gedoen omdat hy die inligting wou weerhou van sommige polisiebeamptes saam met wie hy werk. “As jy ’n dossier oopmaak, dan kan almal in die polisiestasie sien wie die klaer is en wat hy gesê het,” het Kinnear verduidelik. “In ’n navraag is geen van dié soort inligting beskikbaar nie.” Grobler het kol. Kinnear met vrae gepeper oor die kolonel se vorige getuienis dat Modack landuit sou vlug indien borgtog toegestaan sou word. Volgens Kinnear is hy ingelig dat Modack van plan was om te vlug die oomblik as hy borgtog kry. Dit was in die tyd van Modack-hulle se tweede hofverskyning. Grobler het Kinnear gevra of hy dié inligting aange­teken het toe hy dit by sy bron gehoor het. Kinnear het geantwoord hy het dit nie in ’n nota aangeteken nie. Grobler het hierop gesê: “Ek dink dit is ’n bietjie vreemd dat jy inligting van jou bron kry dat Modack nie sy hofsaak sal bywoon nie, maar jy maak nie ’n aantekening daarvan nie.” Kinnear het geantwoord: “Ek hoef nie notas te maak van iets wat ek weet nie.” Grobler wou verder weet waar die bron sulke inligting sou gekry het. “As ek sê waar die bron die inligting gekry het, dan sal Modack weet wie die bron is,” aldus Kinnear. Hy het verder ontken dat die staat se saak teen Modack swak is. Weet Dit was nadat Grobler ’n telefoonopname in die hof laat speel het waarop die klaer sê hy is nie gedreig of geïntimideer om die dienste van TSG, die maatskappy wat aan Modack verbind word, by sy restaurant te gebruik nie.