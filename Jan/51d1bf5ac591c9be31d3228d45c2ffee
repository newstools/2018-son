MYB het die juice.En dié plaaslike rapper van Elsies­rivier het onlangs sy nuutste single, “Juice”, uitgereik. Sy nuutste liedjie vertel hoe ver hy gekom het van die dae toe alles net ’n droom was en hy mixtapes in die Bonte­heuwel met Chella Eightythree gemaak het. MYB, wie se regte naam Mogamat Yazeed Bassier is, was eers ’n danser. Sy passie vir rap is eers later ontdek. Dié 27-jarige rapper het in sy kamer musiek opgeneem totdat hy in 2013 as masjienoperateur retrench is. Hy het daarna sy eie trading-maatskappy begin en sodoende in homself en sy brand belê. “Ek moet in my musiek invest. Ek kan nie verwag mense moet in my invest as ek nie in myself invest nie,” sê die rapper wat meen plaaslike ondersteuning was een van sy uitdagings. MYB het ook op die bemarking van sy brand begin fokus. “My song gaan oor waar ek nou is en hoe moeilik dit by tye vir my was. Dit is ook ’n metafoor vir geld,” vertel hy oor sy nuutste single. As entrepreneur met sy eie maatskappy is die uitdagings nóg meer. MYB vertel: “Ek het mense wat vir my werk.” Dan erken hy: “Dis nie altyd maklik nie. Soms verloor ek geld, maar dit kom met die passie vir die musiek.” “Juice” is ook ’n bietjie anders as sy vorige single “8 Bars”. “Dis ’n hip-hop trap song, waaroor die jonger followers mal is,” wei hy uit. En MYB gaan nie ophou belê in homself of die produk wat hy wil uitsit nie. “Ek kyk daarna om ’n musiekvideo vir ‘Juice’ te maak. “Ek moet daarin belê, want dit is nie net vir die fans nie. Ek wil dit vir Channel O ensovoorts aanstuur,” onthul hy oor sy planne. Intussen werk MYB ook aan sy EP, wat hy na sy bynaam “Zietie” vernoem het. Fans kan sy EP later in die jaar verwag. En sy drome vir sy loopbaan is eenvoudig. “Ek wil net records verkoop. Ek wil hê mense moet na my musiek luister en dit download.” Dan voeg hy by: “Ek wil eendag ’n toekenning wen en sal graag ’n record label wil hê om mense te leer van musiek as ’n besigheid.”