SY TAXI se wiele sal nooit weer draai nie. ’n Bekende taxi-eienaar van Belhar, Dennis Barends, is gisteroggend onder geheimsinnige omstandighede uitgehaal.Dit blyk dat hy net in sy taxi geklim het, toe reën die bullets op hom neer. Die polisie en die verkeerspolisie het Symphonyweg en Erica Drive net ná 08:00 afgesper terwyl mense op die toneel rondgestaan het.Barends (48) se familie en vriende het in trane op die sypaadjie gesit en mekaar getroos.Toe die taxibaas se liggaam uit die voertuig verwyder is, het van sy familielede nader gestaan en harde gille geuiter.Die sekretaris van die Delft-Bellville-taxivereniging, Paul Ruiters, het bevestig Barends is hul voorsitter en ook die baas van Barends Executive Taxi’s. Ruiters sê gister hulle weet nog nie presies wat gebeur het nie en probeer nog sin maak van die voorval.“Daar is nou baie stories wat rondloop. Ons het vergader, maar ons is ook nie heeltemal seker wat gebeur het nie,” sy hy.Ruiters sê hy het gehoor een van Barends se taxi­bestuurders se taxi het net vóór 08:00 op die hoek Symphonyweg en Erica Drive gaan staan. Die driver het toe vir Barends  gekry om te help. Barends het toe daar opgedaag in sy bakkie.“Die driver, gaurd en Barends het eers probeer om die taxi aan die brand te stoot. Toe wou hulle dit om draai sodat hulle dit met die bakkie kon tow,” ver­duidelik Ruiters.Barends was in die driver’s seat, toe begin iemand op hom skiet.“Sommiges sê die skieter het al heel oggend daar rondgehang terwyl daar ook stories is dat ’n ander taxi hom daar afgelaai het. Hart “Alles moet nog ondersoek word,” sê Ruiters.Ruiters sê Barends se dood is ’n groot verlies – nie net vir hul vereniging nie, maar ook vir die taxi­bedryf in die omgewing.“Dis nie ’n goeie ding om met enigiemand te gebeur nie. Hy was iemand met ’n goeie hart en was nooit betrokke by onwettige goed nie,” sê ’n hartseer Ruiters. Ander mense wat op die toneel was, het aan Son gesê dit lyk soos ’n hit terwyl anders sê hy was op die verkeerde plek op die verkeerde tyd. ’n Polisiewoordvoerder, sers. Noloyiso Rwexana, het bevestig die Belhar-polisie ondersoek ’n moordsaak. “Die man is deur ’n onbekende verdagte doodgeskiet en die omstandighede rondom die voorval word ondersoek. Niemand is in hierdie stadium gearresteer nie,” sê Rwexana.