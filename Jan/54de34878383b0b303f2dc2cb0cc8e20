DIE Southern Kings se senter Martin du Toit sê hy ruik Cheetah-bloed. Die Kings is tans besig om te slyp vir hul eerste derby in die Pro14-reeks teen die Cheetahs.  Die Cheetahs besoek die Kings Saterdag in die Nelson Mandelabaai-stadion. Du Toit, wat deur die WP se jeugstrukture gekom het voordat hy aangeskuif het na die SWD, sê hy sien daarna uit om die Cheetahs te pak. “Ek het nog nooit Superrugby gespeel nie en die Cheetahs is ’n span wat in die kompetisie gespeel het. Daarom wil ek my graag teen hulle meet,” sê hy. Volgens Du Toit bring die feit dat dit ’n derby is, altyd meer uit ál die spelers. “Dit maak dinge net interessanter en meer spesiaal.” Die Cheetahs het ook ’n hele paar beserings in hul groep, met die senters Francois Venter en William Small-Smith wat albei nie beskikbaar is nie.  Du Toit dink egter die Cheetahs het steeds genoeg diepte om die probleem op te los. Du Toit sê hy het ook al ’n hele paar lesse geleer in sy kort tyd by die Oos-Kaapse franchise. “Die Pro14-reeks is hard en die weer oorsee maak dinge selfs moeiliker. Dit was baie moeilik in ons laaste wedstryd om ná rustyd weer op die veld te draf.” Moed Die Kings het nou wel 11 agtereenvolgende nederlae beleef, maar Du Toit, wat deur die Kings se breier, Deon Davids, ingebring is, sê dit laat hulle nie moed verloor nie. “Dis nie lekker om te verloor nie, maar die span se gemoed val nooit nie.  “Elke week kom almal bymekaar en ons beplan altyd om ’n oorwinning te behaal.” Du Toit het ook al in sy tyd by die Kings losskakel gespeel en kan selfs as heelagter uitdraf. “Ek verkies binnesenter eerder as losskakel, maar ek is gelukkig om die span op enige manier te help,” het hy bygevoeg. Ná dié stryd reis die Kings volgende week Bloemfontein toe waar hulle wéér die Cheetahs sal pak.