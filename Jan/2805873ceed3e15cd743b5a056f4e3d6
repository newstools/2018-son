HOEWEL die Nelson Mandelabaai-munisipaliteit met ’n voorvalvrye Nuwejaars­naweek spog, is verskeie bottels al­kohol gekonfiskeer. Yolanda Faro, metropolisiehoof, sê beslag is gelê op onder meer 2 x 750 mF-bottels whisky, 53 x 330 mF-bottels Smirnoff Spin, 17 x 330 mF-bottels Brutal Fruit, 0,5F brandewyn, 2 x 340 mF-bottels bier, 5F wyn, 2 x 750 mF-bottels bier en 340 mF Hunter’s Dry.  Altesaam 4 kinders is met hul gesin herenig en 37 vermeende onwettige handelaars en 27 bos­slapers is verwyder. “Kuierplekke wat nie ’n brief van die munisipaliteit kon wys dat hulle toestemming gekry het om later as gewoonlik sake te doen nie, sluit in Beer Shack, Cubaña en White Tiger,” sê Faro. Die plekke is ook oor die Kersnaweek tussen 02:00 en 02:30 vir sake gesluit. Die metropolisie het verdagtes in hegtenis geneem weens beweerde dagga-besit, dronkbestuur en huisbraak. Die tegnologiese stelsel ShotSpotter het die metropolisie gehelp om op ses voorvalle te reageer. “In twee voorvalle was daar twee noodlottige beserings, twee mense is beseer, nog een is glad nie beseer nie en vir ’n ander een was daar ’n vals alarm. ’n Taxi wat blêrende musiek gespeel het, is vanaf die Shark Rock-hawehoof verwyder.” Verkeersboetes is uitgereik vir onder meer bestuurders sonder ’n rybewys, ongelisen­sieerde voertuie, stukkende ligte, bestuur met ’n selfoon in die hand, verontagsaming van ’n rooi verkeerslig, g’n nommerplate, onpadwaardigheid, onwettige parkering en versuim om motorligte in die donker aan te skakel. “Die naweekoptrede was in noue samewerking met die polisie en ander veiligheidsagentskappe,” sê Faro.