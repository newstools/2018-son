DAAR was hartseer-oomblikke toe die lyk van Ruwyden Junaid Beukes (8) uit die Koffiedam in Eersterivier gekry is. Junaid was ’n gr. 2-leerder aan die Primêre Skool Beverley Park. Volgens sy ouma en grootmaakma, Martha Tarentaal (65), het Junaid Donderdag net ná 13:30 ná skool sy oupa Joe Tarentaal vir iets te ete gevra. Nadat hy geëet het, wou hy weet waar sy ouma is. Hy sou glo sy ouma gaan soek by ’n vriendin se huis in Blackwoodstraat, maar het nooit daar uitgekom nie. Sy familie vermoed hy het maats gekry en hulle is dam toe. Oupa Joe het later bekommerd geraak en by Yolanda Maarman (48), ’n buurvrou, gaan hoor of Junaid daar is. ’n Groot soektog het daarna gevolg en die hulp van die Kleinvlei-polisie is ingeroep. Die soektog het niks opgelewer nie. Vrydagoggend het die oupa en gemeenskaplede na die dam gegaan en daar gesoek. Hulle het sleepmerke na die dam gesien en het met ’n lang stok in die water begin voel. Nie lank daarna nie het hulle iets opgemerk en met die hulp van polisieduikers is die kind se lyk uit die dam gehaal. Hy het net sy onderbroek aan sy lyfie gehad en sy klere was nêrens te vinde nie. Ouma Martha het gesê: “Die seuns met wie hy dam toe was, het verskillende weergawes. “Die een klong vertel ’n groot seun het ’n bal in die water geskop en gesê Junaid moet dit gaan uithaal. “Nog ’n groot seun het vertel dat almal behalwe Junaid geswem het. “Junaid het glo agtergebly met nog seuns toe hy en van sy vriende daar weg is.” Wat die ouma pla, is dat Junaid nie kon swem nie en bang vir water was. Die polisie ondersoek wel die saak en die omstandig­hede rondom die geval. Persone met meer inligting is gevra om AO Adams wat die ondersoekbeampte is te bel by 082 469 7142.