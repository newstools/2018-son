HY IS drie uur lank gemartel voordat hulle hom in ’n bos langs die pad afgelaai en vir dood agtergelaat het. Maar amper ’n week nadat Walter van der Walt (55) van Humansdorp verlede Donderdag in ’n bloedige plaasaanval betrokke was, sê hy hy het nog geen piep uit die polisie gehoor oor sy saak nie. “My winkel is in die huis en toe ek net voor 22:00 klaarmaak, het ek buitentoe gegaan om my kragopwekker af te skakel,” onthou Van der Walt. “Ek het die honde geroep sodat hulle in die huis kan inkom. Die volgende oomblik het drie mans op my afgestorm.  “Hulle het ’n geweer teen my gesig gedruk en ’n mes teen my keel gehou.” Hulle het Van der Walt toe met ’n stomp voorwerp agter die kop geslaan en hy het op die stoep neergeval. Die verdagtes het hom by die huis ingesleep en hul marteling voortgesit. “Hulle het die voordeur toegemaak en vir geld begin vra. Hulle het my vasgebind met cable ties, my belt en ’n stuk fanbelt en my geskop en geslaan. “Hoe meer ek gesê het ek het nie geld nie, hoe meer het hulle aangegaan. Hulle het my byl beetgekry en my met die stomp kant oor die kop en rug gekap. Dis ook hoe hulle my ribbes gebreek het. My ribbes het deur my long gesteek en die dokters moes ’n dreineringspyp insit.”  Toe die verdagtes sien hulle kry niks uitgerig nie het hulle ’n kan paraffien oor Van der Walt uitgegooi en hom aan die brand gesteek. Van der Walt het so erg gebrand dat die velle van sy bloedrooi boude afgedop het. “Hulle het die hele huis deurmekaar gekrap en oral vir geld gesoek. Hulle het toe ’n klomp goed gevat en in my bakkie gelaai.” Geeneen van die verdagtes kan bestuur nie en hulle het die bebloede Van der Walt losgebind om die bakkie te bestuur. Toe die bakkie naby die dorp kom, het die verdagtes hom tussen die bosse gegooi en vir oulaas geskop. Hy het hulp gekry van ’n gemeenskapslid wat die polisie ontbied het. Van der Walt was vier dae in die hospitaal vir sy beserings en hy is gelukkig om te lewe. “Ek is ontevrede dat die polisie ’n week later steeds niks van hulle laat hoor het nie.  “Hulle het nie eens my hele verklaring gevat nie en ek het nou nog geen saaknommer ontvang nie. Die diens is uiters swak.” Kapt. Gerda Swart, polisiewoordvoerder, het gesê die ­polisie soek steeds na die drie verdagtes wat Van der Walt aangeval het. “ ’n Saak van sakeroof word ondersoek en nog klagte sal bygevoeg word soos die ondersoek vorder. “ ’n Toegewyde span is saamgestel om alle leidrade op te volg en hulle is vasbeslote om die skuldiges op te spoor,” het sy bevestig. Oor die bewerings dat die polisie ’n week gevat het om vir Van der Walt ’n saaknommer of terugvoer te gee, sê Swart die stasiebevelvoerder is versoek om dadelik aandag aan die situasie te skenk. “Die polisie gaan weer met die klaer praat.” Teen gistermiddag was daar nog geen arrestasies uitgevoer nie.