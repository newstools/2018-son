’N VERMEENDE druglord van Hangberg in Houtbaai het gister in die Wynberg-landdroshof verskyn vir die moord op Mishkaah Fakier. Eldrige du Plessis (40) staan tereg op ’n klag van moord. Die staat het aangedui dat hy borgtog gaan teenstaan. Ongeveer 100 ontstoke inwoners van Hangberg het buite die hof betoog. Du Plessis het Fakier (43) glo Dinsdagoggend eers aangerand en daarna petrol oor haar uitgegooi en haar aan die brand gesteek. Fakier, ’n ma van vier minderjarige kinders, het met 80% brandwonde tot by haar grootmaak-ma se huis gehardloop.  Sy’t later die aand in die Victoria-hospitaal gesterf. Fakier is glo vermoor oor sy na bewering drugs van die vermeende drug mert gesteel het. Haar familie erken dat sy ’n tikverslaafde was, maar glo nie dat sy drugs of geld van die “mert” gesteel het nie. Volgens haar suster, Melanie Titus (39), het Fakier nog op haar doodsbed ontken dat sy die “mert” se geld en drugs gesteel het. Omgekrapte inwoners het kort ná die voorval na die “mert” se huis opgeruk en dit afgebrand. Sy broer moes tot sy redding kom en hom van die woedende skare red. Du Plessis is daarna saam met sy lawyer polisie toe om hom te gaan oorgee. Die saak is tot 13 Februarie uitgestel vir ’n aansoek om borgtog.