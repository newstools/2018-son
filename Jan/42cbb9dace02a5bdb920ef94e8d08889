SEDGEFIELD. – Wanneer Miss Universe ’n plek besoek, kom die universe tot stilstand. Dis presies wat Sondag hier gebeur het toe Demi-Leigh Nel-Peters haar grootworddorp besoek het. Nel-Peters het die eerste keer sedert sy in November die titel gewen het van die mooiste vrou in die heelal, huis toe gekom. Sy het Sondag deelgeneem aan ’n straatparade deur die dorp. Honderde inwoners het haar kom toejuig en ’n rukkie lank was die brand-tragedie wat die gebied in Junie verlede jaar getref het, vergete. Oud en jonk het met plakkate langs die straat gestaan om haar te verwelkom. Die 22-jarige Nel-Peters het asem­rowend gelyk en kon nie ophou glimlag terwyl sy vir die skare gewaai het nie. Ná die straat­parade het ’n verrassing vir haar gewag by die Laerskool Sedgefield, waar sy in die verlede op die skoolbanke gesit het. Knysna se burgemeester, Eleanore Bouw-Spies, het die vryheid van Knysna en Sedgefield aan haar toegeken om haar bydrae tot die gebied te erken. Sy het gesê Nel-Peters is nog dieselfde, beskeie mens, al is sy nou Miss Universe. Bouw-Spies het ook gesê sy maak die groter Knysna-gebied baie trots en het Knysna op die wêreldkaart geplaas. Die burgemeester het Nel-Peters bedank dat sy Sedgefield ten spyte van haar besige program besoek het. Sy het volgens haar gewys drome kan waar word as ’n mens hard werk en jou daartoe verbind. Bouw-Spies het ook gesê sy hoop jong mense sal Nel-Peters as ’n inspirasie sien. Nel-Peters het almal bedank wat opgedaag het en gesê: “Ek het dit regtig nie verwag nie. Baie dankie dat julle my terugverwelkom in my tuisdorp.” Sy het die hoop uitgespreek dat haar titel vir elke jong mens ’n aansporing sal wees om ook hul drome te laat waar word. “Werk en moet nooit tou opgooi nie,” is haar raad.