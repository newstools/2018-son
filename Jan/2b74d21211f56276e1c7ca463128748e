DIE Stad Kaapstad stel swemmers se lewe in gevaar met die bou van sy ontsoutingsaanleg by die Strandfontein Pavilion. Só beweer die plaaslike mensereddersklub nadat kontrakteurs onverwags by dié strand opgedaag het. Die boubedrywighede het begin sonder dat daar enige kennisgewing by die strand opgerig of konsultasie gevoer is. Donderdagoggend was die kontrakteurs met ’n graafmasjien besig om sand uit te grou – reg langs die getypoel wat gewoonlik baie gewild is onder besoekers wat daar swem. Groot lorries het aanhoudend in en uit die strandgebied gery. Sean Gordon, voorsitter van Strandfontein se mensereddersklub, sê hy is teleurgesteld in die Stad. Gordon verduidelik: “Ons bied ons dienste al die afgelope 53 jaar vrywillig namens die Stad aan die publiek. “Die minste wat ons van die Stad verwag het, was ’n kennisgewing of darem om met ons te kom gesels oor die ontsoutingsaanleg. “Maar dit het nie gebeur nie. Die groot lorries het die naweek van 20 Januarie net onverwags begin inrol. “Die graafmasjiene het klaar begin om in die see te grawe. Binnekort gaan hulle begin om die water uit te pomp en dit te ontsout. “Ons het nie ’n probleem met die ontsoutingsinisiatief nie. Ons is soos alle ander Kapenaars deeglik bewus van die waterkrisis. “Maar ons is ontevrede oor die manier waarop die projek sommer net hier gedoen word.” Volgens Gordon hou selfs die plek waar die graafmasjiene gestoor word, ’n potensiële gevaar vir besoekers aan die strand in. Hy voeg by: “Mense word nou gedwing om by ’n ander deel van die strand te gaan swem waar daar geen menseredders aan diens is nie. “My kommer is dat enigiets daar kan gebeur. Iemand kan baie maklik verdrink waar daar nie menseredders is nie.” Gregg Oelofse, die Stad se bestuurder bemoeid met kusbestuur, sê die stadsraad vergader tans en konsulteer gereeld met die mensereddersklub om enige kommer uit die weg te ruim. Oelofse sê: “Die Stad sal voortgaan om die klub in te lig oor aktiwiteite en bouwerk wat plaasvind, asook toekomstige beplanning.”