GEORGE. – Ouers en ’n onderwyser het openhartig gepraat oor hoe swaar van Pacaltsdorp se mense kry. Sharon de Bruin sê dit is vir van die ouers baie moeilik om hul kinders op skool te hou. Van die ouers se enigste inkomste is die R390 wat hulle per maand per kind van Sassa ontvang. “Daaruit moet hulle alles betaal – van huisvesting tot kos,” vertel sy.  Dan kom die kinders se skoolklere en busgeld ook nog by. Agterstand Getruida Fourie sorg vir haar blinde neef se drie kinders. Vir twee kry sy staatstoelaes wat saam R760 beloop. “Dis nie genoeg nie,” sê sy. “Skoolklere is duur.” Lena Pedro, ’n onderwyser, sê van die kinders het ’n groot agterstand wanneer hulle gr. 1 begin omdat hulle nie in ’n crèche of gr. R was nie. Die ouers kan nie bekostig om hulle in gr. R te plaas nie en hulle kom in gr. 1 dan die eerste keer by ’n skool aan. Villia Abrahams se seun, Jean, is vanjaar in gr. 9. “Ek is ’n enkelouer en diabeet. Jean is ook ’n diabeet,” sê sy. “Ek sukkel finansieel en het nie werk nie. Ek doen hier en daar werk net om aan die lewe bly,” vertel sy. Skraap Volgens haar het van die kinders nie kos wanneer hulle skool toe moet gaan nie.  “Dan wil hulle nie gaan nie en bly hulle eerder by die huis.” Zelda Williams, ook ’n enkelouer, het ’n 10- en 14-jarige kind op skool.  Hoewel sy geld van Sassa ontvang, moet sy steeds raap en skraap. “Party oggende is daar nie kos nie sê sy.  “Die kleintjie vra pap, maar dan is daar nie. Dan wil hy nie skool toe gaan nie.”