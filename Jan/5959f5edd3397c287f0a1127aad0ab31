DIE Oos-Kaapse DA-LPW en woordvoerder oor onderwys, Edmund van Vuuren, het geappelleer teen die party se besluit om sy partylidmaatskap te beëindig. Hy het dit Maandag aan Son bevestig. Dit volg nadat hy deur die party se federale regs­kommissie skuldig bevind is aan seksuele teistering. Die klag teen Van Vuuren (60) is in Mei 2017 deur ’n 25-jarige werknemer van die wetgewer ingedien. James Selfe, federale voorsitter van die DA, het in Desember bevestig die federale regskommissie het Van Vuuren aan seksuele teistering skuldig bevind. “Die sanksies was dat hy as die DA se hoofsweep in die wetgewer verwyder word en dat sy lidmaatskap van die party beëindig word. “Die regs­kommissie het die beëindiging van die lidmaatskap uitgestel tot 2019, met die volgende verkiesing,” het Selfe gesê. Volgens Selfe het die federale uitvoerende komitee daarna besluit om die sanksies wat aanbeveel is, te hersien. Selfe het aangevoer: “Die federale uitvoerende komitee het bevind die sanksies is onvanpas en te lig en dat sy lidmaatskap onmiddellik beëindig word.” Hy het bevestig dat Van Vuuren teen die uitspraak geappelleer het. “Dis korrek dat mnr. Edmund van Vuuren appèl aangeteken het teen die besluit om sy lidmaatskap van die party te beëindig. “Ingevolge die reëls­ van die federale regskommissie is die appellant verantwoordelik vir die transkripsie van die elektroniese opnames van die regskommissie se verhoor. Die regskommissie het vandag (Maandag) die transkripsie ontvang en sal nou voortgaan om datums vir die appèl­verhoor vas te stel,” het Selfe bygevoeg.