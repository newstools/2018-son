CALITZDORP. – Hy is erg verstandelik gestremd, maar totaal aan sy eie lot oorgelaat. Saalman Pasja (57) van Bergsig het eers by sy suster Jakkie gewoon. Maar toe sterf Jakkie laas jaar Desember. Saalman weet nie wat om hom aangaan nie en sal sommer heeldag in die bloedige hitte – wat tot 40 °C kan styg – in die teerpad voor die huis sit. Cielie, sy ander suster, is ook gestremd. Sy sê: “Ek moet nou probeer om na my broer om te sien. Maar hoe gemaak as ek self gestremd is? “Ek moet elke dag kilometers aflê om vir hom kos te bring. “Bedags is nog oukei, maar hy weet nie eens wanneer dit aand is om te gaan slaap nie.” Bekommerd Cielie voeg by: “Ek het al by ouetehuise navraag gedoen, maar hulle sê hy moet eers 60 wees. “Mens, ek sal dit nooit maak nie. Is daar niemand wat kan help nie?” Katriena Willemse, ’n buurvrou, sê: “Ek is bekommerd oor Sallie. “Die mense het klaar sy hekkie oopgebreek. Snags kan enige iets gebeur.” Son het vir Sallie in die bloedige son aangetref waar hy met ’n jas aan plat op die grond sit. Eunice Strydom van die ACVV het Pasja se nood ingesien. Strydom sê: “Ek sal reël met ’n maatskaplike werker om die situasie te gaan evalueer. “Ek sal ook probeer om met die plaaslike ouetehuise te skakel om ’n plan te maak.”