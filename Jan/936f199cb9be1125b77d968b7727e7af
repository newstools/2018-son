DIE Springbok-sewesspan gaan vandag in die kwarteindronde van die sewestoernooi in Sydney in die Allianz-stadion teen Kenia te staan kom. Die Blitsbokke het gister twee indrukwekkende seges behaal – 38-0 oor Spanje en 33-12 oor Engeland. Neil Powell, afrigter, se span het Vrydag op die eerste dag van die toernooi Papoea-Nieu-Guinee met 50-0 afgeslag. Powell was uiteraard gelukkig met sy span se goeie vertonings. Hy sê in ’n verklaring: “Ons doelwit sal altyd wees om bo-aan ons groep te eindig. “Die manier waarop ons dit doen, is ook baie belangrik. Die manne het ons wedstrydplan baie goed uitgevoer.” Powell was veral beïndruk met die manier waarop sy span Engeland onder druk geplaas het. Die Blitsbokke het uitstekend teen die Rose verdedig. “Ons is baie trots op ons verdediging en het vandag (gister) baie goed in dié aspek van die spel gevaar. Ons het ’n paar drieë afgestaan, maar dit is deel van die spel.” Die breier was duidelik oor wat sy span vandag moet doen om met Kenia af te reken sodat sy span sy titel suksesvol kan verdedig. “Ons sal een of twee dinge moet opknap. Ons is nie skerp genoeg in ons lynstane nie en sal daardie aspek van ons spel moet verbeter,” verduidelik Powell. “In die kwarteindronde kan jy nie bekostig om foute te begaan nie. So, dit sal belangrik wees om môre (vandag) sake reg te stel.” Rosko Specman, wat twee drieë teen Spanje gedruk het, het ’n enkelbesering opgedoen. “Ons het besluit om hom as ’n voorsorgmaatreël van die veld te haal. Hopelik sal hy reg wees om môre (vandag) te speel.” Vandag se kwarteindstryde: (SA tyd) 02:28: Amerika t Fidji 02:50: Suid-Afrika t Kenia 03:12: Nieu-Seeland t Australië 03:34: Argentinië t Engeland.