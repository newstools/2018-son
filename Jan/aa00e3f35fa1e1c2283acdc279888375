DRIE gedenkdienste word blykbaar beplan vir die legendariese Suid-Afrikaanse musi­kant Hugh Masekela. Bra Hugh is Dinsdag in die ouderdom van 78 oorlede ná ’n stryd teen prostaat­kanker. The Juice berig egter net oor ’n privaat diens. Sy familie sê dis hoe hy dit sou wou hê: ’n intieme plegtigheid vir familie en hegte vriende. ’n Datum vir Hugh se begrafnis is egter nog nie bepaal nie. ’n Gedenkbyeenkoms word vandag ook op die Universiteit van Johannesburg se Soweto-kampus gehou. Daar word ook berig oor byeenkomste oorsee waarop musikante van oor die wêreld hulde sal bring aan Hugh. Sy familie het Suid-Afrikaners op ’n nuuskonferensie bedank vir hul ondersteuning. Die onderskraging wat ­hulle gebied word, is “ongelooflik”, is in ’n verklaring gesê.