PLANNE om die watertoevoer na die Voëlvleidam te verhoog, gaan nou versnel word. Die aanvanklike plan was om dié verhoging in 2024 in werking te stel, maar dit is nou na 2019 verskuif te midde van die waterskaarste in die Wes-Kaap, berig GroundUp. Sputnik Ratau, ’n woordvoerder vir die departement van waterwese, sê die plan behels die pomp van winterreënval­water van die Bergrivier tot in die Voëlvleidam. Die nasionale water-en-sanitasiebestuurplan wat verlede jaar in konsep-formaat gepubliseer is, lui dat die Voëlvleidamprojek van nasionale belang is. As die land se tweede grootste ekonomiese reus beleef Kaapstad reeds in agterstand en is dié projek broodnodig, lui die dokument. Ratau sê behalwe vir die Voëlvleidamprojek is ander maatreëls deur sy departement in werking gestel. Implementeer Dit behels die monitering van verbruikers wat té veel water gebruik, sowel as die skakeling met die Boorgatwatervereniging van Suid-Afrika om lede van die vereniging bewus te maak van die droogte. Die departement is tans op noodbystand om sogenaamde baggerkanale in die Voëlvleidam te implementeer in ’n poging om toegang te kry tot die laaste 10% van die dam se water wat tans nie gebruik kan word nie. In sy antwoord op ’n vraag wat die departement van water­wese gaan doen wanneer Dag Zero in die Kaap aanbreek, het Ratau gesê: “Ons is nog nie by Dag Zero nie. “Dit is maar net ’n voorspelling, maar ons het gebeurlikheidsplanne ingestel.” Ratau het egter nie enigsins uitgebrei oor wat dié planne behels nie. Die burgemeester van Kaapstad, Patricia de Lille, het ­vroeër in die week gesê die waterverbruik in die Kaap was té hoog tydens die vakansietydperk. De Lille het ook aangekondig dat Dag Zero intussen van 29 April tot 22 April vervroeg is. – News24 