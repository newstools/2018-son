DIE voortslepende bendegeweld in Mitchells Plain en Elsiesrivier het die afgelope naweek nog lewens geëis. Rudy Edwards (28) is Sondagmiddag in Lentegeur vol lood gepomp. Volgens sers. Noloyiso Rwexana, ’n woordvoerder van die polisie, is Edwards verskeie kere getref en is hy op die toneel dood. Die skieters het tot in die huis in Marigoldstraat gekom om Edwards om die lewe te bring. Gewond Hy het in die gang by hul kombuis aan sy wonde beswyk. Volgens Abbie Isaacs van die polisiërings­forum is groot suksesse die afgelope naweek behaal toe die polisie Vrydag- en Saterdagaand in Mitchells Plain raids uitgevoer het. Niemand is egter nog vir die skietery in hegtenis geneem nie. Die spesifieke omstandighede rondom sy dood is nog onbekend. ’n Moorddossier is aangelê, maar niemand is al aangekeer nie. Gepatrolleer Volgens Imraahn Mukaddam, ’n gemeenskapsleier in Elsiesrivier, was daar in die naweek verskeie skietvoorvalle in Clarke Estate, Dark City, Leonsdale, Uitsig en White City. In Bonteheuwel het die cops verskeie verdagtes weens ’n skietery in hegtenis geneem. Volgens ’n raadslid, Angus McKenzie, is dit die Hard Livings- en Stupa Boys-bende wat onder mekaar skiet. McKenzie het gesê: “Ná ’n skietery in Vyeboom- en Yellowwood­straat het die polisie die gebied gepatrolleer en talle huise ge-raid. Verskeie mense is in hierdie raids gearresteer.”