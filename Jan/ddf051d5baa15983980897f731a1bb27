DIE Cheetah-breier, Rory Duncan, sê daar is ’n groot verskil tussen die Pro14- en Super­rugby-reeks. Dít volg nadat die Cheetahs die Kings Saterdag in die Nelson Mandelabaai-stadion weer laat les opsê het. Die Cheetahs het die Kings met 45-21 in ’n Pro14-wedstryd geklop. Duncan het agterna gesê die publiek weet min van Pro14-rugby en hoe mede­dingend dit eintlik is. Hy het gesê: “Ek moet sê, ons geniet die reeks en die spelers geniet dit baie om daaraan deel te neem. “Ek dink egter nie die ondersteuners verstaan hoe sterk die spanne is teen wie ons speel nie.” Duncan het gesê ná 12 agtereenvolgende verloorstryde is dit te verstane dat die Kings sukkel. “Die Kings speel met ’n agterstand in die reeks, en dit is altyd moeilik. Dis waarom hulle nie momentum kan bou nie,” meen hy. “Ek dink hul breier, ­Deon Davids, vaar goed met die span wat hy het. Die Cheetah-kaptein, Torsten van Jaarsveld, sê veral die Kings se skrums was uitstekend en sy span moes hard werk vir hul punte.