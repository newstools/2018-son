SY HET nog Sondag haar 15de verjaardag gevier. Min het sy geweet dat dit ook die dag sou wees waarop haar oom haar verkrag. DIE oom van die meisie van Northpine is toe in hegtenis geneem nadat ’n lid van die Mitchells Plain Impact Association die man op heter daad betrap het. Die ooggetuie, wat verkies om anoniem te bly, vertel hy was die betrokke dag op patrolliediens toe hy die meisie se gille gehoor het. Die man het verduidelik: “Dit was by die skool Berna­dino Heights. “Toe ek in die omtes gepatrolleer het, het ek die meisie hoor skreeu. “Hy het haar in die gras verkrag en hulle was albei onder die invloed. Ons het haar weggeneem en sy was in ’n toestand.” Volgens die ooggetuie was hulle besig om met die meisie te praat toe die verdagte hom uit die voete gemaak het. “Volgens die meisie wou haar uncle winkel toe loop. Sy het toe saam met hom geloop en toe hy die kans kry, het hy haar in die gras gesleep en verkrag. “Haar mond was vol bloed omdat hy haar glo ook geslaan het om stil te bly.” Die man voeg by hy het toe die meisie gevra om nie te beweeg nie omdat hy saam met ander sekuriteits­lede die verdagte gaan soek het. “Ons het hom eventually in ’n boom gekry waar hy probeer wegkruip het. Hy was dik gesuip. “Toe hy in die polisiekar klim, het hy nog gesê dit is nie die eerste keer nie.” Toe die polisie saam met die meisie en die ooggetuie by die huis opdaag, was die kind se ouers glo nog besig om te paartie. “Hulle wou nog hê die meisie moet haar afwas, maar ons het hulle gestop sodat sy onmiddellik hospitaal toe geneem kon word vir ondersoek.” Die verdagte het Maandag in die landdroshof in Kuils­rivier verskyn en borgtog is aan hom geweier.