DIE ooievaar was druk besig op Nuwejaarsdag met meer as 100 babas wat in die Oos-Kaap gebore is. Sizwe Kupelo, ’n woordvoerder van die Oos-Kaapse gesondheidsdepartement, het gesê 117 Nuwejaarsbabas is in die provinsie ge­bore – 59 seuns en 58 meisies. Popo Maja, die departement se nasionale woordvoerder, sê teen 12:00 op Nuwejaarsdag is 43 babas al in die Oos-Kaap gebore. Hierdie getal het 23 seuns en 20 meisies ingesluit. “Die eerste baba is om middernag in die Dora-Nginza-hospitaal gebore. Die babaseuntjie het 4,134 kg geweeg en is met behulp van ’n keisersnee gebore.  “Daar is ook twee babas onderweg na die hospitaal gebore. Dié babas van Sentraal en KwaZakhele het onderskeidelik 1,68 kg en 2,6 kg geweeg.” Volgens Adele Kennedy van die Netcare Greenacres-hospitaal is ’n seuntjie en meisietjie op Nuwejaarsdag daar gebore. Twee babas is in die Life St. George-hospitaal en twee in die Life Mercantile-hospitaal gebore.  “Nuwe babas dui ’n nuwe begin aan. Wat ’n beter manier is daar om die nuwe jaar te begin as met nuwe, klein lewens,” het Bruce Janssens, Oos-Kaapse streekbestuurder, gesê. 