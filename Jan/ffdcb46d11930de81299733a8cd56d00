BREDASDORP. – Nóg ’n vieslike moord op ’n meisie hier. Dis dié dinge wat mense hier ontstel nadat die uit­gebrande lyk van Jodene Pieters (17) Sondagaand in ­Bredasdorp ontdek is. Die uitgebrande lyk van Pieters van Blom­bosstraat is omstreeks 21:30 Sondag in ’n dam by die P&B Kalkwerke ontdek. Dit het dadelik ou wonde vir mense oopgekrap wat toe weer herinner is aan Anene Booysen (17) wat in 2013 in Bredasdorp net so wreed verkrag en vermoor is. Asof dit nie genoeg is nie was Elda Jafta (15) kort daarna ook eers liederlik aangerand en toe vermoor. Haar lyk is in haar boyfriend, Gift Sabondo, se hokkie gekry. Sabondo is net laas week vir die vieslike dade tronk toe gestuur. Daarna is Jayde Williams (5) se lyk ook hier in die bosse naby haar huis gevind. Jodene se ma, Samantha Pieters, het gister haar lyk in Hermanus gaan uitken. Volgens haar oom Sarel Pieters (54) was haar lyk erg geskend en kon hulle haar net aan ’n ou brandwond aan haar enkel uitken. Sarel sê: “Dit moes Saterdagaand gebeur het. Haar lyk is Sondagaand deur ’n verbyganger ontdek. “Die polisie kon haar nie uitken nie en het eers Maandagoggend in die gemeenskap rondgevra oor ’n vermiste meisie. “Haar broertjie het die polisie ingelig Jodene is sedert Saterdagaand vermis.” Die gemeenskap kan die slagting op die jong meisies van hul dorp kwalik verwerk. Volgens Lana O’Neill van Heavenly Promise is dit tyd vir die gemeenskap om hande te vat en die maatskaplike euwels uit te roei. Sy sê: “Hoeveel lyke moet nog hier gekry word? “Wanneer gaan die regering ophou baklei oor magsposisies en eerder hul fokus op die veiligheid van ons jeug plaas? “Dwelms is besig om ons gemeenskap te verwoes. Sy is wreed en brutaal vermoor.” Volgens Chrisna Prins van Heavenly Promise Safe­house, wat die afgelope drie jaar bestaan, is mishandeling van vroue ’n gereelde euwel in dié dorp. Prins sê: “Van die ergste gevalle is waar ’n jong meisie se boyfriend haar en haar suster met ’n byl aangehou het. Hy was getik en hulle moes vir drie dae in ’n klerekas wegkruip.” In nóg ’n voorval wou ’n boyfriend sy meisie met ’n kettingsaag opsny. Jodene se ma, Samantha Pieters, was gister ontroosbaar en diep geskok. Volgens kapt. FC Van Wyk, ’n polisiewoordvoerder, is ’n moordsaak geopen. Dis nog nie bekend of die meisie verkrag is nie. Van Wyk se vier verdagtes is ingeneem vir ondervraging, maar is nog nie aangekla nie. Die ondersoek duur vir eers nog voort.