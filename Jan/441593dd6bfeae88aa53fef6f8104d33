CALITZDORP. – Die advieskantoor was in sy glorieryke dae die baken van hoop vir die gemeenskap van Bergsig. Hier is inwoners gratis van regshulp voorsien in verband met kwessies soos plaasuitsettings. Hulle het ook skuld­berading gekry. Dit was boonop die plek vir politieke beraadslaging. Nou staan die gebou leeg. Dis al gestroop en is ’n oogseer wat deesdae ’n hool vir seks en drugs is. Johnnie Pokpas vertel: “Ons het hier vergaderings gehou, optogte beplan, boikotte beplan. Die gemeenskap was trots op die gebou.” Later het dit selfs as ’n kerk gedien. Oom Jafta Appollis, ’n groot kerkman, is teleurgesteld. Hy sê: “Toe dit ’n kerk was, het dit darem nog gehou. Maar toe besteel diewe die kerk ook.” Jakob Willemse kla: “Nou seks die kinders daar. Hulle tik en rook dagga daar. “Kyk hoe lê die komberse waarop hulle seks ... Selfs 13-jarige kinders. “Moet hier eers ’n moord in dié vieslike plek gebeur?” Intussen stry die raad en die ANC oor wie se verantwoordelikheid die instandhouding van die gebou is. ’n Raadslid en lid van die ANC is genader vir kommentaar, maar niemand wou daaroor praat nie.