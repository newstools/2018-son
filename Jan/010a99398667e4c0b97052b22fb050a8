DIE projek om die Laerskool PC Petersen in ­Kyle­more oor te bou, het die groen lig gekry en sal sowat R50 miljoen kos. Paddy Attwell, ’n woordvoerder vir die Wes-Kaapse onderwysdepartement (WKOD), sê die departement het die projek reeds in 2016 begin beplan. “Die werklike waarde van die kontrak moet nog bevestig word, maar die voorlopige datum wanneer die werk sal begin, is einde April,” sê Attwell. Die projek behels die vervanging van die bestaande prefab-skool met ’n baksteengebou. Attwell sê verder dat die kontrakteur nog nie aangestel is nie, aangesien tenders tans geëvalueer word. Volgens hom het die skoolbeheerliggaam (SBL) vroeër sy bekommernisse oor die projek skriftelik by die departement ingedien. Die SBL was ontevrede nadat daar laas jaar aangekondig is die bouwerk sou in Augustus begin, maar teen Desember het nog niks gebeur nie. Die voorsitter van die SBL, Lionell Florence, het in Desember aan Son gesê die SBL het op 5 Desember 2016 reeds met argitekte en in­genieurs by die departement van openbare werke vergader. Dit was om die planne vir die nuwe skool en die pad vorentoe te bespreek. “Maar een jaar later het nog niks gebeur in terme van die projek nie. Alles wat toe aan ons belowe is, het net opgedroog,” sê Florence. “Die departement het hierdie bekommernisse met die gemeenskap bespreek, en is redelik seker dat die projek sonder probleme sal voortgaan,” sê Attwell.