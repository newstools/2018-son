HEIDELBERG. – Woensdag was uiteraard ’n groot dag waarna talle nuwe skoolleerders uitgesien het. Hoewel alles goed afgeloop het by die Pri­mêre Skool De Waalville, was daar hier en daar trane van ’n paar gr. 1’s vir wie dinge net te veel geraak het. Dit is mos maar bitter moeilik om van jou mamma afskeid te neem. Klein Granwill Saayman het met die intrapslag by sy klaskamer snikkend begin huil toe hy agterkom sy ma moet haar uit die voete maak omdat sy dié dag moes gaan werk. Geklou ’n Bekommerde ouma, Marie Pretorius, het hom uiteindelik onder haar vlerk geneem totdat hy bedaar het. Lucian Zondani en Jordan Oktober was self redelik tranerig terwyl hulle gewag het om by hul klas ingedeel te word. Oktober het vreeslik aan sy ma, Elizabeth Buys, se rok geklou en wou eers nie los toe dit sy beurt raak om by die klas in te gaan nie.