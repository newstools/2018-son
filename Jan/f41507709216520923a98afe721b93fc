’N MAN (60) van Mitchells Plain sit in die tjoekie nadat hy na bewering ses minderjarige kinders verkrag het. Die verkragtings het vermoedelik oor ’n geruime tyd plaasgevind. Die vermeende slag­offers is sy vrou se kleinkinders. Die kinders se ouderdomme wissel tussen 3 en 15 jaar. Die kinders se ouma het ná skool na hulle omgesien. Die beweerde verkragtings het aan die lig gekom nadat een van die kinders gekla het oor pyn in haar onderlyf. Die ouma het haar kleindogter toe vir ’n ondersoek geneem en haar grootste vrees is bewaarheid: Die dokter het bevind die kind is verkrag en het voorgestel al die ander kleinkinders word ook ondersoek. Daar is bevind hulle is ook verkrag. Die stiefoupa is reeds in Augustus in hegtenis geneem nadat die jongste kleinkind oor die pyn in haar onderlyf gekla het. Hy word sedertdien in die Pollsmoor-gevangenis aangehou. Die verdagte moet op 28 Februarie weer in die Mitchells Plain-landdroshof verskyn.