“MY KIND slaag! My kind slaag!” Dis ál woorde wat Jonathan Jason, ’n tranerige pa, Vrydag kon uiter toe hy hoor sy seun, Will Adams, het matriek geslaag. Will, van die Hoërskool John Ramsey in Bishop Lavis, is een van die 88 leerders in dié skool wat goed gevaar het in hul eind­eksamens laat verlede jaar. ’n Vrolike Will het saam met sy klasmaats op en af gespring en gegil van vreugde. Volgens die skoolhoof, Roshin Ramawoothar, het hulle begin verlede jaar 132 matrikulante gehad. Uit dié leerders het net 122 leerders laas jaar hul eindeksamen geskryf. Ramawoothar sê verder hy is nie gelukkig met die resultate nie. Hy verduidelik: “In ’n neutedop, 72,1% is nie goed genoeg nie. Ek soek ’n 100%-slaagsyfer. Ek sal sê ek is tevrede met die slaagsyfer, maar nie heeltemal tevrede nie, want 72,1% is nie 100% nie.” Die slaagsyfer van 72,1% in 2017 is 0,8% laer as 2016 se 72,9%, sê Ramawoothar. ’n Volle 34 van die skool se matriekleerders het dit nie gemaak nie, maar 32 van hulle kwalifiseer vir ’n aanvullingseksamen. Raymondé Boyce van Elsies­rivier is een van die leerders wie se slaagsyfer haar nou die kans gun om aansoek te doen vir universiteitstoe­lating. Sy sê egter sy sal vanjaar eerder werk en beplan om volgende jaar verder te studeer. “My vakke is in die handels­bedryf en ek beplan om in daai rigting te studeer,” sê Raymondé. Haar ma, Johanna, sê sy het van die begin af geweet haar dogter sal goed doen. Johanna sê: “Sy (Raymondé) is die een wat op haar senuwees was, maar ek het geweet sy sal dit maak, want ek het die harde werk en effort gesien wat sy ingesit het.”