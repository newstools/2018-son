DIE mense van Macassar is in hul noppies oor die nuwe laerskool hier. Dié skool, wat voorlopig as die Laerskool Valsbaai sal bekend staan, begin met leerders van gr. 1 tot gr. 3. Hoër grade sal met verloop van tyd bygevoeg word. Die skoolhoof hier, Vernon Hendricks, is die afgetrede hoof van die Laerskool Firgrove. Hendricks is baie optimisties oor die skool. Gister het die skool sy eerste jaar met ses gr. 1- klasse, ’n gr. 2-klas en ’n gr. 3-klas begin. Tans is hier agt onderwysers. Die klaskamers is tydelike strukture. Die plan is dat hulle later met ’n permanente gebou vervang sal word. Christian Steward, ’n gemeenskapsleier, sê hulle het al sedert 2003 gesukkel om ’n skool daar gevestig te kry. Hy sê die gemeenskap is baie dank verskuldig aan wyle Melvyn Caroline, voormalige direkteur van die WKOD se Oos-Metropool wat die aanvoorwerk begin het.