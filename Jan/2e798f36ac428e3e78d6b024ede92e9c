DIE Westelike Provinsie se skaakspan het na die Noorde vertrek om aan die Suid-Afrikaanse Junior Skaakkampioenskapstoernooi deel te neem. Verskeie spanne van oor die land heen neem van vandag tot Maandag in Boksburg, Gauteng, aan die byeenkoms deel. Individuele spelers is van Dinsdag tot volgende Vrydag aan die beurt. Die spanne strek van o. 8 tot o. 20. Byna 200 kinders het Dinsdagmiddag by die Settlers High School in Bellville op busse geklim en Boksburg toe gery. Volgens Andrew Talmarkes, een van die afrigters, is die WP die topspan in die land en het verlede jaar 14 goue medaljes gewen. “Skaak is baie sterk in die WP omdat baie skole privaat afrigters het, en kinders wat dit kan bekostig, het ook privaat afrigters. “Die klubstrukture in die WP is ook baie goed en die skaakliga is van die grootste in die land. Dit maak die skaakfederasie in die WP ook sterk.” Volgens Talmarkes kry hulle ook baie hulp van die Wes-Kaapse departemente van sport en van onderwys, wat skaak ook ’n hupstoot gee. Michelle Fisher is die afrigter van die o. 10- en o. 12-span vir meisies en sy reken die meisies sal goed vaar. Fisher studeer onderwys aan die Universiteit Stellenbosch en dis die eerste keer dat sy saamgaan. “Ek glo die spannetjies het ’n goeie kans om goue medaljes te wen.”