CALITZDORP. – Die baas van ’n daggaplaas kry toe borgtog van net R500. Dis wat ’n boer van die Gamka-distrik betaal het nadat ’n daggakwekery op sy grond ontdek is. ’n Ingeligte vertel: “Om te dink die SAPS van Calitzdorp ry gereeld daar verby op patrollie. Hoe het hulle dit nooit agtergekom nie?” Volgens die ingeligte het die polisie eindelik dagga en duisende daggaplante gekonfiskeer. Jan Skondos kla: “Ek is gevang met net ’n stoppie dagga vir eie gebruik. Toe is ek R500 ge-fine. “Maar dié boer kry daai klas borg? Al wat ek wil weet, is hoe is dit moontlik? “Is daar dan twee stelle reëls in die justice-stelsel? Kan die mense wat geleerd is, dan nie ingryp nie?” Die informant sê die verdagte is wel opgesluit, maar hy’s eenkant weg van bruin imates aangehou. Kapt. Malcolm Pojie, polisiewoordvoerder, sê: “Die operasie is gedryf deur misdaadintelligensie en misdaadvoorkoming. “Daar’s toegeslaan op die plaas waar daar dagga verbou is. “Daar is beslag gelê op meer as 1 000 daggaplante. ’n Wit man (40) is aangekeer en op borgtog van R500 vrygelaat. Ontevredenes kan die saak deur die betrokke kanale opvolg.”