DIS hartseer om te dink ons pendelaars is so hulpeloos aan die genade van Metrorail oorgelaat. Om een of ander bisarre rede kan en wil die owerhede eenvoudig net nie besef dié vervoermaatskappy kan nie die mas opkom nie. Toegegee – misdaad, veral die Kaapse Vlakte, vergemaklik Metrorail se werk nie juis nie. Dis egter nou al jare dat pendelaars dag ná dag na holruggeryde verskonings soos kabeldiefstal, vandalisme en seinprobleme moet luister. Metrorail kan nie meer nie. Hy is afbene en dringende ingryping is nodig om die probleem aan te pak. Derduisende pendelaars moet nou ly weens die absolute gebrek aan ingryping. Indien die regering nie in staat is om ’n ommeswaai in Metrorail te bewerkstellig nie, moet dié diens eerder geprivatiseer word. Die skade wat Metrorail aan die plaaslike ekonomie en mense se geldsake aanrig, kan nie langer geïgnoreer en geduld word nie.