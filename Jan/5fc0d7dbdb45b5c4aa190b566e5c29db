DIE beleërde kleinhandelreus Steinhoff International sit al van sy besittings in die pan. Fin24 berig hierdie wêreldwye firma, wat sukkel om van ’n finansiële skandaal te herstel, het sy luukse Gulfstream 550 privaat jet aan ’n Amerikaanse vliegtuigmakelaar verkoop. Die straler met die reeksnommer 5113 is ingevolge die Amerikaanse federale lugvaartadministrasie op 12 Januarie in die naam van Avpro geregistreer. Dié is in Maryland gebaseer. Die luukse jet se waarde word op R305 miljoen geskat. Steinhoff het dit in April 2017 aangeskaf. Die straler kan 12 ure aaneen vlieg en kan 16 passasiers vervoer. ’n Woordvoerder vir Steinhoff het die verkoop van die straler bevestig, maar sy wou nie oor die prys uitwei nie. Onthulling Steinhoff het die jet in die mark gesit kort nadat die eienaar van Mattress Firm in Amerika en Poundland in Brittanje aangekondig het hulle het onreëlmatig­hede in Steinhoff se boeke ontdek. Dié onthulling het daartoe gelei dat Steinhoff se aandeleprys met byna 90% ge-nosedive het. Terselfdertyd probeer Markus Jooste, die voormalige uitvoerende hoofbeampte van Steinhoff, sy luukse huis met wingerde vir R15 miljoen verkoop. Dié prys is 43% meer as wat hy twee jaar gelede daarvoor betaal het. – Fin24 