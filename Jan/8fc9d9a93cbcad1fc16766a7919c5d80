COPS van Macassar het Dinsdagaand ’n slag geslaan toe hulle vyf mense met perlemoen hier gearresteer het. Lt.kol. Andrè Traut, ’n polisiewoordvoerder, het gesê dit was te danke aan die oplettendheid van die gemeenskap. Die polisie het beslag gelê op perlemoen ter waarde van meer as R360 000 by ’n huis in Anton Franschstraat. Son het verneem dat die huis behoort aan ’n man wat na bewering bande met die onderwêreld het. Die polisie was op patrollie in die gebied toe bakkies daar stop en bokse in en uit die huis gedra word. Oplettende inwoners het aanvanklik gedog dis ’n gewapende rooftog. By nader ondersoek het die polisie vasgestel dat dit perlemoen is. Vyf verdagtes van 22 tot 26 jaar oud is in hegtenis geneem. Hulle sal almal vandag in die landdroshof in Somerset-Wes verskyn op aanklag van die onwettige besit van perlemoen.