EEN enkele straat in Tamboville, Uitenhage, was Krismis en Nuwejaar sonder water en die inwoners kyk hul oë droog vir ’n druppeltjie uit hul krane. Hetta Modifo, ’n inwoner van Olivestraat, sê hulle sukkel nou al drie weke lank so sonder water, maar die watersorge het al vier jaar gelede begin. “Dit is net ons straat wat nie water het nie. Ons het nou al die nommer 0800 20 50 50 talle kere gebel.  “Die mense wat die oproepe beantwoord, sê elke keer hulle het al talle oproepe oor dieselfde probleem gekry. Maar die munisipaliteit het nog nie kom kyk en ondersoek ingestel nie. “Ons verstaan daar is ­water restrictions, maar dit is onverklaarbaar om geen water te kry nie,” sê sy.  “Dis onhigiënies en met listeriose in die ronde, hoe moet ons ons hande was?” In ’n video wat sy aan Son gestuur het, kan ’n mens sien daar loop nie water by die krane uit wanneer hulle dit oopdraai nie. Daar kan ook gesien word dat die toiletbakke leeg is. Die inwoners gaan met waterkanne op ’n kruiwa om water in die nabygeleë Moeggesukkel te gaan haal. “Ons moet die kinders stuur en dis baie gevaarlik. Daar is ’n klomp gangsters en hulle kan enigiets op die pad oorkom. “Ons moet teen die voordag opstaan om kanne vol water te maak.  “Leë koeldrankbottels word ook gebruik om op ander plekke water te gaan haal,” voeg Modifo by. Volgens haar kon hulle nie eens help om die brand onlangs by ’n huis te blus nie, want daar was eenvoudig geen water nie. Sy voeg by dat mense met babas sukkel omdat water nodig is om hul bottels te maak en hulle te bad. “Ons councillor bly in Motherwell, maar ons het die DA-councillor Georgen Miggels van die probleem ingelig. “Ons was lank geduldig en kan nie meer so voortgaan nie. Ons kry rekeninge van die municipality, maar ons het nie water nie,” kla Modifo. Kupido Baron, ’n munisipale woordvoerder, sê die munisipaliteit ondersoek die probleem. “Ons het vandag ’n ambagsman uitgestuur en daar is bevind dat die waterdruk van die straat problematies is. Daar word intussen gewerk om die probleem op te los.”