DIS nie juis wat Robbie Fleck, breier van die Stormers, wou hê nie – ’n swak opponent soos wat die SWD-Arende gister was nie. Die Stormers het die Arende op Outeniquapark in George in die jaarlikse uitstappie in die Suid-Kaap op ’n drafstap in nat toestande met 77-0 kafgedraf. Die Stormers se volgende voorseisoense wedstryd ter voorbereiding vir hul Superugby-veldtog is oor twee weke in Wellington teen die Bulls. Die Stormers het van meet af die bal wyd gespeel. Dit was maar net ’n kwessie van tyd voordat die damwal van die tuisspan sou breek. Dit het so vroeg soos die vierde minuut gebeur toe SP Marais vir die eerste van nege drieë oor geduik het. Fleck het ál sy spelers speelkans gegee. Hy het Sergeal Petersen as heelagter ingespan. Petersen het goed op die aanval gelyk, maar soos wat die wedstryd verloop het, was die tuisspan nie veel gepla om hom werklik op die verdediging te toets nie. Die Stormers was met die rustyd reeds met 35-0 voor. George Whitehead het baie goed geskop. Hy het vyf drieë verdoel, terwyl Marais vier drieë verdoel het. Die jong Salmaan Moerat het ook gewys hy kan sy man staan as slot. Vir die Arende lyk 2018 se seisoen ook maar donker – net soos hul 2017-weergawe. Puntemakers: STORMERS – drieë: SP Marais, Chad Solomon, George Whitehead, Kobus Wiese, Juarno Augustus (2), Raymond Rhule, Damian de Allende, Herschel Jantjies (2), Rikus Pretorius; doelskoppe: Whitehead (5), Marais (4), Joshua Stander (2).