’N GROTE het ons verlaat. Gerald Morkel (76), ’n voormalige Wes-Kaapse premier en burgemeester van Kaapstad, is Dinsdag oorlede. Hy het in sy huis in Tokai weens kanker gesterf nadat maagkanker in 2014 die eerste keer by hom ge­diagnoseer is. Hy word oorleef deur sy vrou, vier kinders en agt klein­kinders, berig News24. Morkel is op 2 Februarie 1941 gebore. Hy was die eerste bruin premier van die Wes-Kaap en was betrokke by die stigting van die Demokratiese Alliansie (DA). Voorheen het hy ook bande gehad met die Arbeiders-, Nasionale (NP) en Nuwe Nasionale Party (NNP). Volgens eNCA het hy teen 1994 van die Arbeidersparty na die NP oorgeloop en is hy in 1998 aangewys as leier van die Wes-Kaapse NNP nadat hy die leisels as Wes-Kaapse premier by Hernus Kriel oorgeneem het.  Geen party het in 1999 ’n meerderheid in die Wes-Kaap gekry nie, waarna die NNP ’n koalisie met die Demokratiese Party gevorm het.  Die leierskorps van die NNP het in 2001 besluit om hom van ’n beplande samesmelting onder die naam van die DA te onttrek. In 2011 het Morkel as ’n DA-lid uit die politiek getree. Dié charismatiese politikus was soms erg omstrede. Hy is eindelik gedwing om as provinsiale leier te bedank vanweë sy vriendskap met die Duitse sakeman Jürgen Harksen.  Dié is in Duitsland van bedrog en belasting­ontduiking aangekla. Dit het ’n groot politieke storm ont­keten. Die DA het in ’n verklaring gesê hy is hartseer oor Morkel se afsterwe. Bonginkosi Madikizela, leier van die DA in die Wes-Kaap, het gesê hulle dink aan die familie. Kaapstad se burgemeester, Patricia de Lille, het volgens die Cape Argus gesê Morkel was ’n ware staatmaker. “Ons is baie hartseer om te hoor hy is oorlede.”