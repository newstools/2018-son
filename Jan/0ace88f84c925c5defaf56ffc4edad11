’N ROWER het sy gat gesien nadat hy ’n bejaarde toeris van Brittanje op ’n Baaise strand beroof het. Danksy op en wakker inwoners is dié skollie nou in aanhouding. ’n Britse egpaar, wat in Port Elizabeth op vakansie is, het gister omstreeks 12:15 op die strand geloop. Vuurwapen Kol. Priscilla Naidu, ’n polisiewoordvoerder, het gesê: “Die egpaar het op een van die bankies op die strand gaan sit en die verdagte het op ’n ander bankie gesit. “Die verdagte het die egpaar genader, ’n vuurwapen uitgepluk en die vrou se goue necklace geëis. “Die verdagte het die necklace van die 74-jarige vrou se nek gegryp en begin weghardloop.” Mense in die gebied het gesien wat gebeur het, en selfs iemand in ’n bakkie en ’n fietsryer het agter die verdagte aangejaag. Gewond Die 19-jarige verdagte is toe gesien waar hy in ’n taxi geklim het. “Die taxi is gestop. Die verdagte het ’n skoot afgevuur en een van die mans (35) in die heup gewond. “Die ADT-sekuriteitsmaatskappy en lede van die gemeenskap het die verdagte ge­arresteer en die vuurwapen en die necklace afgevat.” Die polisie ondersoek ’n saak van roof en poging tot moord.  Die verdagte verskyn binnekort in die hof.