CHIPPA United het dalk ’n vennoot gekry vir sy Nigeriese kaptein, ­James Okwuosa, in die hart van die span se verdediging. Frédéric Nsabiyumva, ’n internasionale speler van Burundi, oefen tans met die span. Son het Nsabiyumva raakgesien gedurende ’n oefening. Die klub het nog geen amptelike aankondiging oor hom gedoen nie. Dit kan beteken dat hy op proefgrondslag daar is. Nsabiyumva het voorheen vir Jomo Cosmos gespeel. Die groot verdediger het dié seisoen 16 wedstryde vir Jomo Sono se span in die Premier-sokkerliga (PSL) gespeel. Chippa het weens be­serings tans ietwat van ’n probleem op verdediging. Dit maak dus net sin dat Chippa se breier, Teboho Moloi, hom ontbied het. Chippa het Linda Mntambo en Mxolisi Macuphu vroeër ge­durende die transfer window by Cosmos gekoop. Mntambo is uitstekend ­sover. Hy het vier wedstryde vir die Chilli Boys gespeel en is drie keer aangewys as die speler van die wedstryd. Selfs sy voormalige breier Jomo Sono prys hom. Sono meen Mntambo is tans die beste middelveldspeler in Suid-Afrika. Aan sy ver­tonings by Chippa wil dit regtig so voorkom. Hopelik maak Nsabiyumva ook ’n groot impak as die klub hom aanvaar. Doelskieter Die transfer window sluit môre. Spelers en klubs kan dus nog ’n paar laat tran­saksies beklink. Chippa is glo agter die doelskieter Edward Man­qele aan. As Manqele aangeskaf word, sal dit die tweede keer wees. In die paar seisoene dat hy daar was, was hy nie juis doeltreffend nie.