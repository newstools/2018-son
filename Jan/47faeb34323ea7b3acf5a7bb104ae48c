GEORGE. – Dis ’n opdraande stryd vir baie ouers van hier wat aanstaande week hul kinders moet terugstuur skool toe. Baie inwoners is in ’n oorlewingstryd gewikkel; hulle sukkel om kop bo water te hou. Sommige ouers se enigste inkomste is Sassa-geld.  Baie dae gaan dit so gerook, dis ’n stryd om net vir die kinders kos op die tafel te sit. Ouers is ook bekommerd oor verpligtinge wat nou wag, soos skoolverwante uitgawes. Gelukkig het die Glory Land Community Centre gesien in watter benarde situasie baie mense hulle bevind.  Dié organisasie is betrokke by noodverligting in die hartjie van Pacaltsdorp en bedryf sedert 2014 ’n sopkombuis in die gebied. Tydens die skoolkwartaal verskaf hulle Maandae, Woensdae en Vrydae kos aan sowat 120 kinders. Die kos word van 14:30 af uitgedeel.  Piet May, wat die sop­kombuis begin het en tans die bestuurder daarvan is, sê die George-munisipaliteit verskaf ook hulp. May het vertel: “Baie van die kinders sê dan dit is die eerste keer dat hulle (daardie dag) iets eet.” Soms kom haal van die ma’s ook iets om te eet.  Norma Pritchard, wat op dié spesifieke dae ver­antwoordelik is vir die sopkombuis, sê veral Vrydae kom die kinders met groot bakke sodat hulle vir die naweek kan kos bêre. Die ouderdomme wissel – van driejariges tot kinders wat al in gr. 7 is. Baie van die kinders se ouers is werkloos. “In baie gevalle kan die ouers nie eens kos bekostig nie, wat nog van skoolklere. Die nood word groter. Werkloosheid is ’n groot probleem,” vertel sy. Marchelle Kleynhans, wat ook by die organisasie betrokke is, sê die inwoners is trots. “Die mense praat nie wanneer dit swaar gaan nie. “Baie van die mense wil net hul kinders in die skool kry sodat hulle kan leer lees en skryf. “Wanneer die kinders eers op skool is, sukkel hulle om hul verpligtinge na te kom, soos om skoolklere en kos te koop.” Van die kinders wil nie skool toe gaan nie omdat hulle oor hul stukkende skoolklere gespot word.  Ander leerders verlaat skool vroeg. Hulle is dikwels nie geletterd nie en sukkel om werk te kry. Kleynhans sê die kinders word arm groot. “Weens omstandighede kan die ouers nie altyd die kinders skool toe stuur nie.” Boonop word dinge soos elektrisiteit en kos duurder. Volgens Kleynhans vier armoede en misdaad hoogty in die gebied.  “Mense steel om te oorleef. Hulle steel byvoorbeeld goed van motors en verkoop dit. Van die kleintjies gebruik die geld om lekkers en chips te koop. Die ouer kinders koop drugs. Hulle is nie so gebore nie. Dis ’n bose kringloop.”