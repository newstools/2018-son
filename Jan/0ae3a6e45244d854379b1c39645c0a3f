“DIS nie dat ek nie skool likes nie, ek wil net na my ma toe gaan ...” Trane het gister soos ’n rivier by die Laerskool Levana in Lavender Hill gevloei. Die kleintjies hier is onder die 106 015 leerders in die Wes-Kaap wat gister die eerste keer ’n skooluniform aangetrek het om hul skoolloopbaan te begin. Opgedollie en vol confidence het die tjokkertjies saam met hul mammie tot by die skoolhek geloop. Maar die sterkgevreetjies het by die hek agtergebly toe hulle die laaste treë klaskamer toe alleen moes gee. Toe was dit net skop, trap, snot en trane. In een klas het ’n seuntjie skielik “maagpyn gekry”, ’n ander wou TV kyk en ’n paar wou net hul mammie hê terwyl die res opgewonde was oor hul nuwe juffrou. Andrè Lamprecht, skoolhoof, moes ook inspring en probeer om die kleintjies te kalmeer. Cayden Martinus (5) wou met alle geweld hê die hoof moet sy pa roep omdat hy “huis toe moet gaan”. Ná amper 30 minute het Cayden uiteindelik afgekoel en hy is klas toe geneem. Die Wes-Kaapse minister van onderwys, Debbie Schäfer, het ook die skool besoek en die onderwysers omtrent vir hul toewyding geprys. “Vandag wil ek julle in die nuwe skooljaar verwelkom,” het Schäfer gister voor die eerste klok van 2018 gesê. “Ek weet dit moes seker swaar gewees het om elke dag skool toe te kom sonder enige sekerheid dat jy dit veilig by die hek in gaan maak. “Maar vandag wil ek sê ek is baie bly om die toestand van dié skool te sien, veral omdat dit in so ’n bende­geteisterde area is. Plant “Jul toewyding word raakgesien, veral deur die kinders. “Ek onthou nog my eerste juffrou in die klas. Dis iets wat ’n kind nooit vergeet nie. Julle plant die eerste beeld van skoolgaan in die kind se kop.” Jessica Shelver, Schäfer se woordvoerder, sê die departement is gereed om te help met laat registrasies en enige take wat op die nippertjie voltooi moet word. “Ouers speel ’n belangrike rol in hul kind se skoolloopbaan en ons vra dat hulle ons op dié 12 jaar lange reis bystaan. Dis belangrik dat hulle hul kinders aanmoedig met hul lees- en skryfvaardighede. “Kinders kan meer bereik met ondersteunende en belangstellende ouers. Hul afwesigheid kan die kinders se toekoms benadeel.”