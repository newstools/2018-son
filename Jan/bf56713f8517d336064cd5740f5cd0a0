DIE saak van ’n veroordeelde kinderverkragter is gister in die Uitenhage-land­droshof tot 7 Februarie uitgestel. Gert Williams is ’n voormalige wykskandidaat van die Patriotic Alliance (PA) wat by die Primêre Skool Dalrose in Uitenhage gewerk het. Hy het op 31 Augustus 2016 ’n 12-jarige meisie in ’n kantoor verkrag. Hy het ten tyde van die voorval as ’n voorligter by die skool gewerk. Williams is in September 2016 by sy huis in Kamesh, Uitenhage, in hegtenis geneem. Williams is verlede maand aan die verkragting skuldig bevind. Hy het vroeër onskuldig gepleit. Williams was veronderstel om gister gevonnis te word. Ná ’n vlugtige verskyning is die saak uitgestel omdat sy nuwe regshulpprokureur transcripts by die hof aangevra het voordat hy betoë ter versagting van vonnis gaan lewer. Parool Met ’n wit kofia op die kop het Williams gister by tye na die hofgalery geloer en geglimlag. Son het vroeër berig sommige inwoners het beweer die beskuldigde was op ­parool uit. Hulle meen amptenare was daarvan bewus toe die aanstelling gedoen is. Maggie Jacobs, ’n gemeenskapsleier, het vroeër gesê: “Daai man is bekend in Rosedale ... “Hoe kon hulle hom by ’n laerskool toelaat?” Williams bly in aanhouding.