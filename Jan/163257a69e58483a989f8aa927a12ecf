’N SWAARGEWIG van die ANC in Oudtshoorn is vir die moord op haar man gearresteer. Die polisie wil nog nie sê wie die twee vroue is wat in verband met die soldaat Preston Titus se moord gearresteer is nie. Faiez Jacobs, Wes-Kaapse ANC-sekretaris, het egter in ’n verklaring laat blyk een van dié vroue is Preston se vrou, Magdaleen “Maggie” Titus. Preston se lyk is op 1 Desember 2017 in sy slaap­kamer gevind nadat hy nie die deur vir sy dogter, wat die aand uit was, oopgemaak het nie. Hy het steekwonde aan sy kop en regterarm gehad. Die wending van sy vrou se arrestasie volg nadat die streeklanddros Retha Pretorius Titus se moordenaar, Sixabiso Klip, Vrydag tot 15 jaar tronkstraf gevonnis het op ’n aanklag van moord. Klip (23) het as deel van sy pleitooreenkoms skuldig gepleit op die aanklagte teen hom en onderneem om te getuig teen sy mede­beskuldigde, Justice Mooi, asook ander verdagtes vir wie daar toe lasbriewe uitgereik is. Klip is ook tot twee jaar in die mang gevonnis vir die besit van ’n gevaarlike wapen. Dié vonnis word saam met die een van 15 jaar uitgedien. Die polisie het Dinsdag in Port Elizabeth ’n Baaienaar (30), wat vermoedelik een van stafsers. Titus se huurmoordenaars is, in hegtenis geneem. Die man sal Donderdag op aanklag van moord in die landdroshof in Oudtshoorn verskyn. Klip is glo bekend aan Preston en Maggie. Maggie is nie net ’n raadslid in die Oudtshoorn-munisipaliteit nie, maar dien ook in die ANC se provinsiale uitvoerende komitee. Begrafnis Klip het drie Facebook-profiele. Luidens een daarvan – Sixabiso Khwalo Prince – is hy lid van die ANC. Die polisie het die dag nadat stafsers. Titus se lyk ontdek is, ook gesê daar was geen gedwonge toegang tot die huis nie. Tydens Preston se begrafnis in Worcester was dit opmerklik dat al die sprekers nie juis baie na Maggie en haar rol in haar man se lewe verwys het nie. In sy reaksie op Maggie se arrestasie het Jacobs gesê die gereg moet sy beloop neem. “Die ANC sal in lyn met sy beleid en grondwet die nodige stappe doen, afhangend van die uitkoms van die hofverrigtinge,” het Jacobs ­verduidelik.