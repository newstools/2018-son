DRIE Kersfeeste het gekom en gegaan, maar steeds is ’n ma in die duister oor wat geword het van die saak van die “dronk cop” wat na bewering haar seun doodgery het. Marcelino Booysen (toe 19) is in Junie 2015 dood nadat hy gestamp is terwyl hy op Old Faureweg in Eersterivier fietsgery het. Meer as twee jaar later sê Marce­lino se ma, Ange­line, sy sukkel om closure te kry omdat die saak teen haar seun se vermeende killer so lank sloer. Die 35-jarige Angeline sê by haar bestaan geen twyfel dat die betrokke cop, wat toe van diens af was, gesuip was nie. Daar is ’n groot leemte in haar hart, sê sy. En volgens haar sal dié leemte slegs gevul kan word wanneer geregtigheid geskied. “ ’n Witness het gesê hoe Marcelino ‘slow flow’ op sy fiets, wat be­teken hy het stadig gery. “Die polisieman het met ’n spoed in hom (Marcelino) vasgeploeg en toe sy kar net daar gelos en weggehardloop. Sy (die cop se) bloed is nooit vir alkohol getoets nie, maar ek glo hy was gesuip. Maar ons sal daai nou seker nooit weet nie.” Angeline sê wat haar verder bedroef maak, is dat sy nie die vaagste benul het hoe die saak die afgelope meer as twee jaar ge­vorder het nie. “Ek weet nie eens of daai man al die afgelope twee en ’n half jaar in die hof verskyn het nie. “Die Kleinvlei-polisie laat my niks weet nie. Ek moet pal agter húlle aanloop om te hoor hoe dinge vorder. “Dit maak my moedeloos, want as dit mý seun was wat ’n polisieman se dood veroorsaak het, was hy lankal in die tronk. “Dié ding vreet aan my. Soveel so dat ek depressiebehandeling kry; ek kan steeds nie my kind se dood verwerk nie. “Hy (Marcelino) was my broodwinner. Ek mis sy lag, sy stem.” ’n Polisiewoordvoerder, kapt. FC van Wyk, sê die Kleinvlei-polisie ondersoek steeds ’n klag van strafbare manslag. “Die saak het nog nie voor die hof verskyn nie. Die ma (Angeline) was verskeie kere by die Kleinvlei-polisiestasie en is ingelig oor hoe die saak vorder. Die dossier is na die senior staatsaanklaer by die Blue Downs- hof gestuur en terugverwys na die polisie­stasie met queries.” Van Wyk het bygevoeg geen verdagtes is al in verband met die voorval gearresteer nie. 