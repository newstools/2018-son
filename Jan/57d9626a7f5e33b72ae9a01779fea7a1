ATLANTIS. – Die inwoners en polisie is gatvol vir misdadigers en snoer nou kragte saam. ’n Groep inwoners van Atlantis, Mamre en Pella het Saterdag saam met die polisie die strate van die bendegeteisterde Proteapark ingevaar. Volgens genl.maj. Aneeqah Jordaan, bevelvoerder van die polisie se Milnerton cluster, gaan die polisie nie langer toelaat dat bendelede gemeenskappe gevange hou nie. Sy het gesê die boodskap moet sterk wees dat inwoners gatvol is. Lt.kol. Michael Ledimo het die inwoners geprys dat hulle standpunt inneem deur aan bendes te wys hulle is moeg van die geweld in die gebiede. Bystand Hy het gesê die vennootskap tussen die polisie, die gemeenskappe en die gemeenskapspolisiëringsforum (GPF) versterk by die dag. Die GPF se buurtwagkoördineerder het almal vir hul opoffering bedank en beloof om die arm van die polisie te verleng met hul bystand in sulke operasies. Kapt. Cyril Dicks, ’n polisiewoordvoerder wat die strate saam ingevaar het, meen dis ’n stap in die regte rigting. Hy het gesê die polisie wen die vertroue van die gemeenskap omdat meer inligting van inwoners na hulle toe kom. Johanna Malgas van Proteapark het die polisie en inwoners geloof en gevra die optrede moet elke naweek gebeur. “Ek hoop regtig hulle kom weer, want die straathoeke is leeg en die kwaaddoeners is nou weg.”