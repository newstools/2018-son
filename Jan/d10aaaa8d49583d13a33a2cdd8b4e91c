OMSTANDIGHEDE het nie hul lot bepaal nie. Terwyl La’eeqa Martin (17) van Portlands as die top-matrikulant in Mitchells Plain spog met ’n gemiddelde slaagsyfer van 90%, is daar ander dapperes vir wie ’n mens ook jou hoed moet afhaal. Shannon Roché (17) van Rocklands, Mitchells Plain, het Vrydag haar matriekprestasie met haar pasgebore baba gedeel. Shannon, van die Hoërskool Rocklands, vertel haar baba, Zachary, wat nou twee en ’n half maande is, is haar inspirasie. ’n Week voordat die eksamen begin het, het haar water by die skool gebreek. Sy het die lewe geskenk en was steeds gereed vir die eksamens. Die dapper nuwe mammie sê sy het nie haar baba as ’n verskoning gebruik om nie klaar te maak waarmee sy begin het nie. Met Zachary in haar arms het sy lang nagte gestudeer en was terselfdertyd mamma. Shannon verduidelik: “Ek het dit opgeoffer vir my baba sodat ek ’n goeie toekoms vir hom kan bied. “Ek het nie my swangerskap as ’n struikelblok beskou nie, maar as ’n aanmoedigende stepping stone.” Sy het ’n boodskap aan ander meisies in dieselfde bootjie. “Ek wil hê meisies moet ophou hul babas as ’n verskoning gebruik. “Ja, jy beplan nie sulke dinge nie, maar ’n baba is nie ’n las nie. “Dit moet eerder jou inspirasie wees.” La’eeqa, van die Hoërskool Spine Road in Mitchells Plain, sê sy het nie die goeie uitslae verwag nie. As die kind van ’n enkelma, Nasreen, was dít ook haar motivering om baie meer werk in te sit en goed te vaar. La’eeqa spog met sewe onderskeidings en is die top-leerder by haar skool, asook in die Mitchells Plain-distrik. Sy gaan op die gebied van wetenskap aan die Universiteit van Kaapstad swot. “Ek het nie geweet ek gaan tops wees nie. Al waarna ek uitgesien het, was om goed te slaag. Ek sê altyd dat jy jou eie toekoms bepaal, en solank jy harde werk insit, is dit moontlik.” Haar trotse ma het bygevoeg: “Ek is so trots op haar. Ek wens haar alles van die beste toe in die toekoms. “Ek weet sy is nog nie klaar om haar lig te laat skyn nie.” Riyaadh Najaar, die skoolhoof, is ook baie trots op die skrander meisie en die res van sy matrieks. Najaar het gesê: “Ek voel goed dat sulke mooi stories uit ons gemeenskap kom. Dis belangrik om die leerders te motiveer om altyd hul bes te doen. “Dit maak dat hulle in hulself glo. “Dit is ook ’n bewys dat waarvandaan jy kom, nie bepaal waarheen jy op pad is nie.”