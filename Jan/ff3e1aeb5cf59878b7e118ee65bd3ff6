DIE politieke landskap is aan die skud, nes tektoniese plate in ’n tsoenami. Daar was nog nooit ’n uur soos nou in die Suid-Afrikaanse politiek nie. Waar die DA ’n geplaveide voetpaadjie na die Uniegebou vir hom gesien het, met Msholozi self die plavleier, is dieselfde voetpaadjie tans vol duwwels. En kaalvoet kan nie eens Moesie Nie-Mannie daarop loop nie. Waar die ANC die muishond was, het die plate ook geskuif. Met die verkiesing van Buffalo Soldier tot die baas van die ANC-plaas, is die baas van die Umshini Wami jive tot ’n muurblommetjie gereduseer. Sonder sy masjiengeweer is Msholozi heeltemal gekastreer, want die mag is nou by Luthuli-huis. Maar Cyril is steeds in die mirrel – in die mirrel van die nasionale uitvoerende komitee (NEC) se six-pack. In twee verdeel. Dit is egter insiggewend hoe strategies Cyril, die king of spades van die eertydse National Union of Mineworkers, skiem. Eers verklaar hy 2018 tot die jaar van Nelson Mandela, die goue naam wat die beste stemwerwer vir die ANC is. Dan verklaar hy oorlog teen korrupsie. Tog bepleit die Ram-Kat-eenheid, want waar die media hom pressurise om Zuma te wys waar die hek sit, markeer hy die pas. Hoe op aarde bepleit jy eenheid, maar jy jaag die president – en sy gevolg – weg? Dis mos nou om uitgekryt te word as sou die ram in Ramaphosa heeltemal mak geword het. Dat hy hom deur die media laat voorskryf. Dat hy die beskermer van wit­monopoliekapitaal is. Een ding – Ramaphosa het selfs die skraal leiertjie van die EFF ge-mute. Gone is die “pay back the money” in die praathuis, of is dit die skelhuis. Miskien kan Cyril die Mal-Emma ’n les in strategiese beplanning gee. Die EFF het sy plafon bereik met sy skellery. Daar is, met die verkiesing van Cyril, bitter min om oor te skel. So, glo ek, Cyril gaan die staats­rede in Februarie lewer ... en klein Julius sal steeds op mute wees. Tog sal selfs Cyril die punt moet bereik waar Zuma tot die grense van Nkandla beperk moet word. Dit moet egter ’n geleidelike proses wees sodat die organisasie nie skade ly nie. Mandela was per slot van rekening ’n man wat kon verenig – hy kon verskil sonder om van die verskil ’n geskil te maak. Die jaar 2019 het skielik ’n dowwe of grys kol vir die DA opgelewer. Eers het die DA skade gely met die kolonialisme-uitsprake van Zille. Kiesers gaan dit nie vergeet nie. Nou skop hulle Antie Pat. Die binnekring noem die magstryde die werklike redes. Hierop kapitaliseer Cyril reeds. Snaaks hoe ’n mens die gevoel kry Moesie word voorgesê wat om voor te lees. Ek hoop die DA het kennis geneem van Antie Pat se danspassies in die kerkdiens in Langa wat ter ondersteuning van haar gehou is. Dié antie het guts en is polities fiks. Pasop, hier kom ’n ding. Antie Pat laat nie met haar mors nie. Tog is daar Grant “Toelaag” Twigg, DA-leier in die Metro, wat glo die antie moet ’n lange gooi. Die tyd sal leer. Antie Pat is ’n fighter. Daar is politieke partye wat in haar belang stel. Tog het Dawid Kamfer, die spraakbarige provinsiale leier van Icosa, laat val sommige leiers ag hulself te hoog om hulle by Icosa aan te sluit. Hulle wil liewer Icosa assimileer. Die tektoniese plate het geskuif. Die ANC is tans in die gunstigste posisie om die groter partye soos die DA en EFF bloedneus te slaan. Alle oë op die party van Madiba.