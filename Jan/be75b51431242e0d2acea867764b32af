DRIE jongens wat glo skool-kids in die Northerns met ’n shotgun gedreig en hulle beroof het, is Donderdag deur die Baaise metropolisie gearresteer. Yolande Faro, metropolisiehoof, het gesê een van haar spanne was besig om pick-up points by skole te monitor vir oorlading, toe die beamptes omstreeks 13:30 ’n klagte ontvang het. “Die beamptes het ’n klagte gekry dat drie verdagtes leerders op die hoek van Nooitgedachtstraat en William Slammertrylaan in Booysenpark dreig. “Nadat hulle ondersoek ingestel het, het hulle drie verdagtes van 18, 19 en 24 jaar wat ’n tuisgemaakte haelgeweer in hul besit gehad het, gearresteer.” Die 19- en 24-jarige verdagtes is na die Gelvandale-polisiestasie geneem en die derde verdagte is na die Stepping Stones-rehabilitasiesentrum geneem. Hul patrollie was deel van die verkeersdepartement se inisiatief vir die veilige vervoer van leerders. Warren Prins, verkeershoof, het gesê toe die voertuig afgetrek is, was dit oorlaai met 39 kinders. “Al die tyres was glad en die bestuurder het geen rybewys of permitte gehad nie. “Toe hy gevra is om in die inhaler te blaas, is ’n alkohollesing van 1,24 gemeet, wat die wettige perk oorskry. “Die voertuig is geskut en die bestuurder is na die Algoapark-polisiekantoor geneem,” het Prins gesê. Die taxivereniging is toe gekontak om alternatiewe vervoer te reël.