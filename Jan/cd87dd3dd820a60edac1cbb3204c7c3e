OUDTSHOORN. – Hy wou vir sy dogter net die beste gee, maar toe sterf hulle saam in ’n motorongeluk. Johann Andries (34) en sy 16-jarige dogter, Joshey – alom bekend as JD – het op 22 Desember saam met Surita Botha (39) en haar twee seuns, Bentley (8) en Willen (5), tussen Beaufort-Wes en Drie Susters in ’n motorongeluk gesterf toe hul motor gebots het teen ’n vragmotor wat geknipmes het. Die tragedie van Johann en sy dogter se dood is dat sy vrou, Susan, ook ’n maand gelede aan ’n seld­same siekte oorlede is. Die vyf slagoffers was op pad na Daniëlskuil in die Noord-Kaap toe die ongeluk gebeur het. Andries en sy dogter is Saterdag vanuit die Anglikaanse Kerk St. Simons in Oudtshoorn begrawe, terwyl Botha en haar twee seuns Sondag vanuit die VGK Rose­moor begrawe is. Albei was verbonde aan die departement van maatskaplike ontwikkeling in Oudtshoorn. Johann is in die hulde­blyke beskryf as ’n man met ’n diepe kennis van die Bybel en iemand na wie almal in die gemeenskap opgesien het. Farrel Pietersen, sy spanleier by die departement, het vertel Johann het so baie planne vir sy tienerdogter gehad. ’n Familielid, Gumaine Abrahams, het Joshey beskryf as ’n kind wat vir oud en jonk respek getoon het. Sy was saam met haar ouers baie betrokke by haar kerk, sy was ’n bobaas-bakster en haar niggies en nefies se gunsteling. Volgens Pat Sambo van die Lutherse Kerk was Johann as jongste kassier van die parogie baie toegewyd. Hy was iemand wat met sorg en liefde na die kerk se finansies en geboue omgesien het, asook ’n goeie prediker. “Joshey was ’n inspirerende kind wat altyd ander mense se lewe opgehelder het.” Sy was ’n leerder van die Hoërskool Oudtshoorn en het verlede jaar gr. 10 geslaag. Volgens Hazel Jonker was een van haar drome om eendag die kerk se orrelis te word. Surita is in die huldeblyke beskryf as ’n vrou wat vir almal omgegee het. Chrissie Baptiste, kantoorbestuurder van die departement in Oudtshoorn, het haar as ’n uiters lojale en hardwerkende maatskaplike werker, ’n ware “voetewasser” en ’n unieke persoon beskryf. Sy het haar twee kinders met haar lewe beskerm en alles vir hulle gegee. “Dienslewering aan haar naaste was haar passie en sy praat steeds met ons, al is sy dood,” het Babtiste gesê.