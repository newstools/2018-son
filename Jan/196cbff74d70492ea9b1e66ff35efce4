ED SHEERAN het onthul hy gaan die dolle leefstyl van ’n popster los sodra hy kinders het. News.com.au berig die 26-jarige sanger het oor die naweek aan sy jare lange meisie, Cherry Seaborn, verloof geraak en gesê sy dae van sing sal getel wees die oomblik wanneer hy en Cherry ouers word. The Sun berig dis omdat hy ’n goeie pa wil wees. Die ster het ook by ’n vorige geleentheid gesê hy wil kinders hê voordat hy 30 is. “My ambisie gaan nul wees sodra ek eers kinders het,” het hy teenoor Daily Star gebieg. Hy voeg by: “Ek gaan wees soos: ‘Ek gee nie eintlik meer om nie, want ek het nóg ’n lewe om na om te sien.’ “Dit is heeltemal verstaanbaar, want wanneer jy eers kinders het, verskuif jou ambisie daarna om ’n goeie pa te wees.” Ed het ook nie in die verlede ’n geheim daarvan gemaak dat hy broeis is nie. Hy het reeds in 2016 gesê hy wil ’n pa wees – “soos in verlede jaar al”.