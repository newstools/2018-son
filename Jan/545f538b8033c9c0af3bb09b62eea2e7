DIE Nelson Mandelabaai-metro wil met ’n beleidsverandering nuwe lewe in sy afgeleefde vakansieoorde blaas. Athol Trollip, die burgemeester, het gesê die munisipaliteit werk aan nuwe bestuursmodelle om die beste uit die verwaarloosde geriewe na vore te bring. “Al vyf vakansieoorde in die Metro is oor die jare verwaarloos deur die maatskappye aan wie hulle uitgekontrakteer is. “ ’n Gebrek aan leierskap het toegelaat dat dit voortgegaan het. “Die munisipaliteit ontvang tans ’n beperkte inkomste uit die bedryf van dié vakansieoorde omdat dit nie tot hul maksimum potensiaal en tot voordeel van die Metro benut word nie. “Die oorde is Willows, Van Stadens, Beachview, Maitlands en Springs.” Hy het bygevoeg dat alle oorde beskermde gebiede is. Hy het verduidelik met die nuwe beleid wil die munisipaliteit verseker dat die nodige wetgewing nagekom word. “Sodra die beleid afgehandel is, gaan dit vir openbare deelname beskikbaar gestel word voordat dit vir goedkeuring aan die volle metroraad voorgelê sal word. Sporttoerisme “Daar word gehoop die goedkeuring daarvan sal plaasvind sodra die geïntegreerde ontwikkelingsplan in Mei goedgekeur is.” Volgens hom sal die bekendstelling van die beleid help met die suksesvolle bestuur van die geriewe. “Die Metro posisioneer homself as ’n bestemming vir sporttoerisme en ’n eerste keuse vir toeriste. “Die huidige toestand van ons oorde strook nie met die Metro se toerisme-bloudruk nie, aangesien dit ingevolge aanvaarbare wêreldstandaarde is. “Die aanvaarding van hierdie beleid sal die weg baan vir die aanstelling van ’n diensverskaffer wat die nodige opknappingswerk sal uitvoer en die geriewe tot hul vroeëre glorie sal herstel.”