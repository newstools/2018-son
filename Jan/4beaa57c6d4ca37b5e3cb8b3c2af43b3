LADISMITH. – Geen rede vir paniek nie. Dié versekering oor die watervoorraad in Kannaland – Calitzdorp, ­Zoar, Ladismith en Van Wyksdorp – kom van Reynold Stevens, die munisipale bestuurder. Dit volg nadat Calitzdorp begin kla het oor “vrot water” omdat die watervlak so laag is en net die modder uitgepomp word. Stevens het verduidelik: “In Ladismith is daar nog sowat vier maande se bogrondse watervoorraad oor as dit nie reën nie. “Ons het verlede week weer die boorgate geaktiveer. “Calitzdorp se water het ’n tipe smaak gehad. Inligting is ontvang dat die Nelsdam slegs 11,6% drinkbare water het. “Die rampkomitee is geaktiveer en ’n meeting met landbou is saamgeroep. Ons is gerusgestel dat die watervoorraad hier nog tot ses maande kan hou. “Daar is na die watersuiweringsnetwerk gekyk ten einde die rede vir die reuk vas te stel. “’n Spesiale sand is in die tenke aangebring. Die filtreerstelsel het die water troebel gemaak. Die suiweringstelsel is reggestel en ek het self van die water gedrink by twee huise in die woonbuurt.” Volgens Stevens is Zoar minder kritiek en gaan daar gekyk word na die opgaarkapasiteit en bestaande infrastruktuur en pype. Waarsku Die R300 miljoen- damprojek is na die tesourie terugverwys om kwytskelding van ’n bybetaling te kry. Stevens waarsku egter dat mense steeds spaarsaam met water moet werk en dat waterbeperkings nog geld. Die “rooivlagstatus” wat deur die provinsiale regering aan die streek toegeken is, geld steeds.