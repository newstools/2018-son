DIE vlak van damme sak daagliks, maar dit lyk of Kapenaars vir die eerste keer hard saamwerk om water te spaar. Volgens Peter Flower, die direkteur van ­water en sanitasie van die Stad Kaapstad, het die metropool se mense in die week van 18 Desember tot Kersfees ’n gemiddeld van 622 miljoen liter water per dag verbruik. Flower sê mense het die week van Kersfees nóg minder water verbruik – 566 miljoen liter per dag. “Sedert Nuwejaarsdag verbruik Kapenaars net 561 miljoen liter water per dag.” Maar die stand van sake is dat die damvlakke steeds op ’n haglike 31% staan. Flower sê die laer waterverbruik kan wees omdat dit feestyd is, fabrieke toe is en inwoners elders met vakansie is. “Die Stad het gereeld en dringend met mense oor die droogte gekommunikeer en ons dink inwoners en besoekers doen moeite om minder water te verbruik.” Flower sê hulle mik steeds daarna dat net 500 miljoen liter water per dag verbruik word. Die damwater verdamp vinnig weens die warm weer en die wind. Intussen berig Samuel Walters die watervlak van die Voëlvleidam staan nou op 21,12%. Verlede jaar dié tyd was hierdie dam 50% vol. Volgens Jonathan Davids van die departement van waterwese kan hulle nog net tot op 12% water pomp, want die laaste die 12% van die water is nie bruikbaar nie. “Alle waterpompe sal dan afgeskakel moet word,” vertel Davids. “As dié toestelle afgeskakel moet word, sal dit die eerste keer wees sedert 1972, toe produksie begin het, dat dit gebeur.” Die Voëlvleidam verskaf water aan die Weskus, die Swartland en Kaapstad.