HAAI, Sonlanders! Vandag plaas ons die eerste aflewering van CHRISTO MEYER se Groot Gemors. Dit handel oor ’n vrou wat keelvol is vir haar man en planne beraam om van hom ontslae te raak. Op ’n geheime plek ontmoet sy die huurmoordenaar om die finale reëlings hiervoor te tref. Die storie word uit die vrou se perspektief vertel. DIS skemeraand. Op ’n grondpad buite Stellenbosch verminder ek spoed. Ná sowat 20, 30 meter bring ek my motor heeltemal tot stilstand. Ek skakel die enjin af en bespied die omgewing.  Oral waar ek kyk, is net bome en bosse. Niks anders nie. Is dit veilig om vrou-alleen hier vir iemand te sit en wag?  Ek gooi my kop agteroor en besluit om te ontspan.  My werk as eiendomsagent bring my op baie plekke uit, maar dié deel van die wêreld is vir my onbekend. Dis my eerste en hopelik laaste besoek hier.  As ek nie so desperaat was nie, het ek sowaar by die huis gebly.  In Goodwood is lewe.  Die paaie bly bedrywig.  Dis nie so gevrek soos hier in die gramadoelas nie.  Waarom Frank besluit het ek moet hom juis hier ontmoet, kan ek net wonder.  Woon hy dalk hier naby? Daar is tog honderde ander plekke waar ons privaat kon gesels.  Hy het seker maar sy redes. Waarskynlik bang hy loop ’n ou vyand raak.  Kan ek hom verkwalik? Ek sou tien teen een dieselfde gedoen het as ek in sy skoene was.  Ek kyk in die truspieëltjie. Die grys kan duidelik tussen my rooi hare gesien word.  Die kleursel wat ek van tyd tot tyd gebruik, maak nie veel van ’n verskil nie.  Daar is kringe onder my oë. Dít is die prys van baie slapelose nagte. Binnekort word ek 40, maar ek voel eintlik heelwat ouer. En dít is alles die gevolg van ’n stormagtige huwelik.  Maar dit is nou nie meer lank voordat ek vry is nie. Dis eintlik net ’n kwessie van tyd. Stadig maar seker kruip die donker uit sy skuilplek. Ek skuif ongeduldig in my sitplek rond. Ek kyk op my horlosie.  ’n String vloekwoorde bars oor my lippe. Waar de duiwel draai die man?  Hy moes ’n halfuur gelede al hier gewees het. Hy kan my nie vanaand in die steek laat nie; ek maak staat op hom.  Dit is nou die een afspraak dié wat hy móét nakom.  Of is sy afwesigheid dalk ’n voorbode, ’n teken dat ek moet afsien van my bose plan?  Nooit! Ek durf nie nou kop uittrek nie. Alles is klaar gereël. Die plan moet deurgevoer word. Ongeag wat.  Miskien moet ek hom bel en hoor wat sy storie is. Dalk het iets voorgeval of het hy eers ’n ander opdrag gaan uitvoer.  Hoekom laat weet hy niks? Dit is mos nie hoe ’n mens besigheid doen nie. Dan, meteens, maak Frank sy verskyning.  Swart jas, swart handskoene, swart mussie op sy kop.  Waar kom hy so skielik vandaan? Ek het glad nie ’n voertuig gehoor stilhou nie.  Ek druk ’n knoppie op my afstandbeheerder en hy ruk die motor se deur oop.  Hy plak hom langs my neer asof niks verkeerd is nie. Verbeel ek my, of ruik die man na drank? “Jy’s laat,” sê ek vieserig. “Ek het gedink jy kom nie meer nie. Waar was jy?”  Hy antwoord nie, steek sy hand in sy broeksak en haal ’n pakkie Rothmans uit. Hy steek een brand en trek die rook diep in.  Ek wil met hom raas, hom berispe dat rook verbode is in my voertuig, maar kry dit nie oor my hart om hom daaroor te skel nie.  Ek is die een wat verleë is. Nie hy nie. “Wag tot al die ligte af is,” gee ek die opdrag.  “Soms kyk die bure se kinders tot laat televisie. En is daai nou vir jou ’n spul nuuskieriges. Veral Shireen, die jongste enetjie.  “Van al die Anderson-kinders is sy die voorbarigste. Ek hou niks van haar nie. Sy steek gedurig haar neus in sake wat niks met haar te doen het nie,” vertel ek.  “Die geringste geluid, en haar kop hang by die venster uit.  “Vandat sy ’n tiener is en karate-lesse neem, verbeel sy haar sy is almal se beskermengel. So, wees maar op jou hoede.” Die man knik instemmend. Hy het nog nie ’n woord geuiter sedert hy aan die passasierskant van my liggroen Kia Picanto ingeklim het nie. Ek doen al die praatwerk.  Hy staar my net die hele tyd aan asof hy ’n magistraat en ek ’n veroordeelde misdadiger is. Die vermetelheid! As my paadjies hierna nooit weer met syne hoef te kruis nie, sal dit nog te spoedig wees.  Die dooie, gevoellose kyk in sy oë laat my ongemaklik voel. En kyk net die aaklige litteken aan sy regterwang.  Maar hy durf nie agterkom ek is skrikkerig vir hom nie. Ek het hom nou nodig. Sodra hierdie onsmaaklike episode agter die rug is, wil ek hom nooit weer sien nie. “Hier is jou deposito.”  Ek hou ’n bruin koevert na hom uit. “Die res kry jy ná die tyd, soos ons ooreengekom het.  “Jy het my nommer. Laat weet my sodra jy die opdrag uitgevoer het. En onthou: Jy moet dit na ’n inbraak laat lyk.  “Vat sy selfoon, skootrekenaar, enigiets van waarde.” Hy gryp die koevert en steek dit in sy jas se binnesak sonder om seker te maak of dit die regte bedrag is.  Dan maak hy die deur oop en klim net so haastig uit soos wat hy ingeklim het.  Soos ’n skim verdwyn hy in die donker. Ek kan net my kop skud.  Snaakse karakter, hierdie. ’n Man van min woorde. Met ons vorige ontmoeting het hy ook nie veel gepraat nie.  Ek kry die motor aan die gang en trek haastig weg. ’n Ent verder oorweldig die trane my. My hande bewe. Ek hou noodgedwonge stil. Iemand wat verbyjaag, blaas sy kar se toeter vererg.  Ek voel waar my handsak is en haal ’n sneesdoekie uit.  Dis nie die einde wat ek vir my en John in gedagte gehad het nie; ons was veronderstel om saam oud te word.  Ek onthou nog ons troudag sewe jaar gelede. Al die troubeloftes.  Dit was die gelukkigste dag van my lewe, maar baie water het intussen in die see geloop. Ek het lank hieroor getob en eindelik besluit: Daar is net een oplossing vir my probleem: John moet uit die weg geruim word.  Nie later as vanaand nie. ’n Egskeiding is buite die kwessie. John sal my in der ewigheid nooit my vryheid gun nie.  Dit is inderdaad net die dood wat ons kan skei. Wat dink jy van hierdie storie? Enige voorstelle? SMS na 32369