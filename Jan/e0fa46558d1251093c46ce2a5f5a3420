GEORGE. – Sy en twee ander vroue het langs die pad ge-hike. Haar twee tjommies het ’n lift gekry, maar sy is agtergelaat oor die tatoes op haar arms. Hieroor voel Gertrude Memphis, wat op ’n plaas woon, nie alte lekker nie. Memphis moan: “Die ou wat die lift wou gee, het gesê hy haat tatoes. Toe ry hy weg met die ander twee wat saam met my ge-hike het.” Sy vaar verder uit: “Daai man het ook gepreek dat sulke tekeninge op mure hoort en nie op ’n mens se lyf nie.” Memphis, wys haar een arm. Daarop is ’n tatoe van ’n roos en ook die voorletters “G.R.” Sy verduidelik daai letters is haar volle voorname. Sy is nou nog vies oor die onbarmhartige samaritaan haar eers moes insê voordat hy met haar tjommies weg­gery het. Sy vaar uit: “Dis mos my lyf en my keuse.” ’n Tatoekunstenaar, Theo Diamond, sê by navraag: “Sulke tipe diskriminasie teen mense met tatoes is gewoon. “Dit gebeur oral. Dis maar net ’n attitude-probleem wat mense het.”