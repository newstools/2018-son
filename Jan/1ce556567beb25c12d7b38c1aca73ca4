’N VERWOESTENDE brand in die informele nedersetting Moeg­gesukkel in Uitenhage het sowat 20 shacks binne minute tot op die grond afgebrand. Weens die brand, wat ’n spoor van vernietiging gelaat het, het brandarm gesinne al hul kosbare besittings verloor.  Die brand het na bewering Maandag voor sons­ondergang uitgebreek terwyl ’n omie op ’n vuur kos gemaak het. Anslin Fredericks, ’n inwoner, het gesê: “Die brand het op die hoek begin en as gevolg van die sterk wind vinnig versprei. “Ek was gister (Maandag) op pad huis toe, toe sien ek net vlamme. ’n Hond het ook doodgebrand,” sê hy.  Ravian Swartbooi, nog ’n inwoner, was in sy shack toe die brand uitbreek. “Almal het uit hul plek gehardloop en dit was baie deurmekaar. Ek het darem my bed, bank en kas gered,” vertel Ravian. Die gemeenskap het van een beskikbare kraan gebruik gemaak om die vlamme te probeer blus, maar dit was vergeefs. Die brandweer moes ingryp.  Minstens 30 mense en kinders is nou haweloos en slaap tydelik in die Langa-gemeenskapsaal. Antie Joyce Rank was so desperaat om haar goed uit die brandende shack te red dat mense haar daar moes gaan uithaal. Hoewel niemand beseer of oorlede is nie, het van die mense rook ingeasem en duiselig begin voel. Delorese Gouws, nog ’n inwoner, sê: “Die ambulans het gekom en ek het suurstof gekry. Hulle het my ook agt strespille gegee wat ek dadelik moes drink.”  Benson Brown, ook een van die inwoners, het gister by die gemeenskapsaal – na bewering steeds van die skok – skielik styfgetrek en hom stukkend geval.  Paramedici kon nie dadelik agterkom wat fout is nie. Hy is hospitaal toe geneem. Andrew Februarie, ook ’n inwoner, sê dringende aandag is nodig sodat sulke voorvalle voortaan voorkom kan word. “Dis ’n waarskuwing hierdie dat daar ernstig iets gedoen moet word. “Ander mense van die ou Moeggesukkel het ’n mobiele waterwa waarmee hul brande kan blus.  “As ons dalk ’n paar ouens oplei en ook so iets het, kan groot brande gekeer word.” Kupido Baron, munisipale woordvoerder, sê die brand is18:50 by die brandweer aangemeld. “Van ons brandweermanne het al op pad na die area gesien versterkings gaan nodig wees en het onmiddellik nog voertuie ontbied. “Terwyl hulle die brand geblus het, is ander informele strukture met water natgemaak.”  Die polisie is ook ingeroep vir skare­beheer.  “Die oorsaak van die brand is nie in dié stadium aan ons bekend nie,” het Baron gesê. “Die munisi­paliteit se eenheid vir ramp­bestuur het die hulpbehoewendes by­gestaan met matrasse, komberse en water. “Ons vra mense om versigtig te wees omdat die droogtetoestande wat op die oomblik heers tot veldbrande kan lei.”