’N VERMOORDE seun se ouers kan nie closure kry nie omdat hulle nie weet hoekom hy om die lewe gebring is nie. Craig Ockhuis (18) van Dennemere, Eersterivier, is Dinsdagaand op 28 Maart van sy huis af weg om winkel toe te gaan. Hy is die aand deur ’n 17-jarige seun (nou 18) met ’n mes doodgelem. Connor Stout is in Desember in die Blue Downs-streekhof 12 jaar tronkstraf opgelê waarvan vier jaar opgeskort is. Hy sal effektief agt jaar mang. Hy het eers onskuldig gepleit, maar het dit later na skuldig verander. Craig se hartseer ouers, Bennie en Florence, vertel hul seun was ’n geliefde in die gemeenskap en het almal altyd gehelp. Bennie vertel hulle weet nie presies wat gebeur het nie, maar dit lyk asof die moordenaar gewag het totdat hy alleen was voordat hy hom begin steek het. “Craig het van die winkel af huis toe gehardloop, maar die seun het aanhou steek tot by ons voordeur. “Sy ma sê hulle het hom hospitaal toe geneem, maar sy kon sien hy word swakker. Florence sê Craig het nog gesê: “Mammie, ek is moeg. Mammie, ek kan nie meer nie.” Hulle het hom by die Netcare-hospitaal gekry, waar hy om 20:20 beswyk het. Sy sê hulle kan nie closure kry nie omdat hulle nie regtig weet wat gebeur het nie. “Ek kan nie vrede maak nie, maar niks sal Craig terugbring nie,” voeg Florence by. Op 24 Desember – Craig sou 19 geword het – het sy vriende na sy huis gekom en blomme vir Florence gebring.  Later het hulle kerse aan­gesteek by die plek waar Craig radio geluister het voor die aanval. Bennie skryf steeds gereeld gedigte vir sy seun. Die hartseer pa het selfs een van sy gedigte in die hof voorgelees. Son plaas hier een van sy ander gedigte: Trooster  Stukkend is ek, Here. Met my skokvrae oor mense, my rooigehuilde oë, my repieshart. My pyn. Hou my asseblief styf vas totdat die snikke bedaar en ek weer troos vind in U. U, wat Self stukkend was, maar heel geword het en juis daarom ook mý Heelmaak-Heer is. My Weg na  nuwe vrede is.