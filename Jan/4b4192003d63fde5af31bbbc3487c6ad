’N TIENER (15) is in hegtenis geneem vir die moord op ’n 18-jarige. Franco Arendse is Maandag in Ringlaan in Macassar met ’n skerp voorwerp doodgesteek. Arendse is die derde jong man wat in ’n kort tyd hier sterf. Twee weke gelede is Luvellyn Swartland (35) op die hoek van Alter­nate- en Sopraanstraat met ’n mes doodgesteek, en verlede Maandag is Wayne Botha (15) naby sy ouerhuis in Ringlaan vermoor toe hy agt keer geskiet is. Die tienerjarige verdagte wat vir die moord op Arendse aangekeer is, word ook met ’n ander moord verbind. Skateboard Laat verlede jaar is die seun op borgtog vry­gelaat ná die moord op ’n man van Sir Lowry’s Pass Village. Die man is doodgesteek. Vir dié moord sal die jong verdagte weer op Dinsdag 30 Januarie in die hof op Somerset-Wes verskyn. Rakende die jongste moord verneem Son Arendse en die beskuldigde het oor ’n skate­board stry gekry. ’n Bakleiery het na bewering uitgebreek. Die beskuldigde het na bewering ’n skerp voorwerp gaan haal en Arendse doodgesteek. Verskeie mense het op Facebook gesê hoe geskok hulle oor die voorval is. Arendse het verlede jaar by die Hoërskool Zandvlei gematrikuleer en volgens ’n vriend wou hy hom as ’n sjef bekwaam het. Die polisie het bevestig die verdagte in hierdie moordsaak is net 15 jaar oud. Die beskuldigde sal kragtens die Kinderwet aangekla word.