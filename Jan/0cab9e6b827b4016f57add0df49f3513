MET ’n Moslem-gebed op sy rug geplak, het Abduleezah Abrahams (45) in ’n propvol Mitchells Plain-landdroshof verskyn. Hy word aangekla van die verkragting van drie minderjarige meisies in Tafelsig, Mitchells Plain. Abrahams het ’n blou-en-swart top gedra en ’n kofia op sy kop gehad. Hy was heel nervous toe hy voor landdros Walter Golding by die beskuldigdebank inskuif. Darren Johnson, staatsaanklaer, het die hof ingelig hulle gaan vir eers nie voort met die aansoek om borgtog nie omdat daar nóg aanklagte bygevoeg gaan word. Volgens Johnson het die staat ’n addisionele tien aanklagte teen die beskuldigde. ’n Man in die galery het toe afgesak en verwys na die gebed op Abrahams se rug: “Ja, Allah is die grootste, maar Hy hou nie van mense wat sy kinders seermaak nie.” Die drie meisiekinders se mammies het saam buite die hof gestaan en gesê hulle voel kwaad omdat hulle almal Abrahams vertrou het. Volgens hulle is die kinders tussen vyf en sewe jaar oud, en woon hulle almal in dieselfde pad. ’n Antie van een van die meisies vertel: “Ek het eers iets opgelet toe my suster se kind, wat net vyf jaar oud is, geweier het dat ons haar by haar koekie moet was. “Sy het gesê dis seer, maar wou nie oor die rede praat nie.” ’n Neighbour wat agter­dogtig geraak het toe nóg ’n ma haar van haar dogter se probleme vertel, het die drie meisies bymekaargeroep en hulle uitgevra. Daar het hulle bos gelos oor wat met hulle gebeur het. Die buurvrou vertel: “Hulle was altyd ’n kliek. Toe twee van die ma’s dieselfde ding praat, het ek hulle ál drie saamgeroep en die kinders het toe gesê die uncle het hulle met die dood gedreig as hulle uitpraat.” Die saak is tot Vrydag 26 Januarie uit­gestel.