CHIPPA United pak Golden Arrows vandag in die Nelson Mandelabaai-sta­dion en sy nuwe ster, Farès Hachi, kan moontlik sy debuut maak. Die Algeriese ster is Vrydag by die stadion as ’n Chippa-speler onthul. Chippa Mpengesi, die Chilli Boys se voorsitter, sê om spelers soos Hachi na die klub te bring, wys net hoe ernstig hulle is om dié seisoen sukses te behaal. “Hy is ’n speler wat in die Kampioenliga gespeel het en sy ervaring sal ons in die tweede ronde van die seisoen baie help,” meen Mpengesi. “Al het hy die afgelope seisoen nie baie speeltyd by Mamelodi Sundowns gekry nie, moet sy talent glad nie betwyfel word nie. “Ek wil graag my dank teenoor Sundowns uitspreek vir die profes­sionaliteit wat hy tydens die onderhandelinge getoon het,” voeg ’n dankbare Mpengesi by. Hachi het hom onmiddellik ná sy aankoms by die span aangesluit ter voorbereiding vir hul wedstryd teen Arrows. “Ek is opgewonde om my by die Chilli Boys aan te sluit. Ek was gefassineer deur die bynaam Chilli Boys toe ek die Chilli Boys-vlag vir die eerste keer sien,” sê Hachi. “Chippa het sedert laas seisoen baie ontwikkel en jy kon sien in die wedstryde teen Sundowns hoe hulle verbeter het. Stewels “Hulle het duidelike doelwitte en ek is bly om ook ’n bydrae te kan lewer.” “Hier is baie talent – (Kurt) Lentjies, Abel (Mabaso) en Paseka Mako, om net ’n paar te noem. Die kwaliteit is goed hier. Ek sal my alles moet gee.” Hachi was ook beïndruk met die stadion. “Jy het niks nodig hier nie. Jou trui en stewels – dis ál. Hier is wêreldklas-fasiliteite en ek is bly om dit nou my huis te noem.” Met Hachi in die span het Chippa geen rede om nie te mik na ’n topvier-plek in die PSL nie. Dit sal egter net gebeur as die Chippa-breier, Teboho Moloi, vandag sy taktieke teen Arrows regkry. Moloi voel egter die media plaas sy span onder druk. “Dit het ons verlede jaar lank geneem voordat ons begin wen het, maar dit het gekom. Ek is seker dit sal weer ’n gereelde ding begin word,” reken Moloi. Ongelukkig is oorwinnings die enigste manier waarmee Chippa sy mikpunt sal behaal. Chippa het vanjaar nog net twee PSL-wedstryde gespeel en is steeds onoorwonne ná ’n oorwinning en ’n gelykop uitslag oor AmaZulu en teen Wits.