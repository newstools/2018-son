’N PA en seun verskyn vandag in die Mount Ayliff-landdroshof op ’n klag wat verband hou met die onwettige besit van ’n ongelisensieerde AK47-geweer.  Die mans (onderskeidelik 58 en 35 jaar oud) is gister omstreeks 04:00 by die informele nedersetting Chithwa in hegtenis geneem.  Kapt. Edith Mjoko, ’n polisiewoordvoerder, sê die pa en seun hou vol drie mans wat by die plaaslike taxi­bedryf betrokke is, het die vuurwapen aan hulle gegee. Die pa en seun het na bewering geweier om die vuurwapen aan die mans terug te gee toe dié dit weer kom haal.  Volgens hulle het die taxi-ouens hulle toe ontvoer en gemartel. Mjoko sê die gemeenskap het die polisie ontbied. By die polisie se aankoms het cops die taxi-ouens en die pa en seun na die pa en seun se huis geneem, waar die seun hulle na bewering die vuur­wapen gewys het.  Die drie taxi-ouens is in hegtenis geneem vir die beweerde ontvoering. 