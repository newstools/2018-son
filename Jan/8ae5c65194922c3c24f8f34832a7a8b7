DAAR is weer talle produksies om van te kies op vanjaar se Woordfees in Stellenbosch. Een om na uit te sien, is Kinnes, die debuut-drama van Chase Rhys, die eerste wenner van die Adam en Rosalie Small-toekenning vir debutantskrywers. In Kinnes kry Anwaar ’n voorsmakie van fame toe hy die rol van ’n gangster in ’n fliek vertolk, maar hoeveel daarvan is acting? En wat maak jy as die fame opdroog? Nicole vaar goed op skool en wil ’n sukses van haar lewe maak, maar haar eerste liefde is ’n harde leermeester. Derick wil gedigte skryf, want woorde maak sy kop stil, maar woorde betaal nie die bills nie. Mary kyk uit vir haar kind; hy’s immers ál wat sy het. Toe hy ’n platskerm-TV koop en Vibracrete-mure om die huis laat sit, vra sy nie waar die geld vandaan kom nie. Rolverdeling Rolanda wil ’n Cape Kardashian wees en het haar flat iron in haar sak. Maar die Cape Flats is genadeloos met drome en die werklikheid beteken jy moet doen wat jy kan om te survive. Kinnes se rolverdeling bestaan uit Lee-Ann van Rooi, Dean John Smith, Dustin Beck, Gretchen Ramsden en Shannon Williams. Kinnes is op 2 Maart (10:00), 3 Maart (13:00), 4 Maart (20:30) en 5 Maart (10:00) by die HB Thom-laboratorium op die planke. Die kaartjies kos R120 by Computicket of enige Shoprite-/Check­ers-supermark. By die deur kos kaartjies R140.