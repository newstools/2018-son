HY IS eers met ’n motor omgery en toe slaan sy moordenaars hom verder dat sy kop soos ’n waatlemoen oopbars. Dít was die lot van Jordayho Smith (17) van Sarepta, Kuilsrivier, in Oktober 2017. Jordayho, ’n uitblinker- student van die ­Hoërskool Sarepta, sou vanjaar in matriek gewees het. Maar in ’n oogknip is hy weggeruk toe tien mans hom glo sonder enige rede aangeval het. Intussen is Shannon van Wyk alleen vir die moord aangekeer. Van Wyk het Vrydag vlugtig in die Blue Downs-landdroshof verskyn. Jordayho en sy vriende was op dié dag in die vroeë oggendure op pad na ’n vriend se huis in Eersterivier toe hulle die mans teëkom. Volgens Jordayho se ma, Laurenza Smith, het hy en sy vriende op ’n kar afgekom wat langs die pad gaan staan het. Smith vertel: “Hulle het vir die mense in die kar gevra of hulle ge-stuck het. “Die ouens het toe vir hulle gesê hulle het reeds iemand vir petrol gestuur. “Ek kan nie sê wat toe gebeur het nie, maar ek weet die seuns het weggeloop. “Soos ek verstaan, het my seun vooruit geloop. “Die ander twee het agter hom geloop. “Sy neef sê toe hoor hulle net die geluid van skreeuende bande wat aankom. “Hulle het toe uit die pad gespring en die kar het reguit op my kind afgepyl. “My seun het glo nie gehoor die kar kom aan nie oor hy al ’n hele ent vooruit geloop het. “Sy neef het toe vir hom geskreeu: ‘Dayo, spat!’ “Hy’t glo omgekyk, maar nie geweet hoekom hulle so skreeu nie. “Nog twee karre het toe agter die wit Polo Classic aangery. “Sy neef sê skielik was daar ’n stilte. Hulle het toe na my seun gesoek. “ ’n Antie wat uit haar huis gekom het, het vir hulle geskreeu ‘Daar lê jul vriend!’ ” Smith sê toe die vriende op haar seun afkom, was sy kop oopgeskeur. Jordayho het kort daarna in die Tygerberg-hospitaal gesterf. Volgens Smith probeer die ondersoekbeampte nou om die antie so ver te kry om in die hof te getuig oor sy gesien het wat gebeur het. Smith sê die antie het vertel hoe die mans haar seun weggesleep, gesteek en geskop het. Smith sê al vraag wat sy aan haar seun se ­moor­denaars wil vra, is: “Hoekom?” Die saak is tot 4 April uitgestel vir nader ondersoek.