HOEWEL sistemiese probleme ongetwyfeld ’n negatiewe invloed op die matriekuitslae vir 2017 sal hê, hoop die DA in die Oos-Kaap die leerders het die uit­dagings die hoof gebied en hul bes gelewer. Só sê Jane Cowley, DA-LPW en woordvoerder oor onderwys, te midde van die Raad vir Gehalteversekering in Algemene en Ver­dere Onderwys en Opleiding (Umalusi) se goedkeuring van 2017 se matriekuitslae. “ ’n Ernstige sistemiese probleem in die onderwys in ons provinsie is die feit dat baie onderwysers swak gekwalifiseer is om te onderrig of hulle beskou onderwys net as ’n werk en nie as roeping nie. “Daar is geen gevolge vir onderwysers wat onderpresteer nie en daar is geen betekenisvolle assessering van skoolhoofde nie.” Cowley meen die onderwysers in die Oos-Kaap wat toegewyd en passievol is en die ekstra myl vir hul leerders loop, behoort ’n vorm van erkenning te ontvang vir hul pogings. Sy voeg by nog ’n groot probleem wat die uitslae negatief sal beïnvloed, is die feit dat tot ’n derde van die leerders in die provinsie wat vir skoliervervoer kwalifiseer, aan hul lot oorgelaat is omdat die vervoer­departement nie voldoende vir hulle begroot het nie.  “Dit was vir die grootste gedeelte van die jaar die geval. Sowat 30 000 leerders moes dus skool toe stap of het klasse misgeloop.” Volgens haar het die onderwysdepartement baie geld belê in ingrypings­programme soos winter­- en lenteskole. Dit behoort ’n positiewe invloed op die uitslae te hê.  “Hierdie pogings het egter veral gefokus op die swakste distrikte in die provinsie en nie dwarsdeur die provinsie nie. “Baie van die ekstra lesse en klasse is gefokus op ‘onderrig om te toets’; dit wil sê ou eksamenvraestelle is uitgewerk. “Hoewel dit beslis die leerders sal bevoordeel, is dit prosedurele onderrig en fokus dit nie noodwendig op die konseptuele begrip van die inhoud nie.” Umalusi meen die eksamen was grootliks sonder enige onreëlmatige voorvalle, behalwe vir ’n paar voorvalle van ontwrigting wat in sommige dele van die land ervaar is, lui die raad se mediaverklaring. Voorvalle wat aangemeld is, sluit in studente wat notas of ’n selfoon by hulle gehad het, asook sommige wat mekaar gehelp het. Umalusi het die publiek egter verseker die Suid-Afrikaanse eksamenstelsel het maniere om dié onreëlmatighede te beheer. Daar was oënskynlik ook nie enige sistemiese onreëlmatighede wat die integriteit en geloofwaardigheid van die ek­samenproses ondermyn het nie. Vanjaar is daar volgens Umalusi boonop ’n verbetering in die gehalte van die vraestelle. Die klas van 2017 is die vierde gr. 12-groep wat die eindeksamen onder die Curriculum Assessment ­Policy Statements (Caps) skryf. “Dit was verblydend om ’n puntetoename in vakke soos wiskunde, wiskundegeletterdheid, fisiese wetenskap en lewenswetenskap te sien,” lui ’n verklaring deur Umalusi. “Daar moet egter meer aandag gegee word aan vakke soos visuele kunste, drama en landbouwetenskap,” het hy gemaan. Aanvaar Daar is boonop ’n toe­name in die getal onverwerkte punte wat aanvaar is sonder die behoefte aan standaardisering. Van die departement se matrikulasie-eksamen­uitslae is onverwerkte punte vir 38 van die 58 vakke aanvaar. Altesaam 46 uit die 61 vakke van die onafhanklike eksamenraad se onverwerkte punte is aanvaar. Die Suid-Afrikaanse Omvattende Assesserings­instituut het onverwerkte tellings vir 18 van sy 27 vakke goedgekeur. Umalusi gaan voort om die probleme te monitor wat sommige studente teëgekom het en dring aan op die voortgesette versterking van die onderwysstelsel. “Umalusi is tevrede dat die eksamen regverdig, geldig en geloofwaardig was.” Skoliere wat die Nasio­nale Senior Sertifikaat (NSS) se eksamen geskryf het, ontvang hul uitslae eerskomende Vrydag, oftewel op 5 Januarie. 