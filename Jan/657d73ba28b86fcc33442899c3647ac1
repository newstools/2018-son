DIT was ’n volskaalse spanpoging wat Australië se krieketspan die Ashes-reeks van vyf toetse met 4-0 teen Engeland laat wen net. Só het Australië se kaptein, Steve Smith, geantwoord toe hy uitgevra is oor die suksesresep in die reeks, wat gister in Sydney geëindig het. “Ons het nie op een of twee spelers staatgemaak nie, maar almal het hul deel gedoen,” het Smith gister gesê nadat sy span die vyfde en laaste toets met ’n beurt en 123 lopies gewen het. “Al die boulers het paaltjies geneem. Daar was altyd ’n bouler wat na vore getree het as ons iemand nodig gehad het om hand op te steek. “Dit was ook ’n sleutel­aspek vir ons dat die kolwers in die onderskeie eerste kolfbeurte baie lopies aangeteken het. Paaltjievraat “Engeland het veel beter meegeding as wat 4-0 dalk verklap, maar dit was omdat ons in die sleuteloomblikke van die wedstryde beter daaraan toe was. Die afgelope twee maande het ons regtig uitstekend gespeel.” Smith is as die speler van die reeks aangewys en die naatbouler Pat Cummins was die speler van die wedstryd in die laaste toets. Hy het 4/39 in Engeland se tweede beurt laat spat en Nathan Lyon 3/54. Cummins was met 23 slagoffers die grootste paaltjievraat in die reeks. “Ek kon nie vir meer gevra het om die reeks op hierdie wyse af te sluit nie,” het Cummins gesê. Engeland het 180/9 in sy tweede beurt aangeteken met sy kaptein, Joe Root, wat weens maagongesteldheid ná die middagpouse nie weer gaan kolf het nie. – AFP