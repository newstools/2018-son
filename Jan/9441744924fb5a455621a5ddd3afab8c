DIE Nelson Mandelabaai-munisipaliteit het ’n 14-punt-bestuursplan bekend gestel om aandag te gee aan on­reëlmatige uitgawes van R11,5 miljard. Die ouditeur-generaal het dit geïdentifiseer in die Metro se jaarverslag vir die 2016-’17-boekjaar. Athol Trollip, die burgemeester, het gesê baie kwessies in die jaarverslag raak die inwoners. “Dit is ’n hybrid omdat die vorige administrasie die begroting vasgestel het en die nuwe administrasie vir ’n gedeelte van die besteding verantwoordelik is. “Daar moet dus tweeledige verantwoordelikheid en verantwoordbaarheid vir hierdie jaarverslag wees.” Volgens Trollip is onreëlmatige besteding die belangrikste bevinding in die ouditeur-generaal se verslag. “Daar is ’n bedrag van R11,5 miljard vir onreëlmatige uitgawes. Dit is grootliks histories en gaan tot so ver terug as 2002. “In die vorige bedeling was daar geen interne kontrole nie, ’n swak bestuur van dokumente en baie lêers was nie beskikbaar toe die ouditproses gedoen moes word nie.” Trollip het bygevoeg dat open-ended kontrakte toegeken is en die kontrakte het daarna net gegroei. “Dit is duidelik geïllustreer in die boek How to Steal a City deur Crispian Olver. Daardie kontrakte is vir politieke doeleindes gebruik. “Wat ons bevind het, is dat swak finansiële bestuur die rede is vir van die R11,5 miljard. “Ons is nou as die nuwe administrasie daarvoor verantwoordelik om die bedrag af te skryf om die jaar op ’n skoon bladsy te begin.” Trollip het gesê aan die einde van die huidige boekjaar moet die administrasie verantwoording doen en kan hulle niemand anders die skuld gee behalwe hulself nie. “Om verdere onreëlmatige bevindings en ander kwalifikasies rondom aanleg, toerusting en die waardevermindering van krediteure-betalings te voorkom, het ons ’n 14-punt-bestuursplan gekry. “Dit is om seker te maak dat ons in samewerking met die ouditeur-generaal nie meer standhoudende bevindings sal hê nie. “Wat ons al gedoen het, is om seker te maak ’n prestasie-bestuursooreenkoms bestaan met alle uitvoerende direkteure wat aan elke burgemeesters­komiteelid gekoppel is. “As ons hierdie doelwitte nie bereik nie, sal daar beide politieke en administratiewe verantwoordelikheid en gevolgbestuur wees.” Hy het gesê van die regstellende stappe is dat die munisipaliteit ’n quantity surveyor en ’n supply chain manager aangestel het om te verseker dat die Metro met elke kontrak waarde vir sy geld kry. Die bestuursplan sluit in ’n kontrakbestuurseenheid wat verseker dat alle prosesse met kontrakte kragtens wetgewing korrek gevolg word. Dit sal ook die ontwikkeling van ’n elektroniese bestuurstelsel behels om kontrakte te monitor en bestuur.