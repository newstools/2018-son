ROBERTSON. – ’n Polisie-ondersoek is van stapel gestuur nadat ’n laptop van ’n gewese onderburgemeester van die Langeberg-munisipaliteit by ’n bekende pawnshop gevind is. Die bewering is dat die laptop, wat die munisi­paliteit se eiendom is, vir R1 000 by die pawnshop verpand is. ’n Gewese raadslid het die toestel toevallig in die winkel opgemerk en gesien dit word vir R3 000 te koop aan­gebied. Hy het dit toe aangeskaf. Gebring ’n Ingeligte het aan Son vertel die gewese raadslid het aan ’n ander raadslid gesê hy het die laptop teen ’n goeie prys by die betrokke winkel gekoop. Die raadslid het die skootrekenaar van nader bekyk en gesien dit is eintlik die munisipaliteit se eiendom. Daarna het die raadslid dit onder die raad se aandag gebring. Eindelik is uitgepluis die laptop het aan die voormalige onderburgemeester behoort. ’n Saak van diefstal is onmiddellik aan­hangig gemaak. Sinathi Joni, ’n polisiewoordvoerder, het die voorval bevestig en gesê dit word ondersoek.