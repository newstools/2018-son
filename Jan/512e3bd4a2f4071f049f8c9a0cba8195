DIE familie van Jeffrey Goliath van Beacon Valley in Mitchells Plain soek antwoorde nadat hy wreed aangerand en in die hospitaal aan sy wonde beswyk het. ’n Erg bebloede en beseerde Goliath (25) is op 15 Desember op ’n oop veld agter ’n kerk in Beacon Valley gekry. Sy kop is met ’n sementblok ingegooi en hy was in ’n koma totdat hy op 3 Januarie in die hospitaal aan sy wonde beswyk het. Volgens Sophia Cloete (53), wat hom grootgemaak het sedert hy drie jaar oud was, was hy op die betrokke aand blykbaar by ’n ka­raoke-paartie saam met vriende. ’n Hartseer Cloete het gesê: “Hy en sy vriende was van die ka­raoke-paar­tie af op pad terug huis toe. “Jeffrey het blykbaar iets by die paartie vergeet en teruggedraai. “Sy vriende het hom daarna nooit weer gesien nie. “Toe ons by die hospitaal kom, was hy onder bloed.  “Daar was ’n sny vanaf sy voorkop tot agter sy kop. “Hy het onder pype gelê en kon nie op sy eie asemhaal nie. “Die dokters het ’n gaatjie in sy keel gemaak sodat hy op sy eie kon asemhaal. “Ek is baie hartseer oor wat met hom gebeur het. “Hy was nie eens ’n gangster nie.” Cloete het die toneel waar Goliath aangerand is, gister besoek om berusting te kry. Volgens Cloete voel sy Goliath is van sy jong lewe beroof. Goliath sal Saterdag­oggend vanuit sy pleegma se huis in Epsomstraat ­begrawe word. Niemand is tot dusver in verband met sy moord ge­arresteer nie en ’n moorddossier is aangelê.