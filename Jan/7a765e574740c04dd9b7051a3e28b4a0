MACASSAR. – ’n Man (35) is Dinsdagaand op ’n straathoek hier vermoor. Volgens sers. Noloyiso Rwexana, polisiewoordvoerder, het die voorval om en by 22:50 op die hoek van Alt en- Sopraanstraat plaasgevind. Die motief vir die moord is nog nie bekend nie, maar die plaaslike polisie volg alle leidrade op. Toe die polisie op die toneel aankom, het hulle die slagoffer met verskeie skietwonde aan sy liggaam gekry. Niemand is nog in verband met die moord in hegtenis geneem nie. Op Facebook is die slagoffer as Luvellyn Swartland uitgeken. Hy word beskryf as ’n saggeaarde mens wat glo altyd iets vir sy medemens oorgehad het. Mense met inligting oor die moord word versoek om die plaaslike polisie by 021 857 7100 te bel. Dié voorval het omstreeks 21:45 in Finkstraat plaasgevind. Niemand is getref nie, maar daar word vermoed dat dit moontlik ’n mislukte hit kon gewees het. Mense met inligting kan lt.kol. Franklin Plaatjies by 082 469 3359 bel. Afgesien van dié twee voorvalle sê polisiehoofde in die Helderberg-omgewing hulle het andersins eintlik ’n stil feestyd beleef wat geweldsmisdaad betref. Dit is veral die Strand en Macassar wat verlede jaar gebuk gegaan het onder bendegeweld. Verskeie jong mense het toe met hul lewe geboet.