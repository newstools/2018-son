DIE krieketkamp van Indië is ongelukkig oor die gehalte van die boulers by hul oefeninge. Indië se spanbestuur kla glo daaroor dat Krieket Suid-Afrika nie boulers van gehalte beskikbaar stel om die kolwers tydens hul oefeninge vir die toer in Suid-Afrika by te staan nie. Indië is tans met 0-2 agter in die reeks van drie toetse teen Suid-Afrika. Virat Kohli (kaptein) se kolwers het tot dusver swaar gekry teen die vurige boulaanval van die Proteas. Die spanbestuur het nou selfs die drastiese besluit geneem om boulers uit Indië te ontbied om te help met die voorbereiding vir die derde en laaste toets. Dié toets begin Woensdag op die Wanderers in Johannesburg. Suid-Afrika het reeds die reeks beklink deur die eerste twee toetse in onderskeidelik Kaapstad en Centurion te wen. Indië is egter oorgehaal om te keer dat die Proteas met 3-0 skoonskip maak en het die stap gedoen om boulers vir die oefen­sessies te ontbied. “Die span het die keurders laat weet hulle kry nie boulers van gehalte by die nette nie. Daar is ooreengekom dat Navdeep Saini en Shardul Thakur na Suid-Afrika sal gaan,” het ’n naamlose beampte van Indië volgens The Times of India gesê. “Daar is ’n week lank hieroor gesels, maar die spanbestuur het op sy eie boulers aangedring. “Thakur sal vir die eendaagse reeks in Suid-Afrika agterbly. “Die keurders kry ’n kans om na Saini se boulwerk te kyk nadat hy die afgelope tyd groot vordering getoon het,” is aangevoer. Saini en Thakur het gister in Suid-Afrika aan­gekom en sal net by twee oefeninge wees voordat die toets begin. Van hulle sal verwag word om so vinnig moontlik in die nette na Kohli en sy maats te boul om die kolwers te help slyp vir die Proteas se verwagte snelvuur. Dit is duidelik die Pro­teas se naatboulers, Kagiso Rabada, Vernon Philander, Morné Morkel en Lungi Ngidi, spook by die toerspan en laat hulle nou nuwe planne maak. Die verwagting is dat daar op die Wanderers weer met ’n blitsaanval vorendag gekom sal word.