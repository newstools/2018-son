CALITZDORP. – Die ­Karelse-egpaar se wakker Labrador, Beuk, is ’n mense­redder. Martiens en Yvonne ­Karelse woon by die ­Besemkop-waterwerke. Hulle sê dit wemel van dors slange in die om­gewing omdat hulle in die Karoo-hitte agter water aan is, veral ná die onlangse bergbrande. Yvonne vertel: “Ek was onlangs besig om wasgoed op te hang. “Toe ek afbuk om wasgoed uit die mandjie te haal, pyl Beuk op die mandjie af, net betyds om ’n Kaapse kobra uit die nat wasgoed te pluk. “Ek was lam van skok. Daardie dag het die vreeslose Beuk my lewe gered.” Martiens meen dat hulle Beuk as ’n geskenk gebied is, is ’n bestiering. Martiens vertel: “Sedert Beuk by ons is, laat hy die hoenders met rus en vang net slange. “Ek was eendag besig met waterpype. Toe ek opkyk, kyk ek in ’n pofadder vas. Klap “My linkerhand was binne pikafstand. Die slang se bek was oop en ek kon die tande sien. “Toe charge Beuk op die slang af, klap hom met sy poot teen die grond en byt hom agter die kop! “Ons laat Beuk nou maar snags in die huis slaap, net ingeval slang se kind by die huis in geseil het. “En voordat dit my aan die hakskeen byt, sal Beuk sy kop vermorsel.”