DIE legendariese musikant Hugh Masekela het na 'n "lang en dapper stryd" met prostaatkanker vanoggend "vreedsaam" in Johannesburg gesterf, het sy familie bevestig. In 'n verklaring sê die Masekela-familie die jazz-legende, Ramapolo Hugh Masekela, het gestef omring deur familie. "'n Geliefde pa, broer, oupa en vriend. Ons harte klop met onpeilbare verlies," lui die verklaring. Sy familie sê Bra Hugh se wêreldwye bydrae en deelname in die areas van musiek, teater en die kunste bly in die geheue van miljoene mense oor ses kontinente. "Ons is geseënd en dankbaar om deel te wees an 'n lewe en alewig-groeiende nalatenskap van liefde, deel en voorpunt van kreatiwiteit wat oor ses dekades strek. Rus in vrede geliefde. Jy is verewig in ons harte. Pres. Jacob Zuma het ook sy medelye uitgespreek. "Masekela was een van die baanbrekers van jazz-musiek in Suid-Afrika wie talent oor baie jare internasionaal erken en vereer is," het Zuma gesê. Zuma sê Masekela het die vlam van vryheid wêreldwyd lewendig gehou om apartheid deur sy musiek te beveg en internasionale ondersteuning te mobiliseer in die struggle vir bevryding en om bewustheid te skep oor die boosheid van apartheid."  Nathi Mthethwa, minister van kuns en kultuur, het op Twitter gesê 'n kremetartboom het geval. "Die nasie het 'n one of a kind-musikant verloor met die sterfte van die jazz-legende, Bra Hugh Masekela," het hy getwiet. "Dit is veilig om te sê hy was een van die groot argitekte van Afro-Jazz en het die siel van ons nasie gelig met sy tydlose musiek."  Patricia de Lille, Kaapstadse burgemeester, het getwiet: ''n Gelukkige siel wat sy musiek gebruik het om nie net die massas te vermaak nie, maar ook om bewusmaking te skep oor die toestand van die mens." Besonderhede oor Masekela se roudiens en begrafnis sal binnekort bekendgemaak word. 