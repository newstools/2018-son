EEN van die tronkvoëls wat verlede week uit die Mdantsane- korrektiewe sentrum ontsnap het, is gevang. Volgens kapt. Siphokazi Mawisa, ’n polisiewoordvoerder, is Sandile Vena (22) Dinsdag in Peelton deur die King William’s Town-blitspatrollie en die honde-eenheid gearresteer. ’n Aanklag van ontsnapping uit regmatige toesig sal by Vena se ander klagte gevoeg word. Tydens sy ontsnapping was Vena besig om ’n vonnis van 23 jaar uit te dien vir verkragting, huisbraak, roof en diefstal. “Die arrestasie het omstreeks 15:00 plaasgevind en (lede van) korrektiewe dienste was ook op die toneel. “Hy het na die bosse toe gehardloop, maar is agternagesit en gearresteer,” het Mawisa gesê. Vena is in aanhouding en sal binnekort in die Mdantsane-landdroshof verskyn. Die vier gevangenes het na bewering met die slotte in die tronk gepeuter en toe daarin geslaag om te ontsnap. Die ander drie ontsnaptes, Lihle Zikholisile (19), Phikolomzi Sonakele (23) en Norman Mukunuwendo (22), is steeds op vrye voet. Hulle was besig om vonnisse uit te dien vir onder meer roof, huisbraak, verkragting en moord.