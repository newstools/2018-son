MINDER mense as vorige jare was in die vakansietydperk en op Nuwejaar op die strande. Straks het die koeler dag op 1 Januarie iets daarmee te doen gehad. Op Nuwejaarsdag was slegs 2 500 mense by die Seepunt-swembad en Dinsdag net 1 500. Die metropolisie sê oral was daar minder mense op die strande. Nasmie Jamodien van Soutrivier, ’n getroue Son-leser, meen egter dit was heerlik met die minder mense op die strand. Hy het ingenome gesê: “Daar was minder as die helfte mense by die strand en die verkeer was maklik.” Die metropolisie sê ook dat veel minder insidente aangemeld is, asook dat minder drank gekonfiskeer is. Wayne le Roux, hoof van die metropolisie, het gesê: “Ons het regdeur die feestyd ’n hoë teenwoordigheid gehad en was baie streng oor drank, wat dinge vergemaklik het.” Direkteur Donald van Rensburg van die metropolisie het gesê: “Hierdie Nuwejaar was veel beter as vorige jare. “Ons het ’n baie sterk teenwoordigheid gehad op feitlik al die strande oral in die Skiereiland, asook by die klopse in die stad en ander publieke areas.” Baie vakansiegangers het gesê hulle waardeer dié polisieteenwoordigheid, want dit laat hulle veiliger voel.