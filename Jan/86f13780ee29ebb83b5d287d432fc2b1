WEENS reën was geen spel gister op die derde dag van die eerste kriekettoets tussen Suid-Afrika en Indië op Nuwe­land moontlik nie. Die jong Suid-Afrikaanse blitsbouler Kagiso Rabada glo egter steeds die Proteas kan dié toets wen. Rabada se verantwoordelikhede en werklas in dié kragmeting het aansienlik vergroot noudat Dale Steyn met ’n voetbesering uit is. Nie ’n enkele bal kon gister in hierdie stryd geboul word nie. Die Suid-Afrikaners sal vandag hul tweede beurt op 65/2 voortsit.  Hulle het ’n voorsprong van 142 lopies nadat die besoekers in hul eerste beurt 209 aangeteken het – hul antwoord op die Proteas se 286 op die eerste dag. Rabada bly egter hoopvol en sê al is hy nog nie heeltemal tevrede met sy huidige peil nie, is hy wel besig om sy ritme te vind. Hy besef ook sy verantwoordelikheid met die bal het nou beduidend vergroot. Hy sal die boullas met Vernon Philander, Morné Morkel en die draaier Keshav Maharaj deel.  “Ons sal eenvoudig ’n manier moet vind om hierdie toets te wen, veral noudat Dale beseer is. Ek sal alles in my vermoë doen,” het Rabada gesê. “Ek voel jammer vir Dale; hy het pas van ’n besering teruggekeer,” het hy by­gevoeg.  Rababa het reeds met sy eerste taak begin om sy span op die wenpad te plaas.  Hy is as naguil ingestuur nadat die Proteas se aanvangs­kolwers, Dean Elgar (25) en Aiden Markram (34), uit­gehaal is. Hy het ook reeds sy bydrae met die bal gemaak en 3/34 in 16.4 boulbeurte gehaal.  Rabada (2*) en Hashim Amla (4*) sal vandag die Suid-Afrikaanse span se tweede beurt inlui.