DIE Se­nior Sekondêre Skool St. Colmcille in Kirkwood het verlede jaar ’n 100%-slaagsyfer in die matriekeindeksamen behaal. Die skool bedien hoofsaaklik die landelike gebiede van die Sondagsriviervallei. Dit sluit Glenconner, Westbank, Malmaison, Kirkwood, Enon, Addo, Paterson, Alicedale, Colchester en Port Alfred in. Luidens ’n verklaring is die 100%-slaagsyfer vir die gr. 12-klas van 2017 ’n geskiedkundige prestasie. Dit is die eerste keer in sy 22 jaar as staat­skool dat hierdie mylpaal behaal is. Sy slaagpersentasie was 36% in 2012 en het sedertdien elke jaar verbeter. Die skool het ook uitstekende vakslaagpersentasies behaal. Ekonomie Die slaagsyfer vir wiskundige geletterdheid was 97%, geografie 94%, besigheidstudies 93%, lewenswetenskappe 92%, wiskunde 80%, ekonomie 69% en natuurwetenskappe 57%. St. Colmcille sê in die verklaring hy het sy teiken-slaagpersentasie behaal, maar nie sy aantal graadstudie-toelatings nie. Hy verklaar sy sukses kan hoofsaaklik toegeskryf word aan die uiters toegewyde en professionele onderwysers. Bedank “Hul onbaatsugtige opofferings en passie vir hul beroep kan nie in rand en sent gemeet word nie. “Die skool bedank die ouers, die gemeenskap van Kirkwood en die breë Sondagsriviervallei vir hul volgehoue ondersteuning. “ ’n Besondere dankie aan die skoolbeheer­liggaam vir sy visie, leiding en volgehoue ondersteuning. “Dankie ook aan die kringbestuurder van die departement van basiese onderwys, Xo­liswa Selana, vir haar motivering en ondersteuning in 2017,” sluit die verklaring af.