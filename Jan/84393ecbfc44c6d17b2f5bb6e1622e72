DIE polisie ondersoek die moord op twee mense wat albei in Connaught Estate doodgeskiet is. Die voorvalle het in die Nuwejaarstyd op verskillende dae plaasgevind. ’n Ingeligte meen die twee moorde is ge-link. Die persoon sê een moord het op Vrydag 29 Desember by die “Rasta Flats” in Clairestraat plaasgevind. “Die ou wat geskiet is, is in die twintig. Mense sê hy was by ’n gang betrokke, maar kon nie bevestig watter een nie,” sê die informant. Hy sê die tweede moord is gepleeg om wraak te neem vir die eerste een. “Hulle is in dieselfde straat geskiet en net ’n paar dae uitmekaar. Die mense sê ook al die skietery wat nou plaasvind en wat gaan plaasvind, sal alles in retaliation wees. Mense moet maar versigtig wees,” sê hy.  Kapt. FC van Wyk, ’n polisiewoordvoerder, het die moorde bevestig en gesê die polisie ondersoek albei sake. “Die moorde het in Connaught Estate plaasgevind. In dié stadium ondersoek ons die moontlikheid dat dit gang-related kan wees.” Van Wyk het bevestig albei slagoffers is geskiet en is op die toneel dood. Geen verdagtes is nog geïdentifiseer nie. Die ondersoeke duur voort.