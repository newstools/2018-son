MARIA Sharapova se planne om nóg ’n titel by die Australiese Ope Tennistoernooi te wen, is deur Angelique Kerber in die wiele gery. Die stryd tussen die voormalige kampioene het gister met 6-1, 6-3 in die guns van die giftige Duitser gegaan. Sharapova was terug in aksie in Melbourne nadat sy in 2016 vir ’n verbode middel positief getoets is. Sy was 15 maande lank buite aksie. Kerber, wat in 2016 as die kampioen gekroon is, het daarin geslaag om deur te dring na die vierde ronde. Simona Halep, die wêreld se nr. 1-vrouetennisspeler, het ook gister saam met Tsjeggië se Karolína Plíšková en Frank­ryk se Caroline Garcia na die vierde ronde deurgedring. Halep moes hard veg om met 4-6, 6-4, 15-13 met Amerika se Lauren Davis klaar te speel. Halep het ná die wedstryd van 3 uur 45 minute gesê: “Ek’s byna dood. Die gevoel in my spiere is weg en ek voel nie meer my beseerde enkel nie.” Die 26-jarige Roemeniër sal nou teen die talentvolle Naomi Osaka van Japan te staan kom. Die voormalige Aussie-Ope-kampioen Lindsay Davenport rig die Amerikaner Madison Keys af. Keys het Ana Bogdan met 6-3, 6-4 geklop. Keys sê: “Lindsay is ongelooflik. Ons is nou al drie jaar saam. Sy het my baie gehelp om groot oomblikke soos dié beter te hanteer. – AFP