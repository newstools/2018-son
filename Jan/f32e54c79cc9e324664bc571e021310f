DIE omstrede pastoor Oscar Bougardt, wat Kaapstad se droogte op gays se leefstyl blameer, moet dalk binnekort in die tjoekie seep optel oor sy uitlatings. Bougardt, ’n kerkleier van Calvary Hope Ministries in Strandfontein, is reeds verlede jaar gelykheidshof toe gesleep weens haatspraak teen gays. Die Menseregtekommissie is die klaer. Bougardt staan tereg vir minagting van die hof nadat hy versuim het om ’n hofbevel te gehoorsaam. Dit is juis sy uitlatings oor gays wat hy in 2011 en 2012 gemaak het wat hom in die eerste plek in die hof laat beland het. Die hof het hom in 2014 skuldig bevind aan haat­spraak en beveel dat Bougardt nie meer teenoor gays mag diskrimineer in sy ­plasings op Facebook of enige ander openbare platform nie. Luidens die hofdokumente bepaal die bevel voorts dat Bougardt ’n boete van tot R500 000 ’n maand tronkstraf opgelê kan word as hy sou versuim om die bevel te gehoorsaam. In Desember 2016 het Bougardt beweer 99% van ­pedofiele het ’n ­homoseksuele agtergrond, “dan blameer hulle hul dade op hul vorige leefstyl”. In 2015 het hy oor die inhegtenisneming van ’n gay joernalis in Senegal gesê: “Ses maande in die tronk is te kort vir iemand wat hom soos ’n dier gedra.” In dieselfde uitlating het hy gays “perverts” genoem, lees die hofdokument. Bougardt het dié week opslae in die media gemaak toe hy die waterkrisis en droogte in Kaapstad voor gays se deur gelê het. Volgens Bougardt is die droogte God se manier van straf omdat Kaapstad te vol gays is. Bougardt kla die plaaslike regering bemark Kaapstad as die gay capital van die wêreld. Volgens die Menseregtekommissie is die saak van minagting teen Bougardt steeds hangend. Daar sal ook na sy jongste uitsprake gekyk word.