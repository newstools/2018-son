’N JONG opkomende rugbyspeler wil sy droom uitleef, maar ’n gebrek aan geld staan in sy pad. Die 22-jarige Melvin ­Julius, wat op die plaas ­Nuwerus in die Breederivier- omgewing woon, is gekies om by die International Rugby Institute (IRI) in Pretoria te gaan slyp. Julius het in 2012 vir die Boland Akademie-span uitgedraf toe hy nog in gr. 11 was. Hy sê egter hy het nie die geld om die IRI-program by te woon nie. “My pa is in 2002 oorlede en sedertdien sorg my ma alleen vir my en my suster. “Dit gaan swaar, maar my ma het my deur die skool gedra tot in matriek. My suster is in gr. 10,” sê Julius. Dié vurige jong losskakel vertel die rugbygogga het hom gebyt toe hy in gr. 8 in Worces­ter op skool was. “Ek het ’n paar keer die Boland-skolespan gehaal, maar as gevolg van ’n gebrek aan geld kon ek nie speel nie. “Ja, dis maar in vandag se lewe hoe dinge is, maar ek sal nooit toelaat dat dit my setback is nie. “Ek het voortgegaan om te speel en ook my matriek klaargemaak.” Hy het vir Villagers Breërivier- en Miracles- rugbyklub gespeel waar hy verskeie trofeë ingepalm het. Die doel van die IRI is om talentvolle spelers te help om hul rugby na ’n professionele vlak te neem. Volgens Julius is die koste daaraan verbonde R49 000, waarvan hy self R35 000 moet opdok. Die res word geborg. Hy sê hy het reeds by verskeie plekke, boere en die Witzenburg-munisipaliteit gaan aanklop om hulp, maar was onsuksesvol. Die Witzenberg Abuse ­Crisis Centre het nou ingespring en hulp aangebied om borge te kry. Lesers wat wil help, kan 079 798 9853 skakel.