DIE Rastafariër-gemeenskap in die Helderberg is ontstoke. Dít is nadat ’n 14-jarige leerder aan die Hoërskool Rusthof in die Strand Woensdag nie toegelaat is om skool by te woon nie as gevolg van sy dreadlocks. Terrence Cupido is al sedert sy geboorte lid van die Rastafariër-geloof. ’n Onderwyseres het egter ’n demper op sy nuwe skooljaar geplaas toe sy hom huis toe gestuur het oor sy hare. Op die koop toe was dit Terrence se verjaardag. Die onderwyseres het glo aan hom gesê dat hy ’n rok moet gaan aantrek om by sy lang hare te pas. Woensdag het ’n groep ontstoke ouers voor die skool se hek vergader om hul misnoeë oor die voorval te wys. Johanna Slingers, Terrence se ma, sê hulle weet nie wat hulle gaan maak nie, want die skool wil nie die kind met die lang hare aanvaar nie. Sy sê: “Dis mos ’n slegte manier om jou hoërskoolloopbaan te begin. “Die laerskool het geen probleem met sy hare gehad nie. Daar word mos teen my kind gediskrimineer omdat hy ’n Rasta is.” Die ma sê haar kind se menseregte word geskend. Hulle wil nou die NGO Equal Educa­tion Law Centre nader, asook ’n klag by die SA Menseregtekommissie lê. Paddy Attwell, ’n onderwyswoordvoerder, sê skoolbeheerliggame kan ingevolge die Suid-Afrikaanse Skolewet besluit op dress codes, insluitend haarstyle. Hy sê skole kan ’n ouer vra om ’n brief in te handig van ’n godsdienstige leier om redes aan te voer oor hoekom ’n skool van sy dress code moet afwyk. Attwell het Terrence se ouers aangemoedig om die voorval by hul distrikskantore aan te meld sodat dit ondersoek kan word.