CRAIG Kesson, uitvoerende direkteur in De Lille se kantoor, se afwesigheid gister op ’n nuuskonferensie het die tonge los gehad. Die Kaapse burgemeester, Patricia de Lille, het die media toegespreek oor die Stad se verkryging van ander waterbronne. Toe ’n joernalis haar vra waar Kesson is, het sy gesê sy weet nie. Volgens De Lille het Kesson geen verskoning gemaak vir sy afwesigheid by die konferensie nie. Al die ander beamptes wat by die projek betrokke is, het dit egter bygewoon. News24 berig dat ’n verslag deur die regsfirma Bowman Gilfillan toon dat daar wantroue tussen top-beamptes in die Stad is.  Die verslag, wat nie aan die publiek bekend gemaak is nie, is laas week op ’n raadsvergadering voorgelê.  Dit volg nadat Kesson in ’n beëdigde verklaring beweer het dat De Lille bedrog van sowat R43 miljoen probeer toesmeer het. De Lille ontken die beweringe en het die regsfirma gevra om sy “feitelike onakkuraathede” reg te stel. Sy sê die Stad werk saam met die Wes-Kaapse en nasionale regering om die waterkrisis te takel. Volgens
 haar sal net 464 216 huishoudings deur die droogte-charge geraak word 
as dit deur die nasionale minister van finansies, Malusi Gigaba, 
goedgekeur word. “Uit dié sal net 52 510 meer as R150 per maand betaal. Die res sal minder as dit betaal,” sê De Lille.  Openbare deelname aangaande die instelling van die droogte-charge sluit Maandag om middernag.  
