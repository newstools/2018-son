CAROLINE Wozniacki het gister uiteindelik haar eerste Grand Slam-titel gewen. Dit was die 27-jarige ster se 43ste poging. Sy het gister vir Simona Halep met 7-6 (7/2), 3-6, 6-4 geklop om as die nuwe kampioen van die Australiese Ope Toernooi gekroon te word. Wozniacki van Denemarke het met hierdie sege as die wêreld se nuwe nr. 1-vrouetennisspeler oorgeneem. Sy het in trane uitgebars toe sy Halep van Roemenië in ’n epiese stryd uitoorlê het. Albei spelers moes mediese behandeling ontvang nadat hulle op die baan in die Rod Laver-arena weens warm vogtige toestande gesukkel het. Wozniacki het lank die titel as die wêreld se top-speler gedra, maar kon net nie daarin slaag om ’n Grand Slam-titel te verower nie. In 2009 en 2014 het sy die eindstryd van die Franse Ope Toernooi gehaal, maar kon nie die Grand Slam wen nie. Dit volg nadat sy reeds in 2010 die status as die wêreld se nr. 1- vrouespeler verwerf het. ’n Verheugde Wozniacki het agterna gesê: “Ek het vir jare van dié oomblik gedroom. En om vandag hier te wen, is ’n droom wat verwesenlik word.” Dié sege beteken dat sy Halep Maandag weer as die wêreld se nr. 1-vrouespeler vervang. Wozniacki het die eerste Deense vrou geword wat daarin kon slaag om ’n Grand Slam-titel in te palm. Halep wou ook bitter graag haar eerste Grand Slam-titel wen om dit by haar status as die wêreld se nr. 1-vrouespeler te voeg. Sy het nou die Aussie- Ope en twee Franse Ope-eindstryde verloor. Sy sê: “Ek is uiteraard teleurgesteld, maar Caroline was vandag (gister) beter as ek. Ek het nog baie jare oor en ek sal aanhou veg. Hopelik gaan ek weer eendag die kans kry om hiervoor te vergoed.”