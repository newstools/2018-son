ALMAL het die skote gehoor afgaan. Tog kon mense hulle nie indink vir wie die doodskote bedoel is nie. Leroy Abrahams (25) van Westridge in Mitchells Plain sou nog in die komende dae saam met sy familie die klopse en liggies in die Kaap gaan kyk het.  Die jong man wat op die Town Centre ge-broke het, se lyk is gister omstreeks 08:00 op Duneside-heuwel in Westridge gevind. Sy neef het op sy lyk afgekom. Abrahams word beskryf as iemand wat nooit onbeskof was nie en het net liefde vir sy familie gehad het. Abrahams se suster Kim van der Vint (29) het gesê sy sal haar broer mis omdat hulle ’n goeie verhouding gehad het. Sy het hom ’n dag vóór sy dood laas gesien. “Ek verstaan nie hoekom dit met hom gebeur het nie. Hy was ’n vreedsame persoon, al was hy op drugs.” Volgens Abrahams se niggies Berchè James (31) en Roxanne Green (29) was hul neef altyd saam met sy kinders en girlfriend. “Ons kan dit nie glo nie. ­Shame, hy’t nog ’n klein baba van net ses weke oud.” Een van Abrahams se anties het ook gister op die toneel vertel hoe sy die skote net ná o2:00 gehoor het. “Ek het gewonder waar Leroy is. Toe sien ek hoe laat dit is. “Die volgende oomblik het pictures van hom deur my kop ge-flash wat so mank-mank na die huis loop, maar hy was nog oukei.”  Volgens ’n betroubare informant is Abrahams vyf keer raak geskiet. Die persoon het verduidelik: “Een skoot was in sy kop, twee in sy rug en twee aan die regterkant van sy borskas.” Daar is nog geen getuies in die moordsaak nie. “Hy was nie ’n gangster nie, maar hy het stout goed aangevang.”  Van der Vint het ook ­gister bevestig dat die einste neef wat haar broer gevind het, intussen vir ondervraging geneem is. Volgens van der Vint is die neef ’n gangster en het ’n vars krapmerk aan sy sy gehad. “Toe hy in die polisiekar klim, toe sê hy nog: ‘Toe ek die lyk omgedraai het, het ek gedink ek hoop nie dis Leroy nie.’ ” “Hoe het hy geweet dat die lyk daar lê? Hoe het hy daai vars krapmerk gekry?”  Kapt. FC van Wyk, ’n polisiewoordvoerder, het die voorval bevestig en gesê niemand is al gearresteer nie.  Hy het egter bevestig iemand is vir ondervraging geneem. “Die polisie se ondersoek gaan voort.” 