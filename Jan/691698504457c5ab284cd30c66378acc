PATERNOSTER. – Hy het na bewering in sy kar gesit en drink, en gesien hoe ’n groep jong laaities met ’n water­besparingsbordjie sing. Toe klim hy uit, gooi sy bier­bottels in ’n vullisdrom en gaan slaan die een seun bloedmond. Dit is na bewering hoe Gordon Swarts, ’n verkeersbeampte van Vredenburg, op 8 Januarie sy vuiste die praatwerk laat doen het. En hieroor is Bruce Jordaan, die pa van Bruce jr. (15), hoogs die bliksem in. Volgens Jordaan sr. het sy seun en twee van sy maats op die strand gespeel toe Swarts hulle genader het. “Een van die waterbesparingsbordjies het afgewaai en my seun en sy maats het dit opgetel en songs begin sing van hoe mense water moet bespaar. “Swarts het by die vismark in sy kar gesit en drink. Toe klim hy uit, gooi sy leë bierbotteltjies in die drom en gaan gryp my kind voor sy bors en slaan hom.” Jordaan sê sy seun het homself losgeruk en gevlug, waarna Swarts hom in sy kar agternagesit het. “Ek is na die huis waar Swarts gekuier het om hom te konfronteer. “En toe ek daar kom, toe staan hy (Swarts) daar met ’n glas bier in die hand. “Toe die polisie opdaag, het ’n beampte vir my gesê hulle kan hom (Swarts) nie arresteer en agter in die vên laai nie, want hy is ’n staatsamptenaar wat hulle vir miljoene kan sue. “Hy rand ’n minderjarige aan en as verkeersbeampte sit hy in die openbaar en drink én bestuur, maar hy kan nie agter in ’n vên sit nie?” wou Jordaan weet. Hy sê hulle het elke polisiestasie in die streek gebel om te hoor of Swarts daar toegekap is. “Dis nou nadat hy van die toneel weg is en voor in die polisievên gesit het. Soos wat ons kan aflei, is hy (Swarts) nie toegesluit nie.” Swarts het swaar gesug toe Son op Sondag hom om kommentaar nader. “Ai, ek het nie eens ’n prokureur nie en ’n mens moet so versigtig wees wat om te sê, want daar lê so baie stories rond oor dié voorval. “Ek wil baie graag praat en my kant stel, maar ek sal eers regs­advies moet inwin,” het Swarts gesê. Swarts het egter glo in ’n Whats­App-boodskap aan die gesin gesê hy is bitter jammer oor die voorval. Ethne Julius, woordvoerder van die Saldanhabaai-munisipaliteit, sê hulle is bewus van die bewerings. “Daar is tans ’n interne proses aan die gang om die kwessie te ondersoek. “Ons keur nie enige voorvalle van dié aard goed nie en sal sonder om te skroom optree in lyn met ons beleide en prosedures,” verduidelik Julius. Sers. Noloyiso Rwexana, polisiewoordvoerder, het bevestig ’n klag van gewonde aanranding word in dié stadium ­ondersoek. Volgens haar is ’n arrestasie uitgevoer en die verdagte sal Dinsdag in die landdroshof in Vredenburg sy ­verskyning maak. 