MET skole wat Woensdag landwyd heropen het, meen die onderwysdrukgroep Equal Education (EE) die Oos-Kaapse onderwys­departement (OKOD) moet in 2018 verseker dat skole veilige en bevorderlike omgewings is vir onderrig en leer. Mila Kakaza, die EE se Oos-Kaapse woordvoerder, sê dit is ook belangrik dat die OKOD toesig hou oor die implementeringsagente en kontrakteurs wat verantwoordelik is vir die bou van skole. “Hulle moet aanspreeklik gehou word vir stadige vordering en die onvermoë om projekte te lewer. “Swak infrastruktuur by skole hou vir baie leerders in die Oos-Kaap groot gevaar in. “Die provinsie het die grootste agterstand in die land.” Volgens Kakaza moet skole aan die basiese norme en standaarde vir infrastruktuur voldoen. “Daarvolgens moes alle skole wat van onvanpaste materiaal gebou was, teen 29 November 2016 vervang gewees het. Hulle moes ook toegang kry tot water, elektrisiteit en sani­tasie,” verduidelik sy. Kakaza meen ’n komplekse interaksie van faktore dra by tot die tekort aan onderwysers. Verskeie skole in die Baaise North­erns het te min leerkragte. “Hoewel inskrywings by en die getal gegradueerdes van aanvank­like programme vir onderwysersopleiding toegeneem het, is daar steeds ’n wanverhouding tussen die vak en die kwalifikasies van onder­wysers in die onderwysfases en die behoefte in skole. “Tekorte aan onderwysers vir die grondslagfase is veral ernstig. In die Oos-Kaap word die gebrek ver­erger deur die posvoorsiening­stelsels wat nie in die skole se behoeftes voorsien nie.” Volgens Kakaza word onder­wyser­toekennings nie aangepas wanneer leerdergetalle in sekere skole af- of toeneem nie. “Een van die oorsake hiervan is dat die OKOD nie die infrastruktuur het om te reageer op leerdermigrasie binne die provinsie sowel as van ander provinsies nie. Die OKOD moet ook verseker dat hy ’n posverskaffingstelsel vir onderwysers ontwikkel wat aanpas by leerder-migrasie en veranderings in skoolinskrywings.” Hoewel die OKOD bly hoop dat matriekuitslae sal verbeter, is die laaste matriekslaagsyfer weer verlede jaar in dié provinsie aan­ge­teken. Kakaza sê grondslagfase­onderwys (gr. R tot 3) van ’n swak gehalte dra baie by tot onderpres­tasie in matriek. “Leerders wat nie teen die einde van gr.3 vlot kan lees nie, kan nie later in ander leerareas sinvol aan leer­uitkomste deelneem nie. “Dis omdat die kurrikulum van gr. 1 tot 3 daarop fokus om die kind te leer lees. Van gr. 4 verskuif die klem na lees om te leer. “As leerders in die grondslagfase sukkel, sal dit vir hulle waarskynlik onmoontlik wees om matriek goed te slaag en ’n universiteitsgraad te behaal,” verduidelik Ka­kaza. Sy sê die EE moedig die Oos-Kaap aan om die departement van basiese onderwys te ondersteun om die vroeë leesstudie tot 500 skole in die provinsie uit te brei. “Hoe die onderwyser klasgee, het ’n beduidende impak op lees­uitkomste. Ons vra die OKOD verder om in die grondslagfase groot klasse uit te skakel.” Die departement sal in ’n latere stadium kommentaar lewer.