MEER as 11 000 leerders in die Wes-Kaap het nog nie ’n plek in een van die provinsie se skole nie en die meeste skole is reeds vol.  Volgens Jessica Shelver, woordvoerder van die Wes-Kaapse onderwysdepartement (WKOD), is dit veral gr. 1- en gr. 8-leerders wat nog nie geplaas is nie.  “Verlede jaar het ons beamptes in die derde en laaste kwartaal hard gewerk om leerders by skole te plaas.  “Teen Desember het ons die getal leerders wat nie in ’n skool plek het nie van 19 910 tot 11 249 af­gebring.”  Ouers het tot 24 Maart verlede jaar gehad om hul kinders vir die 2018-skooljaar in te skryf. Skole moes die ouers teen 3 Junie 2017 skriftelik terugvoer gee oor hul aansoek. Die ouers moes teen die einde van die tweede kwartaal van ver­lede jaar bevestig het dat hulle die plek aanvaar. Shelver sê ouers sal nie hul kinders kan inskryf waar hulle wil wees nie; ouers sal moet tevrede wees met die skool wat deur die departement se distrikskantore aangewys word. Shelver sê die meeste skole is reeds tjok-en-blok vol.  “Ons kan ouers na skole verwys waar nog plek is. Dit geld egter net vir sekere areas en grade.”  Die WKOD se grootste uitdaging wat ongeplaaste leerders betref, lê by gr. 1 en 8, die eerste graad van onderskeidelik ­laer- en hoërskool.  Die uitdaging word selfs groter wanneer ’n mens inwoners van ander provinsies in ag neem wat liewer hul kinders in die Wes-Kaapse skole wil laat skoolgaan.  “In vyf jaar het meer as 130 000 leerders van hoofsaaklik die Oos- na die Wes-Kaap getrek. Dit plaas nie net die WKOD onder druk nie; dit maak dit ook onmoontlik om te beplan.  “Ons doen ’n beroep op ouers wat vanjaar in die Wes-Kaap aangekom het om die WKOD se betrokke distrikskantoor te kontak om hul kinders so gou moontlik geplaas te kry.” 