’N SAKEMAN van Mitchells Plain en ’n blad­opmaker van Son wat op 140 klagte van bedrog teregstaan, is gister op borgtog van R5 000 elk vrygelaat. Munier Abrahams (41), eienaar van ’n car rental-maatskappy in Epping, en Janice Ohlson (40) het gister ’n tweede keer in die landdroshof in Kaapstad verskyn. Hulle is voorverlede week in hegtenis geneem. Volgens die polisie was die twee betrokke by die vervalsing van werkroosters vir die veroordeelde bedrieër Sylvano Hendricks, ook bekend as Queeny Madikizela-Malema. Volgens die polisie is die vals werkroosters aan korrektiewe dienste verskaf terwyl Queeny op parool was. Dié dokumente het Queeny in staat gestel om vrylik in die Wes-Kaap rond te beweeg en misdaad te pleeg, het die polisie aangevoer. Ohlson en Abrahams se inhegtenisneming is die gevolg van ’n jaar lange ondersoek deur die ­polisie se intelligensie­gedrewe eenheid. Adiel Jansen, staatsaanklaer, het gesê die staat staan nie borgtog teen nie. Adv. Adrian Samuels, vir Abrahams, en Luzuko Guma, vir Ohlson, het geen besware teen die bedrag van R5 000 gehad nie. Kontak Landdros Joe Magele het borgtog toegestaan en gesê Ohlson en Abrahams mag nie met mekaar praat voordat die saak afgehandel is nie. Hulle mag ook nie kontak met die klaer maak of in aanraking met staatsgetuies kom nie. Hul borgtogvoorwaardes sluit verder in dat hulle hul elke Vrydag by hul naaste polisiekantoor moet aanmeld. Buite die hof het Guma gesê daar is steeds nie duidelikheid oor wat presies die klagte is en hoe dit inmekaarpas nie. “Die belangrikste taak was om my kliënt op borgtog uit te kry,” sê hy. “Soos die saak verder verloop, sal ons meer duidelikheid kry.” Die saak dien op 15 Maart weer in die hof.