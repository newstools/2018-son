UITENHAGE se krieketspan het Sondag in die Nelson Mandelabaai-premierliga een van sy beste oorwinnings in ’n lang tyd behaal. Hy het Gelvandale met 38 lopies geklop in ’n wedstryd wat deur die boulers oorheers is. Die kragmeting het op die Gelvandale Oval in Port Elizabeth plaasgevind. Net die vorige naweek nog het Gelvandale ’n groot sege behaal oor die verdedigende kampioen, Unit­ed. Uitenhage kan dus baie tevrede wees met sy oorwinning. Hy het 132 lopies aangeteken en Gelvan­dale vir net 94 uitgehaal. Darius Botha (26) en Zakir Patel (25) het in Uitenhage se beurt vir die beste kolfbydraes gesorg. Craig Stevens, Remano October en Josh Dolley het twee paaltjies elk vir die tuisspan laat kantel. Die wenteiken het nie vir Gelvandale te moeilik gelyk nie, maar Uitenhage het met ’n puik span­poging in die veld vorendag gekom. Corné Botha en Nathaniël Howard het elk drie paaltjies ingeoes. Patel en Juan Engelbrecht het hulle met twee paaltjies elk baie mooi ondersteun. Cheslin Plaatjies (24), Stevens (19) en Jarryd Lookwhy (18) het hard probeer, maar die taak was te groot vir Gelvandale se kolwers. Union het 268/4 aangeteken en Schauderville vir 111 lopies uit­gehaal om met 157 lopies te wen. Ryno van Zyl (102) en Rian Venter (72*) het skitterende kolfwerk vir die wenspan gelewer. Ryan Hamilton (4/33) het die meeste skade met die bal aangerig. Gary Ova het moedig vir Schauderville probeer walgooi. Hy was met 2/38 sy span se beste bouler en het ook met ’n onoor­wonne beurt van 36 die meeste lopies vir sy span aangeteken.