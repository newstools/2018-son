SOWAT 4 000 gr. 1’s en 6 000 gr. 8’s het nog nie plek by skole in die Wes-Kaap gekry nie. Die Wes-Kaapse sekretaris van die onderwysersvakbond Sadou, Jonovan Rustin, het gesê volgens hul skattings is dít die droewige verhaal van die gebrek aan plek vir leerders by skole in die Wes-Kaap. “Ons is diep teleurgesteld met die huidige stand van sake waar sowat 11 000 leerders sonder plek in skole sit. “Dit veral omdat ons al in Desember vir die (Wes-Kaapse) minister (van onderwys, Debbie Schäfer) gevra het wat haar plan is om te verseker dat daar vir elke kind plek in ’n skool sal wees.” Rustin het gesê die probleem kan slegs opgelos word as die Wes-Kaapse onderwysdepartement (WKOD) ’n langtermynplan het om aandag aan die kwessie te gee. “Aan die ander kant sit ons met voormalige model C-skole wat leerders wegwys en sê hulle is vol. “Maar wat ‘vol’ vir so ’n skool beteken, geld nie vir skole op die Kaapse Vlakte nie. “Daar moet duidelike norme en standaarde opgestel word om te bepaal presies wat ’n skool vol maak. “Ons sit nou met die probleem dat duisende kinders nie hul eerste jaar van skool gaan begin nie en nog duisende nie hul eerste jaar op hoërskool gaan begin nie. “Ja, die WKOD sê hy gaan mobiele klaskamers by skole oprig, maar teen die tyd dat dit voltooi is, sal dit tyd vir die eerste assesserings wees. “Wat dan van die kinders wat so pas plek by ’n skool gekry het?” wou Rustin weet. Jessica Shelver, ’n woordvoerder vir Schäfer, het gesê groot uitdagings steek tans ’n stok in die wiel van hul werksaamhede. Gestroom “Dit kos gemiddeld R12 000 per jaar om onderrig aan elke leerder te verskaf. “Dit sluit allocations vir norme en standaarde in, sowel as die gemiddelde opvoeder-salaris per leerder. “Die afgelope vyf jaar het 130 000 leerders van ander provinsies na die Wes-Kaap gestroom en dit het die Wes-Kaapse regering ’n addisionele R1,56 miljard uit die sak gejaag,” het Shelver gesê. Sy het bygevoeg hulle gaan hul uiterste bes probeer om ál die kinders so gou moontlik in skole geplaas te kry.