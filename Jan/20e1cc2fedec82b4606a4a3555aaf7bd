“JA, PITTEKOP, hardewange, wat soek jy op die bed!?” Neville Pietersen (42) beweer ’n spook het hom een aand dié beledigende woorde toegesnou. Hy sê dit was nie lank nie, toe smyt die spook hom deur die lug en dop sy bed om.  Pietersen, van Ocean View, Jeffreysbaai, sê sy arms pyn nóú nog nadat die spook hom uit die bloute aangeval het. Volgens Pietersen huur hy ’n kamer by mense. Hy sê nou onlangs lê hy en sy boesemvriend, Hewitt Hector, een aand in die kamer. Hul beddens staan langs mekaar. Pietersen sê Hector het al geslaap toe hy vir hom ’n entjie light. Pietersen sê toe hy opkyk, toe hang daar ’n spook hoog in die lug voor hom. Hy sê die next oomblik, toe sê die spook vir hom: “Ja, pittekop, hardewange wat soek jy op die bed?” Pietersen kap toe terug na die spook met: “En jy, jou klein ogies nes ’n kobra-slang! Jou groot gevreet nes Jeffreys se see! Matras “Die hemel wil jou seker nie hê nie oor jou vieslike maniere, nou wil jy mý kom sê.” Pietersen sê die next oomblik toe lig daai spook hom met matras en al op en gooi hom kliphard op die vloer.  Hy wys aan Son hoe die bedkassie hom gekap en hy hom nerf-af geval het. Hy sê toe is dit hy en die spook, want toe is daai spook kwaad. Volgens Pietersen het spook se kind hom toe weer opgetel en op die grond neergesmyt. Hy sê toe skel hulle mekaar. Hector het toe wakker geword van die lawaai. Volgens hom kon hy nie die spook sien nie, maar Pietersen het gesê hy moet kom help. Hector sê: “Ek het net gesien Neville se wind is uit, want hy’t amper vyf minute doodstil gelê voordat hy weer begin skel het.”  Pietersen sê dis veral op koue aande dat die spook so op sy stukke is.