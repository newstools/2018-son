VRYWILLIGERS van GrandWest het weer saamgespan om skoolkinders te help. Dié keer was dit om kinders van Wingfield Primêr in Kensington by te staan. Die werkers het laas jaar al begin om skryfbehoeftes in te samel om aan dié skool te skenk. Die skenking is in ’n seremonie op 19 Januarie by die skool gedoen. “Ons het verlede jaar met die Stationery Drive-projek begin. Tóé het ons skryf­behoeftes aan die Laerskool Easter Peak in Manenberg gegee”, sê Heidi Edson, die bestuurder: sosio-ekonomiese ontwikkeling van Sun International. “Op Wêreld­geletterdheidsdag in September laas jaar het GrandWest reeds boeke aan Wingfield Primêr geskenk. Nou het ons dit met skryfbehoeftes opgevolg.” Volgens Edson het personeellede van GrandWest 140 bokse skryfbehoeftes vir gr. R- en gr. 1-leerders gepak. “In die bokse is skryf­boeke, potlode, uitveërs, liniale, skêre, inkleurboeke en inkleurpenne, oortrek­papier en blokkiesraaisels. “Skryfbehoeftes in die klaskamer is baie belangrik vir kinders. “Dit is ’n groot uitgawe vir ouers en baie kan dit nie bekostig nie,” sê Ed­son. “Ons is baie bly dat die personeel van GrandWest vrywillig dié bokse vir die kinders ingepak het. “Ons by GrandWest probeer altyd om die ekstra myl te loop en aan die gemeenskap terug te gee.”