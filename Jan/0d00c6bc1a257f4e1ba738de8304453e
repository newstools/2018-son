ALTESAAM 19 mense is gisteroggend beseer toe ’n ligte voertuig in ’n taxi vasgery het. Die ongeluk het in Bellville, Kaapstad, op die Durbanweg- en N1-afrit gebeur. Die taxi het op sy sy gelê toe die paramedici op die toneel aankom. Verskeie passasiers het by die toneel rondgestaan. ’n Vrou was in die taxi vasgekeer. Allerlei toerusting moes ingespan word om haar uit die taxi te bevry. Die slagoffers se beserings wissel van gering tot ernstig. Die owerhede ondersoek die oorsaak van die ongeluk.