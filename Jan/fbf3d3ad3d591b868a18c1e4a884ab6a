HAAI, Sonlanders! Ons begin vandag met ’n splinternuwe verhaal, Vorentoe. Dié verhaal is uit die pen van CHARLES DAVIDS. Geniet die eerste hoofstuk! ‘Albie!” roep die angstige vrou.Sy probeer haar man wakker maak, maar kry dit nie reg nie.Sy sukkel nou al vyf minute. Sy weet hy is moeg, maar sy moet aanhou probeer. “Komaan, my skat, ek wiet djy’s moeg, ma’ wat kan os anneste maak?”“Jinne, Des! Net nog soe ’n paa’ minute, man! Joh! ’n Man is moeg …” antwoord Albie en sluimer terug droomland toe, maar forseer homself onmiddellik om regop te sit terwyl hy terselfdertyd sy arms sywaarts strek om van die luukse gedagte van slaap ontslae te raak.Des soen haar man en verlaat hul kamer sodat hy privaat kan wees om die Here se gebed te bid.Sy bind haar hare in ’n poniestert vas. Des is al van drie-uur af wakker. Dis nou net so ná vier.Sy is ’n goeie vrou; haar familie kom altyd eerste, en sy sorg altyd dat haar vier kinders van die beste dinge kry wat sy kan bekostig. Die oggend gaan sy gang soos elke ander oggend en sy doen wat sy moet. Maar die slepende gedagtes van hul verlede is nooit ver weg nie … dinge was nooit soos dít nie.Intussen is Albie steeds besig om te bid in die slaapkamer en vandag het hy spesiale versoeke vir God.Hy wil by God weet hoekom dinge so verkeerd geloop het vir sy familie. Verskuldig Hy het tog probeer om altyd die regte dinge te doen … maar dit het dan net méér probleme veroorsaak, maar hoekom? Hy vra God vir leiding vir vandag en om asseblief sy familie te beskerm.Albert beweeg sy skraal lyf na die klein badkamer om te skeer en te stort. Terwyl hy sy gladde hare kam, raak hy skielik bewus van hoe sleg hy lyk.Hy sien die lyne oor sy gesig, asof hy dit vir die eerste keer sien en hy voel skaam; skaam vir wat met hom gebeur het … met sy lewe … en hy maak ’n belofte aan homself om altyd op God te vertrou en nooit hoop te verloor nie; kyk net vorentoe … na die toekoms.“Ek is dit aan myself verskuldig. Ek moet verander vir beterskap voordat ek regtig vir Des en die kinders kan help,” fluister hy.Des neurie ’n deuntjie van ’n langvergete liedjie, ’n geheimsinnige glimlag op haar mooi gesig. Sy berei haar familie se middagetes vir die dag.Sy beweeg saggies verby die kinders se kamer, versigtig om hulle nie wakker te maak nie.O! haar liefde vir haar kinders! Dis bodemloos en eindeloos!Des is ’n sterk vrou, maar sy was nooit so af en desperaat soos nóú nie; nooit in haar hele lewe nie … goed gebeur in die lewe …Sy forseer haarself uit dié dreigende gedagtes.Tevrede dat alles in orde is vir dié Maandag beweeg sy terug slaapkamer toe om seker te maak haar man is gereed vir die dag.Hy ís gereed en ná ’n stewige bord mieliepap en eier op roosterbrood is hy sommer heeltemal gereed.Albie kry ’n lekker stywe drukkie by sy vrou. Dan klim hy in sy taxi en reverse uit sy oprit. Hy ry straatop om Toto, sy guardjie, op te tel.Dié tyd van die oggend heers daar ’n grillerige stilte. Hy hoop Toto is gereed, want hy hou glad nie daarvan om buitekant dié se huis te wag nie. Dis eenvoudig nie veilig nie … die gedurige skietery en bendegeweld is aan die orde van die dag.’n Mens sit jou lewe in gevaar net om daar te wéés, wat nog van daar wóón. Ná wat vir hom soos ’n ewigheid voel, maak Toto uiteindelik sy verskyning en die opgewekte bui van die jong man ruk Albie uit sy gepeins.“Mornings, mornings, Mister H! Hoe ganit vandag? Ek voel mos lekketjies, man, Mister H. Yoh!”“En nou? Lat djy soe excited is in dié koue weer?” vra Albie. “Ek het gisteraand heeltyd met Andrea ge-chat!” antwoord Toto met ’n breë glimlag op sy vet gesig.Voordat hy nog kan antwoord, vertel Toto baie opgewonde van sy laatnag-chat-sessie met Andrea.“Sy’s rêrig cool, Mister H,” eindig hy uiteindelik af.“En van wanne af het djy ’n girlfriend?” terg Albie hom. “Ek willie hoor van ’n chat-tery nie. Ek wil haa’ eers sien met my eie oë voor ek jou glo.”“Hoo’ dié man! Yoh, Mister H dink rêrag ek kannie ’n kind chase nie, nè?! antwoord Toto, glad nie meer so opgewonde nie. “Ouw, die ou kyk ’n man nogal byrie gesig!”Toto se ego vat ’n beating en hy sink weg in ’n see van absolute stilte.’n Paar strate verder staan die gewone groepie passasiers wat soggens en saans met Albie se taxi Retreat-stasie toe ry.Toto is onmiddellik uit sy kwaai bui. Hy sit rap-musiek aan (om Mr. H terug te kry omdat hy hom geterg het) en groet die passasiers.“Môre, môre, mense! Hoe ganit vandag, antie Moena?” So tussen dié en die rituele groetsessie rap Toto ook saam met wie ook al besig is op die CD.Hy weet Mr. H hou nie van rap nie, maar dis sy manier om Mr. H terug te kry.Hy geniet dit gate uit en alle gedagtes aan Andrea is nou al iets van die verlede.Vanoggend is die atmosfeer maar ietwat aan die droewige kant. Die Kaapse weer weet ook net hóé om ’n mens se dag te bederf.Dis ’n gewone Maandagoggend soos vele Maandae voor dié een; mense gaan hul gang soos hulle normaalweg doen.Oral in die Kaapse Vlakte word gesinne nog wakker en kry hulle hulself gereed om nóg ’n droewige Kaapse wintersdag aan te pak.Sommige mense vat die pad na hul kantore, vele ander is baie haastig om betyds by die fabrieke uit te kom, terwyl senuweeagtige onderwysers hul kinders by hul spoggerige skole aflaai. Werklikheid Te midde van als is daar die Kaapse Vlakte se taxi’s – minibustaxi’s met ’n skuifdeur. En daar is baie van die taxi’s – duisende.Jan Publiek sien hulle meestal as ’n onnodige oorlas op ons paaie. In werklikheid is hulle inherent deel van ons gemeenskappe.Die taxi-gemeenskap verskaf vervoer aan die massas wat nie hul eie motorkarre, bakkies of minibusse het nie.Mense wat vir min geld werk, sal beswaarlik hul werkplekke bereik as dit nie vir die taxi-vervoerstelsel was nie.Die taxidrywers en hul guardjies is normale mense wat net probeer geld verdien om hul lewenstyl te handhaaf.Dis ’n baie koue, nat wintersoggend en om jouself vir werk reg te kry, kan vir die swaksinniges ’n onmoontlike taak word, maar nie vir die skoolverlater Elton nie.Dis net nóg ’n dag in die Kaapse Vlakte se “paradys”.Elton is ’n lang, skraal seun en hy hou daarvan om verspotte, groot klere te dra. Hy beweeg stadig en praat selfs nog stadiger ... Lees môre verder