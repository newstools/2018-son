DIE Stad Kaapstad het Donderdag die eerste toetsboorgat op die Kaapse Vlakte begin boor, berig News24. Aangesien die ergste droogte in jare die Wes-Kaapse damme laat opdroog, is die Stad genoop om alternatiewe waterbronne te vind. Die hoop is dat ondergrondse akwifers 80 miljoen liter water per dag sal lewer. Die burgemeester, Patricia de Lille, het die site besoek. De Lille het gesê dis die eerste keer in die geskiedenis van Kaapstad dat geboor word vir water wat miljoene jare onbenut ondergronds lê. Die Stad gaan probeer om 40 miljoen liter water per dag uit die Tafelberg-akwifer en dieselfde volume uit die Atlantis-akwifer te put.