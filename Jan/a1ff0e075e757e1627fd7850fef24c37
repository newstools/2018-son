SY AFGESTORWE lover wil hom nie met rus laat nie. Boonop is hy bang om te trou, want sodra hy ’n meisie het, dan gee sy hom hel. Verlede week was spook se kind weer op haar stukke. Sy was so aggressief dat sy Louwin Messel (55) se voete onder hom uitgeskop en hom toe twee snotklappe deur die gesig gegee het. Toe hy haar smeek met dié woorde: “My appelliefie, ek is baie lief vir jou. Dis net jou wat ek wil hê,” toe raak die spook rustig.  Die oë van Messel, alias Papoe, van Misgund in die Langkloof staan soos twee wit pierings terwyl hy vertel van sy ordeal met spook se kind. Hy sê verlede week was hy op pad terug huis toe van ’n vriend af. Messel sê toe hy weer sien, is daar ’n bloedrooi vuur voor hom. Hy sê soos hy nader na die vuur stap, hoor hy skielik ’n stem wat vra: ‘Hêi wie’s jou blerrie gat?’  Messel sê hy het hom toe yskoud geskrik.  Hy sê toe hy hom weer kom kry, toe staan die spookmeisie, sy afgestorwe girlfriend, voor hom. “Ek sê toe vir haar sy’s ’n spook en ek is ’n mens, ek wil haar nie hê nie.” Messel sê hy was ever so spyt hy’t hom so sterkgevreet gehou.  “Toe ek weer sien, toe skop sy my voete onder my uit en gee my twee moerse klappe.”  Hy sê hy’t sommer net daar snot en trane begin huil en die spook gesoebat om hom te los.  Messel sê die gesmeek het sweet boggherol gehelp, want sy het net aangehou ruk en pluk. “Ek se toe vir haar: ‘My appelliefie, ek is baie lief vir jou. Dis net jou wat ek wil hê.” Hy sê toe eers raak sy rustig.  Volgens Messel het hy toe die kans aangegryp en na ’n vriend se huis gehardloop. Die vriend, wat uit vrees vir viktimisering deur die spook glad nie sy naam genoem wil hê nie, sê dis lankal dat die spook Messel so verpes. “Ek gaan nie my naam gee nie, want ek gaan nie laat ’n spook my bek stukkend klap nie.” Volgens Messel het die spook-girlfriend hom al ’n vorige keer gedreig toe hy op trou wou staan. “Ek kon nooit eens trou nie, want sy’t my gedreig. So, ek bly maar single.” Hy sê mense wat hom nie glo nie, kan gerus een aand by sy huis kom oorslaap. Messel sê verder: “Ek kan nie eens ’n saak van aanranding by die polisie gaan maak nie, want hoe gaan hulle haar in die hof kry?”