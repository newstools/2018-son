ELLEN Page (30) is ’n getroude vrou. Eonline.com berig Juno-ster het op Instagram aangekondig sy het met die beroepsdanseres Emma Portner afgehaak. Die twee Kanadese is sedert Julie verlede jaar saam. Ellen het ’n foto van hul hande – trouringe en al – op die web gelaai en daarby geskryf: “Kan nie glo ek kan hierdie besonderse vrou my vrou noem nie.” Dis nog nie duidelik presies wanneer die twee getroud is nie. Ellen het in 2014 uitgekom tydens ’n geleentheid wat die welstand van LGBT-jeug bevorder. “Ek is vandag hier omdat ek gay is en dalk ’n verskil kan maak,” het sy toe gesê. “Om ander te help om ’n makliker en hoopvoller tyd te hê ... Ek voel ek het ’n persoon­like verpligting en ’n maatskaplike verantwoordelikheid.”