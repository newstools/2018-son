MAURICIO Pochettino, bestuurder van Totten­ham Hotspur, sê hy verwag Harry Kane sal nog sommer baie rekords verbeter. Dit volg nadat die 24-ja­rige Kane gister weer twee doele aangeteken het. Spurs het Everton met 4-0 in die Wembley-stadion geklop. Kane het Spurs se voorste doelskieter geword met 98 doele sedert die ontstaan van die Engelse Premierliga (EPL). Spurs se vorige rekordhouer is Teddy Sheringham (97). Maar waar Sheringham dit in 236 wedstryde gedoen het, het die doelevraat Kane dit in net 135 wedstryde reggekry. Son Heung-min en Christian Eriksen het Spurs se ander doele aangeteken om hul onoorwonne lopie tot ses wedstryde te verleng. Pochettino sê: “Harry­ is talentvol. Hy is só professio­neel. Ek is baie bly vir sy onthalwe. “Hy verdien ál die krediet en lof wat hy kry. Hy is werklik ’n uitsonderlike speler. Die Argentyn voorspel: “Ek verwag dat hy nóg meer rekords in die EPL sal breek.” Kane het dié seisoen tot dusver 20 doele in die EPL aangeteken. Dis reeds drie meer as enige ander speler in dié kompetisie. Kane het egter nog ’n lang pad om te stap voordat hy Jimmy ­Greaves se rekord van die meeste doele nóg vir die klub, 266, verby te steek. Hy het ook 28 doele in 28 wedstryde vir sy klub aangeteken. Intussen het Everton se bestuurder, Sam Allardyce, sy span se professionaliteit bevraagteken ná die spelers se vertoning. – BBC