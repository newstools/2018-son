GEORGE. – Oornag raak ­Rudolph, ook bekend as ­Hitler, toe George se eie geveerde grys celebrity ná sy Son-storie! Nog beter nuus oor die verlore gladdebek-papegaai waaroor Son Vrydag berig het, is dat hy nou veilig terug by sy huis is. Sy eienaar het die regte pass­words – woorde in Rudolph se woordeskat – aan die Dierebeskermingsvereniging verskaf. Hitler, soos die geveerde gladdebek se eienaar, Jacques van der Mescht, hom noem, is op 27 Desember 2017 by Palm Tyres in George se middedorp gevind. Van daar is hy toe geplaas in die sorg van die DBV, waar hy die werkers twee weke lank vermaak het. Van der Mescht het Vrydag gehoor van Hitler se Son-status en besef dis bes moontlik sy verlore gladdebek. Hy het hom sommer dadelik gaan haal. Hy sê: “Rudolph is vier jaar oud. Ons noem hom Hitler, want hy staan vir niks terug nie.” Van der Mescht sê hulle het ’n groot hok in die huis en soms gaan sit hulle hom in ’n kleiner hok in die tuin. Op 27 Desember was Hitler in die kleiner hok. Van der Mescht vertel: “Ek het vlerke hoor klap en net gesien hoe Hitler oor ’n muur vlieg. “Op een of ander manier het hy die hok se hek oopgemaak. “Ons het gesoek en die kinders het selfs die strate met hul fietse ingevaar, maar sonder sukses.” Hy vertel van die hereniging: “Toe hy my sien, het hy dadelik begin dans.” Volgens Van der Mescht gooi Hitler gewoonlik sy bak om wanneer hy klaar sy kos gevreet het. “Dan sê hy: ‘Kyk hoe mors jy!’ ” Dit was die password!