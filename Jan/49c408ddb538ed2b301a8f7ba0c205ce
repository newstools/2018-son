LIVERPOOL het gister op Anfield bewys hy kan enige span op aarde klop, maar dit het walgooi en sweet gekos om te seëvier. Dis toe die Reds die sogenaamde “beste Engelse span van alle tye”, soos die Britse media Manchester City ophemel, gister met 4-3 gestuit het – en dit sonder Phillipe Coutinho wat na Barcelona geskuif het. Jürgen Klopp, bestuurder, se Liverpool-span het in die proses die Premier­liga-voorloper, City, sy eerste knou ná 23 ligawedstryde toegedien. Doele deur Alec Oxlade-Chamberlain, Roberto Firmino, Sadio Mané en Mohamad Salah het Liverpool se sege verseker. Belangriker is die Merseysiders weer gelyk met Manchester City en Chelsea (albei 47 punte) wat onderskeidelik die tweede en derde posisies beklee. Bedreiging United, wat vandag op Old Trafford gasheer speel vir Stoke City, geniet egter ’n beter doeleverskil oor die Reds en die Blues wat die top-vier voltooi. City was altyd ’n bedreiging. Lee-Roy Sané het dít bewys toe hy Loris Karius, Liverpool se doelwagter, met ’n vurige linkervoetskoot by sy near-post geklop het om die rustydtelling 1-1 te maak. Nadat Nicolas Ottomendi se kopskoot vroeg in die tweede helfte die dwarspaal getref het, was dit eenrigtingverkeer vir Liverpool. Roberto Firmino het sy gehalte gewys toe hy Ederson parmantig van binne die doelgebied ge-chip het om hulle weer die voortou te gee. Mané het vir sy eerste mislukking vergoed met ’n vurige linkerskoot van binne die doelgebied om die wedstryd buite City se bereik te plaas. Salah het ook sy naam op die bord gekry. City het hierna vir ’n naelbyt-affêre gesorg toe Bernardo Silva en Ilkay Gündogan sukses behaal het.