’N MAN van Rosedale in Hankey is gisteroggend vroeg gearresteer vir die besit van dwelms, ’n vuurwapen en ammunisie. Volgens kol. Priscilla Naidu, ’n polisiewoordvoerder, is die 32-jarige man in aanhouding nadat hy gister 00:10 gearresteer is. “In die vroeë oggendure het die provinsiale bende-ondersoekeenheid gereageer op inligting oor dwelms en ’n vuurwapen by ’n huis. Tik “Die huis is deurgesoek en ’n .38-rewolwer, ammunisie, 1 841 Stilpane-tablette, ’n groot bedrag geld en 59 Mandrax-tablette is gevind. “Die polisie het ook afgekom op 190 g tik, tikpypies, koeverte met dagga en ’n swart sak wat half vol dagga was. En dis gekonfiskeer.” Die vuurwapen is in Julie in die Humewood-area as gesteel aangemeld. Die man sal binnekort in die hof verskyn.