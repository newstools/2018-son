DIE Mr CZ Classic 2017-kompetisie wat in Desember in Beaufort-Wes aangebied is, was ’n reuse­sukses. Die doel van dié kompe­tisie is om seuns op die regte pad te help hou namate hulle ouer word. Van mode tot vermaak word gebruik om uit te reik na die jeug en hulle te help ontwikkel. “Elkeen van die 12 deel­nemers het hul beste gegee,” sê die organiseerder, Brendan Visser.  “Dit was voorwaar ’n wonderlike aand waartydens die jong manne op die verhoog kon wys wat in hulle steek en vars, plaaslike talent het die toeskouers vermaak.” Mr CZ Classic het in 2016 ontstaan. Visser, ’n omroeper, model en die CEO en stigter van B.U.F Produksies, is die baasbrein daar­agter. Volgens hom het hy gesien daar is ’n behoefte aan ’n platform waarop die jong manne van hul dorp hul talente kon wys. “Die kernwaarde van die inisiatief is dat mans daarvoor verantwoordelik is om vroue en kinders te beskerm. As hulle dit doen, kan hulle weer hul reg­matige plek in ons huishoudings en gemeenskappe inneem.”  Vanjaar se beoordelaars was Zolisa Nomandla (Mnr. Suid-Afrika-finalis), Martin Coetzee (vroeër ’n model vir suksesvolle ontwerpers) en Lisa Lawrence (’n plaas­like prokureur wat in die skoonheidswêreld bekend is). Abrean Abrahams jr. is as Mr CZ Classic 2017 aangewys, Kyle Calvert as die eerste prins en Keenan Karelse as die tweede prins.