’N ONDERWYS­DRUKGROEP en ’n Baaise ekonoom skets maar ’n somber prentjie van werksgeleenthede vir matrikulante. Dít is ten spyte van die groot opwinding daaroor dat die matriekuitslae vandag by skole bekend gemaak sal word. En wat toetrede tot werk in die formele arbeidsektor betref, is die Oos-Kaap die slegste daaraan toe. So meen prof. Hendrik Lloyd, ’n ekonoom en waarnemende dekaan van die fakulteit sake- en eko­nomiese wetenskappe aan die Nelson Mandela-Universiteit (NMU). Lloyd sê: “Die werkloosheidsyfer in Suid-Afrika is volgens die streng definisie daarvan tussen 25% en 27%. “Volgens die streng definisie word mense wat ­bereid is om te werk, wat kán werk en wat aktief werk soek, inbegryp. Swak “In die Oos-Kaap is die werkloosheidsyfer hoër nadat GMSA hom aan Suid-Afrika onttrek het.” Lloyd sê weens die land se swak ekonomiese groei die afgelope twee jaar word werkers traag ge­absorbeer in die arbeidsektor. Hy sê dit beteken dat die vooruitsigte vir toetrede tot die arbeidsmark nóg swakker is. Ook die DA se woord­voerder oor finansies en ekonomiese sake in die Oos-Kaap, Bobby Stevenson, skets ’n somber prentjie. Stevenson sê: “Die vooruitsigte vir werk is vir almal in die Oos-Kaap baie swak. “En vir jong mense ­sonder kwalifikasies is dit éérs moeilik om werk te kry. “Ek raai diegene wat gedruip het aan om weer te probeer en dit ook te oorweeg om hul vaardighede te verbeter. “Dit sluit in om kontak te maak met die organi­sasies wat jong mense help om werk te kry.” Hoewel dit beslis voor­delig is om ’n matrieksertifikaat te verwerf, gaan baie lede van die Klas van 2017 sukkel om werk te kry. In die derde kwartaal verlede jaar was 30% van die land se 10,3 miljoen jong mense tussen 15 en 24 jaar werkloos of nie by ’n instelling wat hulle op­leiding kan bied nie, of albei. Dís volgens navorsing deur die onderwysdrukgroep Equal Education (EE). ’n Navorsings­genoot by die EE, Duduetsang Mmeti, sê: “Dié onbenutte potensiaal is ’n nasionale tragedie. “Die getal jeugdiges wat nie betrokke is by inkomsteskeppende bedrywighede nie, het sedert 1996 gestyg. “Suid-Afrika sal teen 2020 waarskynlik nie daarin slaag om die getal werk­lose jong mense of dié wat nie onderwys en opleiding gebied word nie, te ver­minder nie.” Die meerderheid van jong mense tussen 15 en 24 het hoërskool verlaat sonder om matriek te voltooi. En die jong mense wat wel gematrikuleer het, het nie ’n naskoolse kwalifikasie nie. Dít is volgens die ­departement van hoër ­onderwys en opleiding (DHET). Mmeti sê húlle is werkloos, en volgens data van 2016 is byna 700 000 van hulle ontnugterde werk­soekers. “Dié jong mense kan nie hul werkvooruitsigte ver­beter nie omdat hulle nie die vaardighede of ervaring het nie,” sê Mmeti. “Hulle is ook finansieel afhanklik van familielede. Daar is bevind dat veral ouderdomspensioene bestee word daaraan om jong mense se soektog na ’n werk te ondersteun.” Ingryping EE meen dringende en drastiese ingryping word vereis om werkloosheid in die algemeen – onder jonk en oud – te verminder. Mmeti sê: “Volgens die nasionale ontwikkelingsplan (NDP) kan die werkloosheidskoers in Suid-Afrika teen 2030 tot 20% verlaag word. “Maar om dít reg te kry, moet 11 miljoen werk­geleenthede geskep word in die 20 jaar nadat die plan gepubliseer is. “Dis sodat die ekonomie kan groei teen ’n gemiddelde van 5,4% per jaar. Visie 2030 lê dus tans aan ­skerwe.” Die syfers links sluit nie leerders in wat deurgesit is nie; die syfers regs sluit leerders in wat deurgesit is. Die nasionale syfer sluit wel dié in wat deurgesit is. Vrystaat89,8/86 Gauteng86/85,1 Wes-Kaap84,4/82,7 Noordwes82,1/79,4 Noord-Kaap77,6/75,6 Mpumalanga76,6/74,8 KwaZulu-Natal73,6/72,8 Limpopo67,4/65,6 Oos-Kaap65,8/65 Nasionaal75,1