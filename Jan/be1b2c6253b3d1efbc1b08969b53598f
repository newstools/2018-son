DIE Kaapse mayor, Patri­cia de Lille, sê sy het ’n paar foute in die Bowman Gilfillan-verslag gekry. Bowman Gilfillan is aangestel om te ondersoek of daar prima facie-gronde bestaan vir dissiplinêre optrede teen een of meer van die Stad Kaapstad se senior bestuurders. ’n Afskrif van die verslag is aan De Lille gestuur. “Ek het die verslag in die Nuwejaarsnaweek sorgvuldig gelees en gesien dit bevat ’n aantal wesen­like feitefoute op grond waarvan Bowman Gilfillan hoogs prejudical ‘bevindings’, ‘gevolg­trekkings’ en ‘aanbevelings’ gemaak het,” beweer die burgemeester in ’n verklaring. Volgens De Lille is een van die foute dat sy aan die DA-leier, Mmusi Mai­mane, ’n afskrif van ’n sekere forensiese verslag gegee het. Hulle het ook berig De Lille het aan hulle bevestig sy het dit gedoen. “Wat ek wel in my onderhoud met hulle gesê het, was dat ek nié die DA-leier of enige ander ongemagtigde persoon voorsien het van afskrifte van enige foren­siese verslae nie.” Die leier van die DA het ook aan De Lille geskryf nóg hy nóg sy kantoor het enige verslae gekry. “Ek voel die verslag de­fame en embarrass my onbillik en onnodig en glo Bowman Gilfillan se weiering om ’n vals bevinding reg te stel of selfs te oorweeg dat hulle ’n fout gemaak het, is onredelik.” Sy voel selfs sterker hieroor omdat Bowman Gil­fillan haar oënskynlik genooi het om hulle op hul foute te wys. De Lille gaan haar regspan se raad vra oor hoe om dié wending te hanteer in ’n proses wat veronderstel was om ’n duidelike en onafhank­like pad vorentoe aan te dui vir die raad, “wat goeie, skoon governance najaag”.