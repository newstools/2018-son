DIE ware matriekslaagsyfer vir die Oos-Kaap is net 28,4% en nie 65% nie, meen die DA in dié provinsie. Nqaba Bhanga, DA-leier in die Oos-Kaap, sê die slaagsyfer van 65% – ’n sprong van 5,7 persentasiepunte op die 59, 3% in 2016 – was die tweede grootste ver­betering in die land. “Ons is egter baie bekommerd oor die skokkende syfers van leerders wat uitsak. “Dit plaas die werklike na­sionale matriekslaagsyfer op 37,3%, wanneer die slaagsyfer bereken word vanaf die gr.10- klas van 2015 wat in 2017 hul finale skool­eksamen geslaag het. “Die Oos-Kaap het dus ’n ware slaagsyfer van slegs 28,4% behaal – die laagste in die land.” Bhanga sê die DA simpatiseer met die leerders wat nie geslaag het nie.  “Dit is nie die einde van die wêreld nie. Daar is altyd volgende jaar en geen leerling moet moed verloor nie, maar eerder werk vir die geleenthede wat hulle verdien. “Ons is bly oor die verbetering, maar 65% is egter steeds nie naby aan die doel nie.” Jane Cowley, DA-LPW en lid van die portefeuljekomitee oor onderwys in die Oos-Kaap, sê die hoë getal gr.10-leerders wat uit­sak of in die stelsel vasval, vertraag hul toegang tot naskoolse onderwys en die arbeidsmark. “Teen die einde van 2015 het die onderwysdepartement ’n verbeteringsplan vir drie jaar bekend gestel wat daarop gemik is om teen die einde van 2018 se akademiese jaar ’n slaagsyfer van 70% te behaal. “Die uitslae van 2017 dui daarop dat dié doelwit teen einde 2018 bereik kan word indien die departement nóg doeltreffende ingrypingstrategieë in die swakste presterende distrikte van die provinsie implementeer.” Sy meen die departement kan veel groter sukses behaal indien hy die inherente probleme aanpak. Dis onder meer voortgesette korrupsie in die toevoerketting, stadige infrastruktuurontwikkeling, hoë onderwyser-leerder-verhoudings en ’n afwesigheid van effektiewe bevoegdheidstoetsing vir skoolhoofde en gehalte-opleiding van opvoeders.  “Hoofde en onderwysers wat onderpresteer sonder vrees vir wat die gevolge gaan wees, sal voortgaan om die departement se reputasie aan te tas en sal verhinder dat ons kinders hul volle potensiaal bereik. “Sodra die departement hierdie probleme aanvat, sal niks hulle in die nabye toekoms keer om ’n slaagsyfer van 80% te behaal nie,” voeg Cowley by. Die ANC het die verbetering in die matriekuitslae verwelkom en waardeer die Oos-Kaapse onderwysdepartement se harde werk. Lulama Ngcukayithobi, provinsiale sekretaris van die ANC, sê die provinsie toon indrukwekkende verbeterings in die aantal leerders wat in wiskunde en wetenskap geslaag het. “Dis ons mening dat die 2017-matriekuitslae goeie vordering toon om nie net die gr.12-uitslae te verbeter nie, maar ook die onderwysstelsel in die provinsie te verbeter. “Die 2017-uitslae is boustene vir die beplande slaagsyfer van 70% vir die 2018-uitslae.” Ngcukayithobi voeg by die ANC kan die goeie prestasie toeskryf aan stabiele departementele leiding, toegewyde ouers, onderwysers en bestuurders van die departement, asook hardwerkende leerders. “Die party verbind hom weer daartoe om te sorg dat skole die nodige hulpbronne kry, dat onderwysers en leerders ondersteun word om te verseker daar is voldoende hulpbronne...” 