DIS die vyfde maand dat die Nelson Mandelabaai-munisipaliteit nie hul vullis verwyder nie. Nou waai kimbies, ou ­klere, skoene en plastieksakke rond in mense se erwe in Kliprand in die Baai se noordelike gebiede. Martha Draghoender (63) van Kliprand sê sy is moeg vir die gemors. “In September verlede jaar het die munisipaliteit net opgehou om ons vullissakke te kom haal – dis omtrent elke jaar se storie.  “Oor Kersfees was dit baie erg en mense het hul gemors net so hier gegooi,” sê Draghoender en beduie na die bemorste vlak. “Dis regtig ’n health hazard om so te moet lewe. Dit maak nie saak hoe hard ’n mens probeer huis skoonmaak nie, die vullis pak net op en waai in ons huise in,” gaan sy voort. Nog ’n probleem is dat mense in die rondlê-sakke krap vir herwinbare mate­riaal en dit dan net so oop los. Haar broer, Hannes Draghoender (61), het ook al verskeie slange hier gekry. “Die slange word aangetrek na die vullis toe. Ek het al hoeveel keer slange gevang en hulle doodgemaak sodat hulle nie die kinders pik nie,” vertel hy. Nomazwi Patricia Sonti, ANC-raadslid van wyk 33, sê sy weet van die probleem. “Ek weet die vullisverwydering het in September by Kliprand net opgehou. Ek het met verskeie beamptes van rommelbestuur gepraat, maar hulle kon ook nie vir my antwoorde gee nie. Ek weet wel daar was ’n probleem tussen die munisipaliteit en die kontrakteur wat die vullis kom verwyder het.  “Daar is ook al vir my gesê die werkers is bang om daar in te gaan, want ’n drywer is eenkeer met klippe bestook.” Kupido Baron, munisipale woordvoerder, kon teen laat gistermiddag nie kommentaar lewer nie, maar hy het onderneem om ondersoek in te stel. Vaughan Holmes, DA-koukusvoorsitter in die Buffalo City-munisipaliteit, meen die ondraaglike vullis en vuilheid hier is weens voortdurende wanbestuur van die ANC-regering. “Duncan Village loop oor van die vullis en oor Kersfees het die sentrale sakedistrik in King William’s Town meer gelyk soos ’n combat zone as die ekonomiese hub van die stad. Die vuil omstandighede het ook daartoe gelei dat ’n rotplaag in Vincent en Duncan Vil­lage uitgebreek het. Dit is ’n bedreiging vir openbare gesondheid.” Die DA doen ’n beroep op die ANC-regering in die Metro om dringend verordenings in te stel en die bestaande verordenings behoorlik toe te pas.  Dromme Dit kan volgens Holmes gedoen word deur genoeg vullisdromme in openbare areas te verskaf en strenger op te tree teen rommelstrooiers en dié wat vullis onwettig stort. “Die munisipaliteit moet voorts seker maak dat dromme bestand is teen diere en water en dat hulle onderhou, leeggemaak en skoongemaak word.”