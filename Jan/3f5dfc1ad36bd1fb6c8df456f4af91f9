DIE voormalige Protea-afrigter en aanvangskolwer Gary Kirsten sal in die komende Indiese Premierliga (IPL) die Royal Challengers Bangalore (RCB) se kolf­afrigter wees. Dit sal nie die eerste keer wees dat Kirsten by die IPL betrokke is nie. Hy was voorheen die afrigter van die Delhi Daredevils. Die 50-jarige Kirsten het ook in 2011 beheer van Indië se nasionale span geneem toe die land die Wêreld­bekertoernooi gewen het. Hierna was hy tot 2013 afrigter van die Proteas. Die RCB het in dieselfde verklaring aangekondig die Indiese veteraan Ashish Nehra sal tot einde 2018 as die boulafrigter diens doen. Daniel Vettori, die linkerhandse draaibouler van Nieu-Seeland, bly aan as hoofafrigter van die span.  Die RCB het een van die beste spanne in die IPL en het laas seisoen gespog met ’n kolflys wat Chris Gayle, Virat Kohli en AB de Villiers ingesluit het. – Reuters