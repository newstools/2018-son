IN ’N sekere animasiefilm is daar ’n pratende donkie. En ook iewers in die Bybel word daar van een gepraat.  Maar Suid-Afrika kan spog met sy eie singende Donkie. Ja, Rappin Donkie, oftewel Ameen Levy (63), het al só sy stempel in die Suid-Afrikaanse musiekbedryf afgedruk dat daar al begin is met die skryf van ’n boek oor die lewe van dié talentvolle sanger van die Paarl. Die musiekloopbaan van Ameen, wie se voorouers uit Indonesië afkomstig is, het in 1970 begin as voorsanger vir die band The OHMS.  Daarna was hy kitaarspeler vir die band The Red Circle. In 1973 was Ameen een van die stigterslede van die Paarlse band The Fire Ball. Dié groep speel Dubai deesdae aan die brand. Levy het die band in 1979 gelos en sy eie mobiele disco met die naam Rock Solid begin. En in dieselfde jaar is hy as die beste DJ in die Kaap aangewys. “Dít het deure vir my oopgemaak en Oscar Renzi en Treasure Tshabalala van Capital Radio 604 het my toe na Johannesburg genooi om saam met hulle in die Five to Seven-klub te speel,” vertel Ameen. “Ek tree toe daarna as DJ op in Port Elizabeth en Beaufort-Wes. “In 1983 word ek gevra om die bekende nagklub Tiffany’s in die Paarl te open.” In 1991 raak Ameen moeg van die “naglewe” en begin ’n loopbaan as solosanger onder die naam Rappin Donkey.  Nege CD’s het die lig gesien. Ses songs het hits geword, soos “Space Muis”, “Ons Slaap Vanaand by Heidi”, “Tamatie” en “Tribute to Madiba”. Ameen se CD’s is al versprei in Amerika, Australië, Nieu-Seeland en ’n paar Afrikalande. Ameen en die bekende Rockets-lid Jerry Watt werk aan sy tiende CD, Hoor Hoe Lekka Slat die Ghoema. “As die CD suksesvol is, gaan daar ’n verhoogstuk oor my lewe kom waarvan ’n gedeelte gaan uitbeeld hoe die ghoema my lewe geraak en hoe ek dit ge-mix het in wat ons vandag noem bruinman-funk – ’n benaming van die eertydse musiek­vervaardiger Al Etto.  “Dis tóé dat ek en Ronnie Appolis die hit ‘Kantienstraat’ gemaak het.”  Ameen sê hy was bevoorreg om vroeër in die TV-programme Maak ’n Las, Musiek-Musiek en Kollig te kon verskyn.  Hy bied ook sy eie program, Die Rappin Donkey Show, op Radio KC – die Paarlse gemeenskaps­radiostasie – aan. Ameen het al gewerk saam met bekendes soos Danna­line Ramsden en Ivor Price aan Xhoelag Show, Karen Adams met haar show Christmas in the Park en as MC in Janice Samuels se Tony Braxton show. “Dit was ook vir my ’n groot eer om laas jaar Oktober deur Global Spotlight met die Legendary­toekenning bekroon te wees.” Op ’n vraag oor die naam Rappin Donkey antwoord hy: “Amerika het ’n rapper, Kurtis Blow, gehad en hy het ge-rap onder die naam Rappin Blow. Ek het van kleintyd af ’n sagte plekkie vir donkies gehad. Maar ‘Donkie’ het te plat geklink, toe sit ek Curtis se ‘Rappin’ vooraan.”