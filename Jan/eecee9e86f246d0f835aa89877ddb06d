GOING nowhere slowly... Dís die situasie met diens op Metrorail se sentrale lyn wat nou al byna ’n week opgeskort is. Dit is die tweede keer in sowat ’n maand dat treindienste op dié lyn – die gereelde vervoerdiens vir derduisende mense – opgeskort is. Dit het gevolg nadat ’n 50-jarige gewapende sekerheidsbeampte verlede Dinsdagaand op die Chris Hani-treinstasie in Khayelitsha doodgeskiet en van sy dienspistool beroof is. Die United ­National Transport Union (Untu), die vakbond wat die meeste werkers van Metrorail se moedermaatskappy, Prasa, verteenwoordig, het toe besluit sy lede gaan nie vir diens aanmeld nie. Untu se hoofsekretaris, Steve Harris, het gesê sy lede sal nie werk toe gaan tensy meer polisiebeamptes op treine en stasies ontplooi word nie. Mthuthuzeli Swartz, die waarnemende hoof van Prasa Rail, sê gesprekke vind tussen alle rolspelers plaas. “’n Vergadering tussen die groepbestuurshoof, die polisie, unies en ander rolspelers word vir Woensdag beplan. “Dit is onmoontlik om voor Woensdag se meeting ’n datum te gee wanneer die lyn weer oop sal wees. “Die situasie is onbestendig, maar ons werk aan ’n interim plan wat voor Woensdag in werking gestel kan word.” Swartz sê as hulle vordering maak, sal ’n aankondiging vandag gemaak word. Intussen vergader die Prasa- direksie vandag om Swartz se aanstelling as waarnemende hoof van Prasa Rail te bekragtig of af te keur. Die direksie is glo nie vooraf ingelig oor die waarnemende groepsbestuurshoof van Prasa, Cromet Molepo, se besluit om Swartz in dié pos aan te stel nie. GroundUp berig Prasa het besluit om Swartz te bevorder en die regsadvies te ignoreer dat hy geskors moes word. Die beweringe teen hom sluit in korrupsie, onreëlmatige verkrygingsprosesse, intimidasie en seksuele teistering. Swartz sê sy aandag is tans daarop om die sentrale lyn weer oop te maak. “Ek sal later in die week ’n verklaring uitreik. In die afwesigheid van die waarheid, word beweringe die enigste waarheid.” Swartz was voor sy aanstelling die uitvoerende bestuurder van hooflynpassasiersdienste by Prasa en voor dit Wes-Kaapse streekbestuurder.