DAAR was gister geen keer aan die top-gekeurde Rafael Nadal by die Australiese Ope Tennistoernooi nie. Die Spanjaard het sy plek in die derde ronde bespreek deur die Argentyn Leonardo Mayer met 6-3, 6-4, 7-6 kaf te draf. Nadal het Mayer van die een kant van die baan na die ander rondgejaag en in 2 uur 38 minute gewen. Mayer het eers in die derde stel ’n bietjie rigting gekry, maar Nadal het gou weer sake reggestel om die valbylpot te wen. Nadal het met ’n monster-afslaan die wenpunt aangeteken. Die Spanjaard is op soek na sy 17de Grand Slam-titel. Hy kom nou te staan teen die 28ste gekeurde Bosniër, Damir Dzumhur. Die Fransman Jo-Wilfried Tsonga moes ál sy ervaring gebruik voordat hy die Kanadese tiener Denis Shapovalov kon klop en sy plek in die derde ronde verseker. Die 32-jarige Tsonga was diep in die moeilikheid met 2-5 agter in die beslissende stel. Hy het egter goed reggeruk om sy 18-jarige teenstander op sy plek te sit. Tsonga het uiteindelik met 3-6, 6-3, 1-6, 7-6, 7-5 gewen. Kroasië se 38-jarige Ivo Karlovic het die oudste speler geword om die derde ronde van dié Grand Slam in Melbourne te haal deur die Japanner Yuichi Sugita in vyf stelle uit te skakel. Karlovic het met 7-6, 6-7, 7-5, 4-6, 12-10 in 4 uur 33 minute gewen. Die sesde gekeurde Marin Cilic van Kroasië het ook seker gemaak van sy plek in die derde ronde deur in skoon stelle met Portugal se João Sousa klaar te speel. Cilic, finalis by laas jaar se Wimbledon-toernooi, het met 6-1, 7-5, 6-2 geseëvier. – Reuters