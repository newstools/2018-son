PHILADELPHIA. – Half ontbind is sy ontdek, met ’n gesig wat met ’n klip of iets verbrysel is. Die naakte lyk van Catherine Gordon (32) is Woensdagoggend agter ’n krag­stasie in Klipheuwel gevind.Gordon se bitter ontstelde ma, Magrieta Macuphe, het gister vertel sy het haar saggeaarde kind nog  Saterdag laas gesien. Magrieta (52) het gesê: “Sy het toe nog ’n R5 kom soek by my man, haar pappie, Sipho. Daarna het ons haar nooit weer gesien nie.”Met verbittering in haar stem het die ma bygevoeg: “Geen mens verdien so ’n wrede dood nie. Die polisie het vir my gesê ek moet haar eerder net aan haar klere uitken, want sy is wreed vermoor.” Die andersins rustige plaasgemeenskap hier was geruk toe die moord rugbaar raak.In die gemeenskap loop ook nou gerugte dat die slagoffer moontlik verkrag is omdat ’n stok naby haar liggaam op die toneel gekry is. Madrie Macuphe, ’n jonger suster van die oorledene, was in trane toe sy sê: “Dinge is besig om handuit te ruk hierso. Die plakkerskamp is ’n groot probleem; alle onheil broei daar uit.“Die gemors wat my suster so wreed vermoor het, moet in die tronk krepeer.” Magrieta het vertel sy het Maandagoggend oor haar kind begin rondvra omdat dié nie sommer sou uit­geslaap het nie.Maar sy kon nie antwoorde op haar vrae kry nie.Woensdagoggend het sy die skoktyding gekry dat die lyk ontdek is. Sy het gesê: “Ek is gevra om te wag met die uitkenning en om dit eers in die lykshuis te doen. Ek hoor my kind se gesig is totaal verbrysel.” Hendrick van der Westhuizen, een van die eerstes op die toneel, het vertel: “Ons het ’n entjie verder gesit en toe Catherine se gunstelingkeppie opgemerk. Dis toe dat ons haar lyk ontdek. Ons het dadelik die polisie laat kom.” AO Kenny Lombaard, die speurhoof van Philadelphia, het gesê heelwat bebloede klippe, bakstene en ’n stok is op die toneel gekry. Hy het bygevoeg die moontlikheid dat Gordon verkrag is, kan nie uitgesluit word nie omdat haar liggaam heeltemal kaal was. ’n Betroubare ingeligte het gesê dit lyk of sy meters verder vermoor is en haar lyk toe gesleep is tot waar dit gevind is. Die informant het ook beweer dit lyk of Gordon met die stok verkrag is, maar net ’n ondersoek sal dit kan bepaal.Sers. Noloyiso Rwexana, ’n polisiewoordvoerder, het gesê ’n klag van moord word ondersoek. Niemand is nog gearresteer nie.