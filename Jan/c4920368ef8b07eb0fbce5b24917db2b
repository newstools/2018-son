ALLE matrikulante wat geslaag het, vier tans fees. Doemprofete wil ons egter wysmaak daar is g’n rede vir die vreugdevure om so hoog te brand nie. Volgens die DA is die nasionale 2017-slaagsyfer vir matrieks eintlik minder as 40% en nie die 75,1% wat die minister van basiese onderrig, Angie Motshekga, aangekondig het nie. Dit is nou volgens die DA as die aantal gr. 10-leerders in 2015 wat sedertdien dropouts geword het, byge­reken word. “Die nasionale matriekslaag­syfer vir dié wat in 2017 eksamens geskryf het, is wel 75,1%. Maar die ‘regte’ slaagsyfer (vanaf 2015) is net 37,3%,” beweer Nomsa Marchesi, ’n DA-parlementslid. Aanbreek “Dit is kommerwekkend en is nie ’n rede om fees te vier nie.” Marchesi sê 41% van die leerders wat in 2015 vir gr. 10 ingeskryf het, het dit nie tot in matriek gemaak nie. “Dis duidelik dat ons skoolstelsel ons leerders in die steek laat – nie net in matriek nie, maar lank voordat hul finale jaar op skool aanbreek.” Die minister van onderwys in die Wes-Kaap, Debbie Schäfer, het op haar beurt gesê sy is gelukkig met die wyse waarop die provinsie se matrikulante presteer het. Schäfer het verduidelik wanneer die Nasionale Senior Sertifikaat-slaagsyfer in ag geneem word, moet daar op die retensie of behoud van leerders gelet word. Die getal leerders wat vir die matriekeksamen ingeskryf het en dié wat wel die eksamen afgelê het, moet vergelyk word met die getal leerders wat twee jaar tevore in gr. 10 was. “Die ‘ware matriekuitslae’ is nie dié wat die minister van basiese onderwys aangekondig het nie,” het Schäfer gesê. – News24