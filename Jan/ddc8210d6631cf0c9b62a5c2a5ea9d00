LEGAL Eagle mik Saterdag op Kenilworth na ’n derde agtereenvolgende oorwinning in die L’Ormarins Queen’s Plate oor 1 600 meter. Legal Eagle nael dié keer vir die eerste keer onder die naam van sy nuwe eienaar, Braam van Huyssteen, nadat die beleërde Markus Jooste die perd verkoop het. Dit sal ook die derde keer wees dat Anton Marcus in die saal sal wees in dié wedren. Voordat Legal Eagle sy stempel op die wedren begin afdruk het, het Futura (2015) en Capetown Noir (2014) eerste verby die wenpaal genael. Die Queen’s Plate is die sewende van tien wedrenne op die program en begin om 16:40. Twaalf perde mik na die stewige wentjek van R937 500. Die bestendige Captain America (Corné Orffer) kan dalk weer Legal Eagle se vernaamste teenstander wees.