DIE nagmerrie van die War­riors se krieketspan in die seisoen se Momentum One Day Cup duur voort. Die Oos-Kapenaars het gister hul derde agtereenvolgende groot nederlaag gely toe die Titans hulle in Benoni met 104 lopies afgeransel het.  Nadat die tuisspan eerste gekolf en ’n stewige 312/7 aangeteken het, was dit neusie verby vir die Warriors.  Die wenteiken was hopeloos te groot vir die besoekers se kwesbare kolflys en die Warriors is binne 38.4 boulbeurte vir net 208 lopies uitgeboul.  Met die telling op 35/2 was die Warriors vroeg in die knyp en hulle het nooit behoorlike vennootskappe aan die gang gekry om te wys hulle sou naby die wenteiken kom nie.  Die een aanvangskolwer, Gihahn Cloete, was die enigste Warrior-kolwer wat iets uitgerig gekry het.  Hy het baie goed vir sy 82 lopies van 74 aflewerings gekolf en het 13 viere en ’n ses geslaan.  Cloete het ses kolfmaats verloor voordat hy die Titans se sewende slagoffer geword het.  Yaseen Vallie was met 29 lopies die enigste kolwer wat Cloete redelik ondersteun het.  Cloete en Vallie se vennootskap om die derde paaltjie was die Warriors se beste. Dit was 71 lopies werd.  Aangegee Die Titans het ses boulers ingespan en hulle almal het sukses behaal.  Die gewrigsdraaier Tabraiz Shamsi het met 3/54 die pas aangegee.  Junior Dale en Grant Thomson het twee paaltjies elk geneem.  In die Titans se kolfbeurt was dit Andrea Agathangelou en Rivaldo Moonsamy wat die Warriors se boulers behoorlik laat deurloop het.  Hul vennootskap om die tweede paaltjie het 179 lopies opgelewer en het sommer vroeg die Warriors se doppie geklink.  Magala het met 3/65 die meeste sukses vir die War­riors behaal.  Andrew Birch, Simon Harmer en Gqamane het een paaltjie elk platgetrek.  