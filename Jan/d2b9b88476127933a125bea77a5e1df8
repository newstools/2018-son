PENDELAARS wat die besigste treinroete in die Kaap gebruik, was gister weer eens gestrand. Dié wat die sentrale spoorlyn gebruik, moes ander vervoerreëlings tref nadat Metrorail sy treindienste op dié roete opgeskort het. Beroof Dit is die tweede keer in sowat ’n maand dat treindienste op dié lyn, wat aan derduisende mense ’n vervoerdiens verskaf, opgeskort is. Dit het gevolg nadat ’n 50-jarige gewapende sekuriteitsbeampte Dinsdagaand op die Chris Hani-treinstasie in Khayelitsha doodgeskiet en van sy dienspistool beroof is. Die United National Transport Union (Untu), die vakbond wat die meeste werkers van Metrorail se moedermaatskappy, Prasa, verteenwoordig, het toe besluit sy lede sou gister nie vir diens aanmeld nie. Untu se hoofsekretaris, Steve Harris, het gesê sy lede sal nie werk toe gaan tensy meer polisiebeamptes op treine en stasies ontplooi word nie. Volgens Harris het Untu Dinsdagaand Prasa se waarnemende CEO, ­Cromet Molepo, van sy besluit ingelig. Harris het gesê die vermoorde guard het ’n ander sekuriteitswag vergesel toe hy in die keel geskiet is. Hy is op die toneel dood. Christelle Meyer, die ander wag, het gesê: “Hierdie is ’n sinnelose moord. Ons lewens beteken niks nie. “Elke oggend wanneer ek die huis verlaat, vra ek myself of ek ooit weer my twintigjarige dogter gaan sien.” Oor die voorval het Meyer gesê: “Ek het gesien daar was ’n onderonsie by die driver se cabin, waar hy (die driver) en sy gewapende guard afgeklim het. “Die volgende oomblik het ek ’n skoot gehoor. Ek het omgedraai en gesien my guard is geskiet.” Volgens Meyer is sy drie weke ge­lede op die sentrale lyn beroof nadat rowers die gewapende wagte wat Prasa aangestel het om sy personeel te beskerm, oorval het. Konst. Noloyiso Rwe­xana, ’n polisiewoordvoerder, het die jongste voorval bevestig. “Volgens inligting het die voorval Dinsdagaand op die Chris Hani-treinstasie in Makhaza, Khayelitsha, gebeur. “Onbekende verdagtes het die slagoffer beroof voordat hulle hom geskiet het.” Metrorail het gister laat namiddag gesê sy dienste op die sentrale lyn sal vandag opgeskort bly. Spoedig Die streekbestuurder van Metrorail, Richard Walker, het gesê hulle doen alles in hul vermoë om die dienste so gou moontlik te herstel. “Dis van kardinale belang dat ons dit spoedig doen. Maar ons moet dit slegs doen as ons treine veilig in die area bedryf kan word. “Ons sal nie ons werknemers aan onveilige omstandighede blootstel nie. Ons besprekings duur voort met wetstoepassingsagentskappe en plaaslike rolspelers om oplossings te kry. “In dié stadium is die voortdurende misdaad steeds ’n bedreiging vir Metrorail se vermoë om dienste aan pendelaars te verskaf.” Geen alternatiewe reëlings vir busdienste is getref nie.