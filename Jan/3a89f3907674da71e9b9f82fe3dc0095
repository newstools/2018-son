MINSTENS agt mense het die naweek op paaie in die Wes-Kaap gesterf. Altesame 18 motoriste is ook vir dronkbestuur gearresteer. Volgens Kenny Africa, die Wes-Kaapse verkeershoof, is vier motoriste in die George-area gearresteer, vier in Somerset-Wes, drie in Swellendam, twee in Knysna, twee in Mosselbaai, en een elk in die areas van Brackenfell, Worcester en Vredendal. Africa sê nog vier mense is vir ander oortredings ge­arresteer. “Dit wissel van spoed, ’n voertuig wat te veel mense in gehad het en roekelose en nalatige bestuur.” ’n Voetganger is Vrydag in Leeu-Gamka doodgery en ’n bestuurder is Saterdag op die R300 naby die Hindlestraat-afrit dood. Getoets Twee passasiers het Sondag in Haarlem gesterf. Nog ’n persoon is Sondag op die Van Rhynspas dood en drie passasiers het gisteroggend naby Leeu-Gamka gesterf. Africa sê 2 156 bestuurders is in 27 padblokkades vir dronkbestuur getoets. “Die persoon met die hoogste alkoholvlak was iemand in Somerset-Wes wat ’n asemtoets-lesing van 1,24 mg alkohol/1 000 ml gehad het. “Dit is vyf keer meer as die toegelate vlak.” Africa sê verder dat 383 spoedoortredings aangeteken en 361 boetes van altesame R530 750 uitgeskryf is. Die hoogste spoed is die naweek naby Beaufort-Wes aangeteken toe iemand teen 168 km/h in ’n 120 km/h-sone gejaag het.