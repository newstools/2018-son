PAUL Evans (49), wat sy girlfriend van Delft en haar kind na bewering vermoor het, het gister weer vlugtig in die Bellville-landdroshof verskyn. Evans se lawyer was nie by die hof nie en sy aansoek om borgtog kon nie voortgaan nie. Die staat het aangedui dat hy borgtog gaan teenstaan. Evans staan tereg vir die moord op sy girlfriend van Delft-Suid, Shafieka Petersen (38), en haar tweejarige dogter, Mishka. Petersen se lyk is op 23 November 2017 in hul huurkamer in Delft-Suid gekry. Haar oorskot het in ’n groot plastiekbad gelê. Haar lyk was in duvets toegedraai en dit het al begin ontbind. Mishka se lykie is ook in die kamer gevind. Haar oorskot was in ’n kombuiskas weggesteek.  Dit was ook met plastiek en duvets toegedraai. Mishka se lykie is heel eerste gevind. Twee dae daarna is haar ma, Shafieka, se lyk ook in die huurkamer gekry. Hul landlord, Themba Malgas (52), het onraad vermoed toe daar ’n onuithoudbare stank van hul kamer gekom het. Die saak is tot 16 Januarie uitgestel vir ’n aansoek om borgtog.