CAR guards in die Baai is die hel in nadat die metropolisie hulle na bewering Maandag in Newton Park gearresteer het waar hulle motors opgepas het. “Hoekom gaan hulle nie Helenvale toe of na ander areas waar daar crime is om hul werk dáár te doen nie?” vra ene Clive, ’n car guard in Newton Park. Nog een het ’n SMS na Son gestuur en geskryf hulle lewer ’n waardevolle diens deur motoriste se besittings in hul voertuie op te pas. Die Metro ontken egter car ­guards is gearresteer. Kupido Baron, munisipale woordvoerder, het gesê: “Niemand is gearresteer nie. Ses onwettige car ­guards is wel verwyder en geneem na die naaste polisiekantoor, waar hulle waarskuwings gekry het as deel van die strategie oor munisipale regulasies.” Baron het verduidelik dié strategie het te doen met verskeie regulasies wat op karwagte van toepassing is. Dit sluit in verkeersregulasies en regulasies oor openbare geriewe. Dit stel die munisipaliteit in staat om karwagte met enigiets van R200 tot R2 000 te beboet indien hulle roekeloos of nalatig optree, motoriste teister of onwettig as parkeergidse optree. “Aangesien die meeste karwagte onder die broodlyn leef en dakloos is, ­probeer ons hulle eerder verwyder as om ’n bykomende finansiële las op hulle te plaas.” Die Metro het bygevoeg metropolisielede voer hul pligte uit waar hulle ontplooi word, en dit sluit Helenvale in. Die metropolisie het ook in Desember 2016 onwettige motorwagte aan die strandfront voor die voet opgeskroef. John Best, die burgemeesterskomiteelid vir veiligheid en sekuriteit, het tóé gesê motorwagte wat nie kan bewys dat hulle by Psira (die reguleringsowerheid vir die privaat veiligheidsbedryf) geregistreer is nie, word gewaarsku en beboet. Volgens Best word die onwettige motorwagte eerstens gewaarsku en van hul beffies gestroop. Car guards moet as sekerheidsverskaffers by Psira aansoek doen. Graad E is onder meer ’n vereiste. Aansoekvorms is beskikbaar by die munisipaliteit se sekerheidsafdeling. ’n Permit sal dan uitgereik word en vir ’n jaar geldig wees.