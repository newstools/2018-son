DIE ANC het sy prioriteite vir vanjaar uitgelê. Dit sluit in die vernuwing van die party en om sy beeld te herstel. Ander prioriteite is om korrupsie en staatskaping uit te roei en om bekwame amptenare in staats­instansies aan te stel. Dis wat die ANC-president, Cyril Ramaphosa, Sater­dag bekend gemaak het toe hy die nasionale uitvoerende komitee se 8 Januarie-verklaring in Oos-Londen gelewer het. Die sentrale tema was eenheid. Die ANC het sy wenslysie vir die jaar uiteengesit, en bo-aan die lysie, het Rama­phosa gesê, is die ver­nuwing van die party. Hy het gesê die taak is om die ANC se integriteit en geloofwaardigheid te herstel en eenvormigheid in die party te bewerkstellig. Wat die ekonomie betref, het hy gesê alle vennootskappe sal ge­mobiliseer word, veral in die arbeidsektor. Bestry Die party wil ook ver­seker dat amptenare wat in poste in die openbare sektor aangestel word, bekwaam is daarvoor. Hiervoor is dit nodig om te werk vir groter deursigtigheid. Ramaphosa het lede ­aangemoedig om korrupsie te begin bestry. Die party wil ook meer toeganklik wees vir die inwoners van die land.