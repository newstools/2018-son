HOEWEL die Oos-Kaap hom weer heel onderaan die lys van matriekuitslae bevind, het die vreugdevure in die Baaise Northerns nietemin hoog gebrand oor ’n merkbare verbetering in dié deel van die Baai.  En skoolhoofde meen as dit nie vir die toewyding en opoffering van onderwysers was nie, sou daar nie ’n verbetering gesien word nie. Gregory Appollis, hoof van die Sekondêre Skool St. Thomas in Gelvandale, meen mense wat nie toegewyde onderwysers is nie, is in die verkeerde beroep. Die skool se slaagsyfer het verbeter vanaf 82,7% in 2016 tot 88,7% in 2017. “Die onderwysers het alles ingesit. Hulle het die ekstra myl vir elke leerder geloop.” St. Thomas het Saterdag­klasse, asook ’n lenteskool, vir sy matrieks aangebied. “Wat ook baie help, is om gereeld motiveringspraatjies met die matrieks te hê. Een praatjie is nie genoeg nie. Dit moet gereeld gedoen word,” het Appollis bygevoeg. Skok Jerome May, hoof van die Sekondêre Skool Bertram in Bloemendal, skryf ook die groot verbetering in die matriekuitslae van 52,1% in 2016 tot 70% in 2017 toe aan die onderwysers se pogings om die uitslae te verbeter. “Ek dink die slaagsyfer van 52% in 2016 was vir almal ’n skok en daar is nog meer as voorheen gedoen om dinge om te swaai.” Volgens May was die onderwysers baie gemotiveerd. “Die onderwysers se bykomende klasse op Saterdae en in die vakansies het grootliks bygedra dat die skool se uitslae verbeter het. “Op ’n Saterdag het ons in die saal tot 88 leerders gehad wat gesit en studeer het,” het May bygevoeg. Volgens hom het die skool ook direkte ingryping van die vak­adviseur vir geskiedenis gehad. Sharon McGear, graadleier vir matrieks by Bertram, sê: “Ek het nie net met my eie klas gewerk nie, maar het persoonlik betrokke geraak by elke matriekleerder. “Daar was van hulle wat weens omstandighede by die huis nie tuis kon studeer nie en is deur ander mense huisvesting gebied sodat hulle in gunstige omstandighede kan studeer.” Apollis January, hoof van die Sekondêre Skool Sanctor in Sanctor, is ook bly oor die verbetering van die matriekuitslae van 68% in 2016 tot 77,5% in 2017. “Die uitslae toon ’n verbetering in die slaagsyfer met toelating tot graad- en diplomastudies. “Die onderwysers se harde werk het vrugte afgewerp.” Adam January, hoof van die Sekondêre Skool Westville, meen hoewel sy skool se slaagsyfer met 0,2% effens gedaal het vanaf 88,9% in 2016 tot 88,7% in 2017, is hy steeds trots op die uitslae. “Die onderwysers werk baie hard. Nog ’n rede is dat daar goeie samewerking van die gr. 12-leerders se ouers was.  “Hulle het die voorstel van by­komende klasse ondersteun.” SKOOLHOOFDE in die Baai se Northerns het breed geglimlag oor die verbetering in hul skole se matriekuitslae. Hier is die agt skole in die Northerns met die grootste persentasie-verbetering in hul uitslae: Sekondêre Skool Bertram: 52,1% (2016) en 70% (2017) Sekondêre Skool Arcadia: 37,8% (2016) en 54,7% (2017) Bethelsdorp Comprehensive School: 75,2% (2016) en 85,4% (2017) 