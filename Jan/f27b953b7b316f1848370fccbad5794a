NÁ MEER as 20 gewapende rooftogte van sowat R1 miljoen die afgelope feestyd maan die polisie mense om ’n nuwe plan met hul stokvel-spaargeld te maak.  Genl.maj. Dawie Rabie, die bevelvoerder van die Motherwell-polisiëringsgebied, het sy kommer uitgespreek oor die groot bedrae stokvel-spaargeld wat in gewapende rooftogte gebuit is.  “Die organiseerders van hierdie spaarklubs moet hul strategie en metodes verander vir die uitbetaling van groot bedrae kontant aan sy lede.”  Dit volg nadat meer as 20 gewapende roofsake in die afgelope maand aangemeld is, met ’n totale bedrag van sowat R1 miljoen wat geroof is. Werksessies Die polisie nooi die organiseerders van stokvels, sekuriteitsmaatskappye en banke uit om met die polisie saam te werk om ’n werkbare oplossing te vind om te verseker dat sulke rooftogte vermy kan word.  “Hulle (organiseerders) moet meganismes en prosedures instel om te verseker dat verspreiding teen die einde van 2018 veilig en verseker kan wees.”  Hy sê die polisie moet sorg dat hierdie organiseerders na hul naaste polisiekantore gaan om in te skryf vir werksessies wat daarop gemik is om te verseker dat hulle nie teen die einde van die jaar slagoffers van rooftogte by uitbetalings word nie. Werksessies sal ook gehou word met sekuriteitsmaatskappye en banke om ondersteuningstrukture vir hierdie spaarklubs te beplan. 