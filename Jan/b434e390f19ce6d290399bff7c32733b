DIE polisie in Goodwood soek hulp nadat ’n vrou op 1 Desember verlede jaar verkrag is. Volgens ’n polisiewoordvoerder, sers. Noloyiso Rwexana, het die vrou dié oggend omstreeks 04:50 huis toe gestap toe die verdagte haar nader. “Hy het haar na ’n brug gesleep, haar wreed aangerand en haar gewurg totdat sy flou geword het. Sy het verskeie beserings opgedoen, onder meer aan haar kop.” Moord Volgens Rwexana het verbygangers die erg beseerde vrou later gekry. Dit blyk sy is ook verkrag. Die polisie ondersoek ’n saak van verkragting, aanranding en poging tot moord. ’n Identikit van die verdagte is intussen saamgestel. Mense met inligting oor die voorval kan die ondersoekbeampte, sers. Conrad van Zyl, by 082 522 1095 bel.