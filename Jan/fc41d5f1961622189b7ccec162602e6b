’N VERMEENDE lid van die Americans-bende is Vrydagaand met ’n enkele skoot doodgeskiet. Dít was nadat Aden Hill (21) reeds twee vroeëre aanslae op sy lewe oorleef het. Dié keer het hy egter in Charl Uys-rylaan geval. Volgens omstanders woon Hill in die straat langsaan. Hulle vertel hy het in die moordstraat saam met tjommies gesit en domino’s speel. Hy het gou huis toe gegaan en net toe hy terugkom, het die skoot geklap. “Hy kon maar liewer daar gebly het,” meen ’n familielid van die slagoffer. ’n Ingeligte het vertel dat Hill in die rug geskiet is. Hy sê: “Dit was beslis ’n wraakaanval nadat ’n vermeende lid van die 28’s-bende vroeër dié maand naby hul hoofkwartier in Proteapark in die eerste bendeverwante voorval van die jaar afgemaai is.” Die slagoffer in dié skietery, Monray Goliath (21), van ­Coral Place, is in teregstellingstyl doodgeskiet. ’n Vermeende Americans-lid word van die moord verdink, het die informant vertel. Sers. Noloyiso Rwexana, ’n polisiewoordvoerder, het die moord van Vrydagaand bevestig en bygevoeg dat ’n moordklag ondersoek word. Niemand is tot dusver ge­arresteer nie.