DIE gevreesde Dag Zero is op ons voorstoep – en dit is scary. Die uitvoerende burgemeester van Kaapstad, Patricia de Lille, het gister bevestig Dag Zero storm op alle ­Kapenaars af. Dis weens die erge droogte en oor 60% van die inwoners onverpoosd voortgaan om water te vermors. Die damvlakke staan op 28,6%, wat beteken daar is net 16% bruikbare water oor voordat die krane leegloop. Water by noodsaaklike instellings soos klinieke en hospitale sal nie toegedraai word nie, sê De Lille. Die mayco-lid belas met informele nedersettings, water en vullisverwydering, Xanthea Limberg, sê as Dag Zero aanbreek, sal waterpunte in elke gemeenskap aangebring word. Sy sê die krane in plakkerskampe sal nie toegedraai word nie, want dit dien ook as waterpunte. De Lille het gister, ondanks die DA-leierskap se besluit dat sy nie meer die waterkrisis moet bestuur nie, die media oor die droogte toegespreek. Sy het reeds gesê sy sal voortgaan met die bestuur van die waterkrisis, want die DA kan haar ingevolge die wet nie van haar mag ontneem nie. Vlak 6B-waterbeperkings sal vandag op ’n raadsvergadering voorgelê word. Ingevolge dié beperkings kan elke persoon slegs 50F water per dag gebruik. Dit geld vanaf 1 Februarie. ’n Bietjie goeie nuus is dat die raad die voorgestelde droogte-heffing na verwagting sal verwerp, want Kapenaars het dit in die openbaredeelnameproses as “onregverdig” beskryf. De Lille sê verder: “Ons het die punt van onomkeerbaarheid bereik. Ondanks volgehoue pleidooie dat die inwoners moet ophou om water te vermors, gebruik 60% steeds meer as 87F per dag. “Dit is ongelooflik as jy moet besef die meeste mense gee nie om nie en deur hulle stuur ons reguit op Dag ­Zero af.” De Lille meen die huidige waterverbruikpatroon dui daarop dat dié gevreesde dag op 21 April hier sal wees. Plaasboere is reeds gevra om hul waterverbruik met 60% te sny. Volgens De Lille sal die besonderhede van die gebeurlikheidsplanne vir Dag Zero volgende week bekendgemaak word. Limberg sê die implementering daarvan sal beslis vir die inwoners ongemaklik wees nie. Sy sê: “So ver moontlik sal ons by die waterpunte ’n vorm van identifikasie in werking probeer stel om te verseker dat geen bedrieg­like of oormatige waterkolleksie plaasvind nie. “Die departement is ook besig om die nodige toerusting te verkry om te help met nie net die afhaal van water nie, maar ook om die inwoners te help om die water terug na hul huise te vat. “Maar die realiteit is dat dit ’n logistieke nagmerrie kan wees.” Inwoners wat voortgaan om water te vermors, sal dit ook van nou af aan hul sak voel. Daar sal boetes by hul waterrekening gevoeg word, sê De Lille.