DIE vermeende dikding in die Kaapse nagklub-sekuriteitsbedryf en sy makkers is steeds agter tralies.  Die omstrede borgtog-aansoek sal eers op 11 Januarie in die Kaapse landdroshof hervat word. Nafiz Modack, Colin Booysen (die broer van die beweerde leier van die Sexy Boys, Jerome “Donkie” Booysen), Jacques Cronjé, Ashley Fields en Carl Lackay is op 15 Desember 2017 ge­arresteer.  Die ondersoekbeampte in die saak, kol. Charl Kinnear, het dié week breedvoerig in dié vyf omstrede manne se borgtog-aansoek getuig. Hulle face klagte wat verband hou met die afpersing van nagklubeienaars in die Kaapse middestad om ­protection-geld te betaal. Daar was ’n sterk polisieteenwoordigheid by die hof met beamptes van die SAPD se spesiale taakspan binne en buite die hof geplaas. Kinnear het Woensdag ook getuig dat hy in besit is van videobeeldmateriaal wat wys hoe ­Modack-hulle chaos gesaai het by nagklubs in ’n poging om die eienaars te dwing om afpersgeld te betaal. Volgens hom sou landdros Joe Magele ’n beter prentjie kry van die verwoesting sou die hof toelaat dat die video vertoon word. Die staatsaanklaer, Adiel Jansen, het egter gesê hy sal nie die videobeeldmateriaal in dié stadium in die hof toelaat nie. Kinnear het getuig dat die beskuldigdes by geleenthede hul voertuie in die middel van die Seepunt-hoofweg gelos het terwyl hulle in een van die restaurante vergader. Volgens hom was dit ’n manier om vrees onder nagklubeienaars te saai. Kinnear het ook getuig dat die moorde wat verlede jaar buite die Beerhouse-kroeg en Club 303 plaasgevind het, verdere vrees gesaai het. Kinnear het voorts getuig dat Modack ’n lewe gelei het wat hy nie kan bekostig nie. Kinnear het getuig: “Ek kan nie aan ’n wettige manier dink waarop hy (Modack) ’n bestaan maak nie.”