SAK en pak het Keith Bird homself terug in die mang geboek. Bird, wat sy 50ste verjaardag in die tronk spandeer het, het gister in ’n stampvol Mitchells Plain-landdroshof verskyn op klagte van verkragting, moord, intimidasie en afpersing. Hierdie kerkman se beweerde sondes dateer terug na 2013. Hy word daarvan aangekla dat hy meisies in sy buurt gelok het met beloftes van werk en hulle dan verkrag het. Bird se klagstaat het by sy vorige verskyning langer geraak toe nóg aanklagte – die moord en verkragting van Shavonne Koense (20) – ­bygevoeg is. Volgens betroubare informante sal meer sake nog by­gevoeg word. Geklee in sy blou-en-grys hemp en bruin broek het Bird by die beskuldigdebank ingeskuif met sy bottel water en sy sak in die hand. Bird sou gister hoor of sy borgtog-aansoek geslaag het. Maar in ’n twist het die “pastoor” toe sommer self sy borgtog laat vaar. Toe die hofsaak begin het, is landdros Walter Golding ingelig die ondersoekbeampte AO Carlos Antha is beroof net voordat die saak begin het. Antha was glo op pad terug hof toe met die dockets van Bird toe ’n skelm deur sy karvenster gespring en sy selfoon gegaps het. Die regsman, wat ook ’n spesialis in martial arts is, het agter die boef gehardloop en sy selfoon teruggekry. Antha sê hy is bly oor hy sy foon teruggekry het, maar verbaas dat Bird sy borgtog laat vaar het. Bird se larney lawyer, Afzal Vallie, wat al vir Fadwaan “Vet” Murphy verdedig het, het vir uitstel gevra. Die saak is toe tot 19 Februarie uitgestel vir nader ondersoek. Families van die slagoffers het buite die hof vergader. Sammi Koense, Shavonne se pa, sê hy is verlig geregtigheid geskied, hoewel dit nie sy dogter sal terugbring nie. AO Nadine Britz vertel sy is geskok oor Bird sy borgtog laat vaar het. “Ons het dit nie verwag nie, dit is iets nuuts. “Daar is ook ’n moontlikheid dat hierdie saak na die hooggeregshof sal gaan.”