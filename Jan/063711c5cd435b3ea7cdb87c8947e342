‘HY HET altyd gesê hy gaan my kop afkap, maar ek het gedink hy maak ’n grap.” Min het Vicky Bauer van Eersterivier kon droom dat haar lewe op 4 November 2017 vir altyd sou verander. En dat sy vier dae later wonderbaarlik haar oë in die intensiewesorgeenheid van ’n hospitaal gaan oopmaak. Vicky sê haar nagmerrie het begin toe sy Jonathan “JJ” Over­meyer by die winkel in Hanover Park ontmoet het waar sy werksaam was. “JJ het hom baie lastig gehou, maar ek het vir hom gesê ek stel nie in ’n verhouding belang nie. “Maar toe ek in Mandalay gaan werk, het hy selfs daar vir my kom kuier en later ’n draai by my huis kom maak.” Vicky sê hoewel daar geen verhouding tussen hulle was nie, het JJ dit duidelik gemaak dat hy haar nie vir enige ander man gun nie. “Hy is ’n baie jaloerse mens en ek het eers ná my ordeal uitgevind hy is ’n 28-gangster wat al sy eksvrou met kookwater verbrand het. “Ek het die aand van 4 November gaan slaap. Ek het nie eens wakker geword toe ek met die byl geslaan word nie. “Ek vermoed ek moes bedwelm gewees het, want JJ het pesticides verkoop en dit altyd by hom gehad. “Nadat ek met die byl geslaan is,” vertel sy, “het hy (JJ) my dogter gebel en gesê as hulle nie gou maak nie, gaan ek doodgaan. Die sny in my kop was 5 cm diep en die dokter het gesê as ek tien minute later by die hospitaal aangekom het, sou ek dit nie gemaak het nie.” Vicky se suster, Shirley Loeks, sê haar suster se beserings was baie ernstig. “Haar regteroog was heeltemal buite die oogkas en moes teruggesit word,” vertel sy. “Vicky se skedel was verkrummel en haar beskadigde ­oogsenuwee moes ook herstel word. “Asof dít nie erg genoeg was nie, was dit agterna ’n gesukkel­ met die ondersoekbeampte. Elke stuk inligting oor waar JJ hom bevind, is deur die ondersoekbeampte geïgnoreer,” beweer sy. Vicky sê dié behandeling wat sy van die polisie kry, maak haar moedeloos. “Hy (JJ) stuur nou nog boodskappe met mense dat hy my gaan kry. “Ek moet nou omkyk-omkyk rondloop en voel nie veilig nie. “Wat as hy terugkom om sy job klaar te maak? “Is dít hoe die polisie mishandelaars van vroue behandel?” wou sy met bewende hande weet. ­Sinathi Joni, polisiewoordvoerder, het glad nie uitgewei oor Bauer se bewerings dat die polisie haar sleg in die steek laat nie. Al wat Joni bevestig het, is dat die Kleinvlei- polisie ’n klag van poging tot moord ondersoek. “Die omstandighede rondom hierdie voorval moet nog bepaal word,” het Joni gesê. “Geen ver­dagtes is al in hegtenis geneem nie.”