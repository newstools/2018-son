DIT was vanweë mense soos eerw. Jacob Alberts dat Suid-Afrikaners sedert 1994 vry is. Só het Edna Molewa, die minister van omgewingsake, gister aan sy hartseer weduwee, Sarah, en dogter, Louverne, gesê. Molewa en die minister van toerisme, Tokozile ­Xasa, het saam met die ANC-LP Cedric Frolick en ANC-LPW Christian Martin hul medelye namens die ANC se nasionale, provinsiale en streekkantore aan die Alberts-gesin betuig. Alberts (80) is Saterdag­oggend in sy huis in Hillside oorlede. Hy was 34 jaar die predikant van die Bethelsdorp Congregational-kerk en ’n anti-apartheidsaktivis sedert sy dae as ’n student aan die Universiteit van Fort Hare. Molewa het gesê die land en die stad het ’n goeie leier verloor. Sy het belowe dat die ANC die gesin sal ondersteun in die moeilike tyd wat voorlê. Eerw. Bertram Swartz, die familie-woordvoerder en sekretaris van die United Congregational Church of South­ern Africa se Algoa-streek, het verduidelik dat die veiligheidspolisie Alberts in sy vroeë jare as leraar in King William’s Town verskeie kere as gevolg van sy politieke oortuigings gearresteer het. “Sy hart was vir die bevryding van mense. By sy aankoms in Bethelsdorp het hy die preekstoel gebruik om mense bewus te maak van wat reg, geregtigheid en vryheid is. “Sy motor is in ’n stadium amper met ’n petrolbom gegooi. Hy was self ook by die waarheid- en versoeningskommissie in die Baai.  “Hy het regtig baie gedoen vir die bevryding van mense.”  Swartz sê Alberts was ferm, streng en baie reguit in sy teregwysing.  “Maar sy deur was altyd oop; laat in die nag en vroeg in die oggend.” Die Alberts-egpaar sou op 14 Januarie hul 53ste huweliksherdenking vier. 