BEKOMMERDE inwoners van die woonbuurt Park­dene in George vra nou vir die finale sluiting van ’n tavern in die buurt. Dít oor die beweerde ongure gedrag van die eienaar en sy tjommies wat daar uithang. Inwoners sê sedert die Boston Tavern so ’n paar jaar gelede sy deure in Saturnusstraat geopen het, kan hulle nie meer slaap nie. Dít is weens die klipharde musiek en gedurige bakleiery onder die patrons buite in die straat. Saterdag het die polisie die situasie gemonitor terwyl moerige inwoners buite die tavern vergader het om te demand dat dié hool sy deure sluit. In November 2016 is die eienaar van die tavern gearresteer vir die skietdood van Jeanette October in haar huis nadat sy gekla het oor die geraas. Dié 58-jarige vrou se huis is oorkant die tavern. Sy het onmiddellik gesterf weens die skietwonde aan haar kop en bors. Gesuip Die eienaar is gearresteer vir moord, maar is tans uit op borgtog. Inwoners en gemeenskapsleiers het saamgetrek en demand dat die plek sy deure moet sluit. ’n Inwoner (56) wat oorkant die plek woon en anoniem wil bly, sê die jongens wat daar uithang, spring in mense se jaarts in as hulle gesuip is. Hy sê hulle kan nie eens hul kinders na die shops toe stuur in die aand nie, as gevolg van die skollies. Hulle eis nou die onmiddellike opskorting van die man se dranklisensie.