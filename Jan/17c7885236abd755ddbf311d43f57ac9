YANNICK Zakri, nuwe doelskieter van Ajax Cape­ Town, sê hy is oortuig hy het die regte besluit geneem deur by dié klub aan te sluit. Dié gebore Ivoorkusser se moederklub, Mamelodi Sundowns, leen hom tot die einde van die seisoen aan die Urban Warriors.Ajax is op die oomblik in ’n benarde posisie – hy is tweede laaste op die Premierliga-puntelys – en die verwagting is dat Zakri moontlik hul antwoord op aanval is. Zakri, wat ’n goeie verhouding het met Ajax se afrigter, Muhsin Ertugral, sê hy het alle vertroue in Ertugral en sy nuwe span.Dis ook bewys van  Ertu­gral se pedigree en die soort spelers wat hy na ’n klub kan lok. Ertugral sal verwag dat Zakri ’n goeie vennootskap sal kan aanknoop met die ander doelskieters, onder wie Tendai Ndoro, Fagrie Lakay en Tashreeq Morris.“Eerstens moet ek sê ek is gelukkig om uiteindelik hier te wees. Ek voel die skuif was lank overdue,” het Zakri Woensdag gesê op ’n nuuskonferensie by Ikamva, Ajax se basis.“Hier is baie talentvolle spelers by die klub en ek vertrou ons kan uit ons situasie kom. Ek bestudeer Ajax gereeld; hulle speel goeie sokker.“Hulle kort ’n bietjie er­varing en hopelik kan ek dit na die span bring,” het Zakri gesê.Ajax verwelkom Free State Stars vandag in die Cape Town Stadium vir ’n Premierliga-wedstryd en niks minder nie as ’n sege word van afrigter Ertugral verwag. Ajax het drie van sy vorige vier wedstryde in die Kaap verloor en dis ook waarom hulle sukkel om uit die relegasiesone te kom. Boonop raak die tyd min. Dis juis waarom Ertugral  Zakri se dienste bekom het. Dit wil voorkom of Ertugral  hom vandag teen die Stars sy debuutkans sal gee.“Hy is ’n speler wat ek al lank bewonder,” het Erugral op sy beurt gesê. “Met Zakri  in ons span is ons aanval nou veel sterker,” aldus Ertugral.