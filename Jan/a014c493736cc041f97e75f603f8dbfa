DIS ongetwyfeld die werk van Muhsin Ertu­gral dat Wits se Siboniso Gaxa waarskynlik na Ajax Cape Town gelok is. Son verneem dié voor­malige Kaizer Chiefs-speler oefen tans saam met die Urban Warriors. Gaxa, wat 55 wedstryde vir Bafana Bafana gespeel het, het Donderdag sy eerste oefensessie by Ajax gehad. Daar word bespiegel dat Gaxa hom binnekort permanent by die span sal aansluit. Dis ook duidelik dat Ertu­gral agter dié besluit is. Son verneem Gaxa is ontbied omdat Ertugral nie juis te vinde is vir Reece Evans se spelstyl nie. Evans en die jongeling Sergio Kammies ding tans mee om ’n posisie op die regterverdediging. Kammies vaar nie te sleg in sy debuut­seisoen nie, maar hy is nog redelik nat agter die ore en moet nog baie leer. Dis juis waarom Ertugral die ervare Kaizer Chiefs-verdediger nadergetrek het. Gaxa sal waarskynlik Kammies die nodige leiding bied en hom touwys maak. Dis Ertugral se vierde termyn by Ikamva en dis duidelik dat hy sy teenwoordigheid onmiddellik laat geld het, veral met die verhandeling van spelers. Die vurige Turk skommel sy spelers behoorlik om die span te help om uit die relegasiemoeras te ontsnap. Dit blyk te werk, want Ajax het Vrydagaand teen Platinum Stars (3-1) sy eerste oorwinning in vier wedstryde behaal. Dís ook nét die doepa vir Ajax voor sy derby Saterdag teen Cape Town City.