’N MAN van die Oos-Kaapse dorp Dutywa wat daarvan verdink word dat hy ’n bejaarde vrou met ’n byl vermoor het, wil aansoek doen om borgtog. Volgens kapt. Jackson Manatha, polisiewoordvoerder, is Zibele Thetyana (34) aangekla van die moord op ’n 85-jarige vrou van Dutywa. “Die verdagte is Vrydag omstreeks 21:00 in Candu Vil­lage, Dutywa, opgespoor en gearresteer,” sê hy. Gekap “Volgens die polisie se inligting het ’n man met ’n balaklawa die huis van ’n 85-jarige vrou binnegegaan. “Die verdagte was met ’n byl gewapen en het die vrou na bewering daarmee gekap. Sy is dadelik oorlede.” Die vrou is geïdentifiseer as Silvia Thandiwe Dyasi. Manatha sê die moord is Donderdag omstreeks 20:50 gepleeg by die Mabheleni­lokasie in Candu Village. ’n Familielid van Dyasi was by toe sy vermoor is. Die verdagte het weggehardloop. Thetyana is nie Maandag in die Dutywa-landdroshof gevra om te pleit nie. Hy sal na verwagting weer Vrydag in die hof verskyn vir ’n formele borgtog-aansoek.