TERWYL die in­woners van Seawinds in Lavender Hill laat Woensdagmiddag oor die bende­geweld vergader het, is nóg ’n inwoner se lyk in die bosse gekry. Die JFK’s, die Mongrels en die Corner Boys veg teen mekaar terwyl die Fast Guns en Euro Katte nie deel het in hierdie bende-oorlog nie. Die inwoners het vergader saam met die polisie en Dan Plato, die Wes-Kaapse minister van gemeenskapsveiligheid. Die inwoners sê hulle is angsbevange. Die inwoners, wat nie hul name wou verskaf nie, sê die polisie smokkel saam met die drug merts en gangsters en daarom woed die bendegeweld voort. Nóg ’n inwoner meen die gangsters skiet weekliks drie tot vier mense dood. ’n Ander inwoner beweer: “Baie van die ouers wat hier in die meeting sit, se kinders is gangsters.” Nóg ’n inwoner kla: “Jy praat net jou lippe moeg en die polisie wil nie die gangsters uitroei nie, want die meerderheid van hulle is corrupt.” ’n Inwoner sê: “Ek het gesien die polisie vat R2 600 van ’n drug mert. Toe vat hy die R600 en gee R2 000 terug. “Ek het ’n ander polisiewa gestop en gekla, maar hulle het niks gedoen nie. “Die mense sê die gangsters koop die guns by die polisie.” ’n Plaaslike raadslid, Debbie Gordon – wat die vergadering saamgeroep het – sê: “ ’n Gangster is in November doodgeskiet en toe begin die oorlog. “Dis uiters gewelddadig hier en onskuldige mense word doodgeskiet. Die gangsters woon tussen ons.” Kapt. Stephen Knapp, ’n polisiewoordvoerder, sê: “Die gangster-moordenaars kry borgtog in die hof.  “En as die mense saamstaan, dan kan hulle die regter oortuig om nie borgtog toe te staan nie. “Die ouers moet net saam met die polisie staan om die gangsters uit te roei.” Lt.kol. Mzwandile Gqabi, die stasiebevelvoerder van die Muizenberg-polisie, sê: “Die mense moet die korrupte cops aanmeld.” Plato voeg by: “Die kinders se toekoms in Seawinds is duister. “Dit maak nie saak waar jy bly nie, al is dit in ’n shack, maar jou kind kan uitstyg en iets in die lewe word.”