DIE DA in die Wes-Kaap is geruk ná die afsterwe van twee van sy prominente lede. Rudolph Smith, die burgemeester van die Overstrand-munisipaliteit, is Vrydag oorlede. Daniël Maritz, die voormalige onderburgemeester van die George-munisipaliteit, is Saterdagaand vroeg oorlede. Volgens Tertius Simmers, die sekretaris van die DA se oosstreek en die party se kiesafdelingshoof in George, het Smith onlangs ’n operasie gehad. Komplikasies het daarna ingetree. Maritz is ná ’n lang siekte oorlede. Hy het sy stryd teen maagkanker verloor. Reëlings Simmers het gesê Smith het vir byna drie termyne as ’n DA-raadslid gedien. Hy het in 2016 burgemeester geword en onder sy leierskap het Overstrand verskeie prestasies behaal. Hy was ook ’n bestuurslid van die DA se oosstreek. Smith word Saterdag begrawe. Die finale reëlings sal later bekend gemaak word. Maritz was van 2006 tot 2011 die speaker en onderburgemeester van George. Ná die munisipale verkiesing in 2016 het hy weer onderburgemeester geword. Hy het ook op die bestuur van die DA se oosstreek gedien. Met sy afsterwe was hy steeds ’n aktiewe lid van die DA. “Daniël het gewys jy kan in jou persoonlike en politieke lewe verbeter en steeds nederig bly,” het Simmers gesê. Sy begrafnisdiens is Sondag 12:00 in die George Community Church in Rosemoor. Volgens Simmers was Smith en Maritz gewaardeerde en gerespekteerde aktiviste van die party en hulle sal gemis word. “Hulle het ’n groot rol in die party en die streek gespeel. Ons innige simpatie aan hul families.”