DIE polisie in Riebeek-Wes soek hulp ná ’n vlaag inbrake die afgelope drie maande. Aangesien daar ’n X op die soolafdrukke van die inbreker se skoen is, staan hy bekend as Mnr. X. Ook breek Mnr. X nie in by huise in die Welgevonden-woonbuurt nie; hy haal die ruit netjies uit. En dan steel hy net flatscreen-TV-stelle en plaas die ruit netjies teen die muur. Welgevonden, wat ook bekend is as Capitol Hill, lê tussen die plase Kloovenburg en Môrester. Die polisie bied ’n beloning aan enigeen wat bydra daartoe dat Mnr. X suksesvol vervolg word. Enigeen met inligting kan die Riebeek-Wes-polisie by 022 461 8100 of die ondersoekbeampte, konst. Andel Adams, by 022 461 8107 bel.