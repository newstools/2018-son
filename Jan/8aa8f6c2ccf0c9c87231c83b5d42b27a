VIER mans is sedert verlede week te midde van bende­geweld in Bonte­heuwel doodgeskiet en ’n ­vyfde in Belhar. Gisteroggend om en by 05:10 is twee mans in Vlamboomstraat afgemaai. Luidens berigte het die twee in ’n kar gesit toe hulle doodgeskiet is. Albei was in die dertig. Getref Volgens ’n polisiewoordvoerder, sers. Noloyiso Rwe­xana, is een persoon in verband hiermee gearresteer. Voor dit is Wesley “Wella” Manuel Donderdagmiddag doodgeskiet toe hy van die werk af gekom het. Kapt. FC van Wyk, polisiewoordvoerder, het gesê Manuel (28) is 16:18 in Fire­thornstraat getref. Manuel het net daar inmekaargesak en beswyk. Kyle van Rooi (26) is Dinsdag­oggend naby sy huis in Bessiestraat, Bonte­heuwel, doodgeskiet. Dit blyk in dié stadium dat geen ooggetuies op of naby die toneel was nie. Donderdagoggend is ’n taxi-drywer in Belhar dood­geskiet. Die slagoffer, Dennis ­Barends (48), het in sy taxi gesit toe hy getref is. Van Wyk het gesê geen verdagtes is nog in enige van die drie skietvoorvalle gearresteer nie. Hy het gevra dat enigeen met inligting oor enige van dié drie voorvalle die polisie se Stop Misdaad-sentrum asseblief by 08600 10111 moet bel.