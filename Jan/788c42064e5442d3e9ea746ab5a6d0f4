DIE Oostelike Provinsie het die naweek twee keer voor Namibië se krieketspan geswig. Sondag op St. Georgepark in Port Elizabeth het Namibië die OP in Krieket Suid-Afrika se provinsiale eendaagse reeks met 20 lopies geklop. Saterdagoggend het Namibië die afrondingswerk gedoen om die OP ook in die meerdaagse reeks met 108 lopies te klop. In die korter wedstryd het die linkskolwer Jan Frylinck (111*, 78b, 6x4, 7x6) die OP laat deurloop nadat Namibië 288/7 aangeteken het. Luvuyo Adam (3/52) en Thokozani Peter (2/38) was die OP se beste boulers. Die OP is in die 48ste boulbeurt vir 268 lopies uitgehaal. Sy kaptein, Eddie Moore (68, 7x4, 2x6), en Lesiba Ngoepe (54) het die hoogste tellings aange­teken. Namibië se kaptein, Craig Williams, was met 4/43 sy span se beste bouler. Saterdag se sege was Namibië se vyfde agtereenvolgende oorwinning in die provinsiale meerdaagse reeks. As die OP in sy eerste beurt beter gekolf het, kon dit ’n baie mededingender wedstryd gewees het. Die wenteiken van 321 lopies was egter veels te veel vir die OP, wat in sy tweede beurt vir 212 uitgehaal is. Namibië het eerste gekolf en 226 lopies gekry. Die OP het ses boulers gebruik en almal het sukses behaal. Swak kolfwerk in sy eerste beurt het die OP egter gekelder; hy het met net 120 lopies geantwoord. Tladi Bokako se 56 lopies (8x4) was die beste bydrae. Lutho Sipamla (2/26) en Adam (3/36) het in Namibië se tweede beurt goeie boulwerk vir die OP gelewer. Namibië se 214 lopies was egter genoeg om seker te maak die wenteiken was bo die tuisspan se vuurmaakplek. Mathew Cristensen (66, 9x4) en Kelly Smuts (40) was in die OP se tweede beurt die beste kolwers.