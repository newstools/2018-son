TWEE verdagtes is gearresteer nadat ’n man vroeër dié maand op sy hoewe buite Humansdorp met onder meer ’n byl aangeval is. Drie mans het Walter van der Walt (55) op 4 Januarie buite sy huis oorrompel en wreed aangeval. Hy is vandag dankbaar hy leef. Volgens kapt. Gerda Swart, ’n polisiewoordvoerder, is die verdagtes ’n week gelede vasgetrek. “Kamva Liwani (27) en Zolani Qina (26) het verlede week in die Humansdorp-landdroshof verskyn. Hulle sal tot Donderdag in aanhouding bly vir ’n volgende hofdatum.” Van der Walt het die aand van die aanval die kragopwekker gaan afskakel en toe hy huis se kant toe terugkeer, het die aanvallers hom ingewag. “Hulle het ’n vuurwapen teen my gesig gedruk en ’n mes teen my keel gehou.” Hulle het Van der Walt toe met ’n stomp voorwerp agter die kop geslaan. Die verdagtes het hom by die huis ingesleep en hul marteling voortgesit. Van der Walt het gesê: “Hulle het vir geld begin vra. Hulle het my vasgebind met cable ties, my belt en ’n stuk fan belt en my geskop en geslaan. “Hoe meer ek gesê het ek het nie geld nie, hoe meer het hulle aangegaan. “Hulle het my byl beetgekry en my met die stomp kant oor die kop en rug gekap. Dis ook hoe hulle my ribbes gebreek het. My ribbes het deur my long gesteek en die dokters moes ’n dreineringspyp insit.” Boude Toe die verdagtes sien hulle rig niks uit nie, het hulle ’n kan paraffien oor Van der Walt uitgegooi en hom aan die brand gesteek. Hy het so erg gebrand dat die velle van sy bloedrooi boude afgedop het. “Hulle het toe ’n klomp goed gevat en dit in my bakkie gelaai.” ’n Bebloede Van der Walt is toe in die bosse net buite Humansdorp afgelaai. Hy het hulp gekry van ’n gemeenskapslid wat die polisie ontbied het. Van der Walt was ontevrede oor die polisie ’n week ná die aanval nog geen woord gesê het of ’n saaknommer aan hom gegee het nie. Ná die vroeër berig in Son, is drie oproepe van die polisie dieselfde dag na Van der Walt gemaak. Van der Walt meen egter steeds hul diens is swak. “Hulle het nie genoeg bewyse om die verdagtes skuldig te kry nie – net my woord en getuienis.”