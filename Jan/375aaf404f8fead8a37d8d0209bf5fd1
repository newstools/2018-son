TE VEEL kids, te min plek in die skool. Dit is die penarie waarmee die Laerskool Happy Valley in Blackheath sedert sy bestaan drie jaar gelede mee opgeskeep sit. En hieroor is die gemeenskap niks happy nie. ’n Groep ouers wie se kids nie by die skool aanvaar is, het met die kinders by die skool opgedaag en geweier om die skool te verlaat. Hulle is deel van die sowat 11000 kinders wat nog nie plek het by skole regoor die provinsie nie. Funeka Jonas van Happy Valley het ’n 10-jarige seun wat in Gr. 4 moet wees. Asithandile Sothafase het nie verlede jaar plek in die skool gekry nie en is ook weer nie die jaar aanvaar nie. “Die vorige jaar het hulle gesê hy is onsuksesvol. Laas jaar het hulle niks geantwoord nie en ons het aangeneem hy is aanvaar want sy maats wat saam met hom op dieselfde dag ingeskryf is, is dan aanvaar. Nou moet ons van die skool hoor dat daar nie plek is nie. Wat moet ek nou met hom maak?” Nog ’n ma, Hazel Slawers, sê sy het haar seun, Johandre Slawers (8), op 9 Februarie reeds ingeskryf. “My kind is al agt en moes reeds laasjaar by die huis wag omdat daar nie plek was nie. Ek gaan nou nêrens nie, hulle sal net vir hom moet plek maak en klaar.” Happy Valley se inwoners sê hulle het jare gewag vir die skool om gebou te word en hulle is niks happy dat ander gebiede se kinders ook by die skool aanvaar is. “Toe die skool klaar gebou is, het die Laerskole Blackheath en Dennemere ons trekpas gegee en gesê julle het mos nou ’n skool. Maar nou is hier ook nie plek vir ons kinders nie. Wat moet ons nou maak met ons kinders? Moet hulle maar by die huis in hul skoolklere speel,” het Shanuel Frank, Leighton (6) se mammie gesê. Die hoof, Calvyn Solomons, sê die skool het 1050 leerders en kan altesaam 1160 leerders vat. Hy sê ook dat die demand vir plek in die skool voortdurend groei. “Vir die afgelope twee jaar het ons elke jaar met ’n klas vir elke graad gegroei. Die uitdaging is dat die Wes-Kaapse onderwysdepartement ons nie help met befondsing vir nuwe of bykomende onderwysers nie.” Hy sê ook die skool is ’n publieke skool en dat enige leerder kan aansoek doen. “Ons gee egter voorkeur aan Happy Valley. Ongelukkig sal ons nooit aan die aanvraag kan voldoen nie want ons skool is nie so groot nie. Daar is ten minste 3000 laerskoolleerders in Happy Valley se gemeenskap.” Jessica Shelver, woordvoerder van die WKOD, het voorheen gesê nagenoeg 11 000 leerders het nog nie plek in die Wes-Kaap se skole gekry nie.