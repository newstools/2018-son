LIVERPOOL se bestuurder, Jürgen Klopp, sê Loris Karius is nou die Reds se eerste keuse vir doelwagter. Hy het egter dié speler gewaarsku hy sal moet uithaal en wys. Karius behoort dus in die doelhok te wees wanneer Liverpool môreaand in die Liberty Stadium teen Swansea City uitdraf. Simon Mignolet het die seisoen in die doelhok begin, maar het ná die stryd op Nuwejaarsdag teen Burnley nie weer die beginspan gehaal nie. Karius het laas week sy eerste Premierliga-wedstryd van 2018 gespeel toe hy teen Manchester City in die doelhok was. Liverpool het dié stryd met 4-3 gewen en Klopp het gesê die nr. 1-trui behoort nou aan Karius. “Hy is nou die nr. 1,” het Klopp beklemtoon. “Loris sal egter nou moet uithaal en wys – en hy weet dit,” het die Duitser bygevoeg. Karius is laas week gekritiseer nadat hy toegelaat het dat Leroy Sané net voor die rustyd die gelykmaker vir Man City aanteken. Klopp het egter bankvas agter dié doelwagter gestaan. “Dit is moeilik om ’n doelwagter of verdediger by Liverpool te wees. Niemand vergewe jou vir die een foutjie nie," het Klopp gesê. “Ek’s tevrede met ons doelwagter-situasie. Ja, Loris kon dalk beter gedoen het om die eerste doel teen Man City te keer. “Dit was egter ’n wêreldklas-skoot wat enige doelwagter sou geklop het. “Hy is ’n baie goeie doelwagter en ons het hom ingebring omdat ons wou hê hy moes speel.” Liverpool kry môre kans om verder druk op Manchester United én Chelsea te plaas. Met Manchester City wat tans die weghol-voorloper is, veg die Reds, United en die Blues om die tweede posisie op die Premierliga-puntelys. – Reuters