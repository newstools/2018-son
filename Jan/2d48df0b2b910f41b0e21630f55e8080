GEWELD is die easy way out. Een van die groot verskonings van ons landgenote wat hul frustrasie deur violence uithaal, is dat dit die enigste manier is om aandag te kry. Dis ’n baie groot jammerte dat mense dink om iets uit te rig moet jy alles afbreek wat reeds opgebou is. Die EFF se fighters in hul rooi T-shirts het die afgelope naweek die maklike pad gekies om die H&M-sage te pak. Dié internasionale klerewinkel met verskeie takke landwyd het die laaste paar weke die nuus gehaal vir al die verkeerde redes. H&M het mos ’n advertensie van ’n swart laaitie geplaas in ’n hoodie met die gewraakte slogan: “Coolest monkey in the jungle.” Dit is as rassisties geïnterpreteer, want dit verwys glo na ’n swart mens as ’n dier. H&M het om verskoning gevra en die foto van sy webtuiste afgehaal ná ’n wekroep om die winkel te boikot. Die EFF het egter gevoel dis nie genoeg nie en het Saterdagoggend verskeie betogings landwyd gehou. Plundery en vandalisme het in sekere gevalle plaasgevind. Dit was die maklike pad, want dis makliker om ’n winkel wat in ’n winkelsentrum staan te teiken. Gevalle van rassisme is niks nuuts in die land nie en dit lyk asof dit steeds in die toekoms sal plaasvind. In die nuutste geval het ’n man ’n swart vrou in Edgemead op Kersfees die k-woord toegesnou. Die EFF het na sy huis gegaan om sy naam te kry sodat hulle die vrou kan help om regstappe teen hom te doen. Sonder enige geweld. Maar omdat H&M se winkels easy targets is, was dit maklik om hulle te plunder en vandaliseer. Dít kan nie die antwoord wees nie. Wat het die EFF daarmee bereik? Wat sal die uitwerking daarvan wees in die geveg teen rassisme en diskriminasie? Absoluut niks. Maatskappye wat nie ras-sensitief is nie, moet geslaan word waar dit seermaak: aan hul sak. Begin boikotte teen hulle en maak seker jy kry soveel mense moontlik om te pledge dat hulle nie meer sulke companies sal ondersteun nie. Dit kan gedoen word, maar dit sou natuurlik harde werk en ’n gefokusde plan vereis. Dis blykbaar iets wat die EFF nie bereid is om te doen nie en daarom het die fighters die easy way out gekies. Dít wetend dat hulle mediadekking sou kry en ’n debat in die sosiale media sou begin waarin die EFF soos die kampioen in die fight teen rassisme lyk. Die feit dat H&M aanvanklik niks verkeerds met die ad gesien het nie, gee ’n aanduiding van sy bemarkingspan se demografie. Daar is geen manier dat ’n swart bemarkingspraktisyn daai foto vir publikasie sou toelaat nie. Hoe kan jy geen swart mense in jou bemarkingspan hê in ’n land waar die meeste inwoners swart is nie? Maatskappye soos H&M is te gemaklik waar hulle is, want hulle weet hulle kan met sulke dinge wegkom. Maar cheap publicity stunts soos dié wat die EFF gedoen het, is beslis nie die antwoord nie.