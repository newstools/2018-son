’N KIND is dood in ’n ongeluk tussen twee voertuie Vrydagaand op die N6 naby Beacon Bay in Oos-Londen. Charles Bramwell, ’n woordvoerder vir die provinsiale verkeersowerheid, sê een van die voertuie het blykbaar voor die ander een ingedraai. Die kind, wie se ouderdom nie bekend gemaak is nie, is op die toneel dood. Die drywer van die voertuig waarin die kind dood is en sy vroulike passasier is ernstig beseer. Die drywer van die ander voertuig het glo van die toneel gevlug.