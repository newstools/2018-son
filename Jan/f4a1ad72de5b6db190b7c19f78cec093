DIE verkragtingsaak waarby ’n Blou Bul-rugbyspeler betrokke is, is tot Maandag uitgestel. Die 19-jarige speler het gister vlugtig in die New Brighton-hof verskyn vir ’n formele borgtog-aansoek. Die borgtog-aansoek is vir eers op ys gesit toe die beskuldigde aangedui het hy gaan Danie Gouws, ’n Baaise prokureur, vra om hom te verdedig. Die beskuldigde se naam word weerhou totdat hy gepleit het. Dié voormalige leerder van die Hoërskool Grey en Dale College in King Wil­liam’s Town word daarvan beskuldig dat hy ’n 18-jarige vrou seksueel aangerand het in ’n afgeleë spot in Kwadwesi op Nuwejaarsdag. Hy word in die Noordeinde-gevangenis aangehou. Die slagoffer en haar familie het ook gister die hofverrig­tinge bygewoon. Die Blou Bulle Maatskappy (BBM) het reeds in ’n verklaring op sy website gesê een van sy junior spelers is op aanklag van seksuele aanranding aangekeer. Netwerk24 het vroeër berig dat ontstoke lede van die gemeenskap by die beskuldigde se vorige hofverskyning buite die hof met plakkate saamgedrom en teen die speler betoog het. “Geen borgtog vir ­verkragters,” het onder meer op dié plakkate gestaan.