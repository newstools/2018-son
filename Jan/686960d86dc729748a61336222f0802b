’N HOËRSKOOL-ONNIE van Blue Downs is op die skoolterrein deur ’n leerder geklap. Ná dié vernedering is hy deur leerders in sy gesig uitgelag. Die voorval het verlede week op die sportterrein by die Hoërskool Tuscany Glen plaasgevind. Een van die leerders het die voorval op kamera vasgelê. In die video wat gemaak is, kan ’n mens sien dat daar een of ander commotion aan die gang is. ’n Leerder met ’n sak op sy rug klap die onderwyser (net bekend as mnr. Jacobs) in die gesig en stap weg. Die res van die leerders lag oor die voorval en van hulle loop tot by die onderwyser en lag hom in sy gesig uit. Jessica Shelver, ’n woordvoerder van die departement van onderwys, sê die onderwyser was tydens pouse op patrolliediens. “’n Oud-leerder van die skool het gedurende pouse onwettig op die skoolterrein ingesluip toe die hek vir ’n voertuig oopgemaak is.” Na verneem word, het die oud-leerder ’n grudge teen die onderwyser. Die hele voorval het glo oor die oud-leerder gegaan. Die leerder wat die onnie klap, is ’n leerder van die skool, maar is tydelik geskors. “Hy word deur ’n dissiplinêre verhoor in die gesig gestaar. Die onderwyser het ook ’n klag by die polisie aanhangig gemaak.” Shelver sê daar is nie plek vir dié tipe gedrag in skole nie. “Die aanranding van die onderwyser wat daar geplaas is om leerders te onderrig en vir hulle om te gee, is onaanvaarbaar. Dit is tragies.” Beamptes van die WKOD se distrikskantore is reeds na die skool ontplooi om in verband met die voorval hulp te verskaf. 