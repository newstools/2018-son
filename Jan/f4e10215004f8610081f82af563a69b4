DIE angstige gewag vir die matriekuitslae is uiteindelik verby! Die nasionale minister van basiese onderwys, Angie Motshekga, het gisteraand die Nasionale Senior Sertifikaat-uitslae vir die land aangekondig. Duisende matrieks van die Wes-Kaap kan hul individuele uitslae vandag 11.00 by hul onderskeie skole gaan afhaal en vir oulaas tot siens sê vir hul skoolvriende. Paddy Attwell, ’n WKOD-woordvoerder, het gesê kandidate sal juis die uitslae ’n uur vroeër mag ontvang omdat dit op ’n Vrydag is. “Die onderwysdepartement het dit so gereël om dit vir Moslem-kandidate makliker te maak om daarna steeds hul Vrydaggebede by te woon.” Die Wes-Kaapse minister van onderwys (WKOD), Debbie Schäfer, sê al is daar ’n neiging om net te fokus op die provinsiale slaagsyfer – wat ’n belangrike aanwyser is – moet die WKOD ook ander belangrike faktore en aanwysers van sukses oorweeg sodat hy kan bepaal of die stelsel verbeter of sodat gesien kan word waar dit verbeter moet word. Schäfer sê die Wes-Kaap se gevoel was nog altyd dat die eintlike kwaliteit van die slaagsyfer belangriker is as die mededinging teenoor ander provinsies. “Ons sal dus baie geïnteresseerd wees in die prestasie van ons provinsie, sowel as elke provinsiale onderwysdepartement in matriek 2017 in terme van die “Inclusive Basket of Criteria,” sê sy. Motshekga het aangedui dat die nuwe “Inclusive Basket of Criteria” ’n meer geïntegreerde benadering tot verslagdoening is wat die sleutelaanwysers van leerderprestasie weerspieël.  Schäfer sê terwyl die Vrystaat-matrieks van 2016 algeheel die hoogste persentasie slaagsyfer volgens die liga-tabel bereik het, was dit in der waarheid die Wes-Kaap wat na vore gekom het as nommer een volgens die Inclusive Basket of Criteria. Die slaagsyfers wat gisteraand deur Motshekga aangekondig is vir die matrieks van 2017 is volgens provinsies soos volg: Wes-Kaap – 82,7% Vrystaat – 86% Gauteng – 85,1% Noordwes – 79,4% Noord-Kaap – 75,6% Mpumalanga – 74,8% KwaZulu-Natal – 72,8% Limpopo – 65,6% Oos-Kaap – 65% Die WKOD het beraders in die provinsies beskikbaar as kandidate hulp nodig het. Vir nader inligting kan kandidate die WKOD se eksamenhulplyn gerus by 021 467 2300 bel of die eksamenhulpskool by die WKOD besoek. Die Wes-Kaapse premier, Helen Zille, sal op 11 Januarie by die premierswoning, Leeuwenhof, die provinsie se top-matriekpresteerders bekend maak.