DIE borgtogaansoek van Abigail Ruiters en haar boyfriend, Amee­rudien Peters, duur al ses maande. Hulle het gister weer in die Kaapse landdroshof verskyn in verband met die moord op Abigail se seun, Jeremiah (18 maande). Hulle word aangekla van moord, kindermishandeling en verkragting. Abigail se pa, pastoor Ronald Ruiters, het gekla die staat rek die borgtogaansoek onnodig uit. ’n Omgekrapte Ronald het gesê: “Dit is die langste borgtogaansoek waarvan ek nog ooit gehoor het. “Dit is die staat se vertragingstaktiek om nie aan my kind borgtog te gee nie. “Ek gaan ’n brief aan die regter-president stuur om te kla oor die manier hoe my kind se borgtogaansoek gehanteer word.” AO Raymond Mitchell, die ondersoekbeampte, het gesê die lykskouer se verslag, maatskaplike verslag en die verklaring van ’n personeellid van ’n kliniek is nog uitstaande. Oorsaak Hulle wag ook nog op die uitslae van Peters se DNS-toetse. Volgens Mitchell is die oorsaak van Jeremiah se dood ’n hou teen die kop met ’n stomp voorwerp. Mitchell het benadruk die staat staan borgtog teen en het gesê Abigail (30) en Peters (26) moet in die tjoekie bly. Volgens Mitchell moes Abigail bewus gewees het van haar seuntjie se beserings en sy moes dit probeer verdoesel het. Hy het getuig oor die beserings wat die kind ­opgedoen het. Daar was bytmerke aan Jeremiah se penis en oor sy lyf. Sy arm en van sy ribbes was gebreek. Jeremiah het ook beserings aan sy kop gehad. Sy skedel was gekraak en daar was swelling van die brein. Die verhoor sal waarskynlik na die hooggeregshof oorgeplaas word. Die borgtogaansoek is tot Woensdag uitgestel.