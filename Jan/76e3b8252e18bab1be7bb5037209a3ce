OOS-KAAPSE kinders het die tweede swakste van die nege provinsies in die Progress in International Reading Literacy Study (Pirls) gevaar. Ná dié studie, wat in 2016 gedoen is, is daar bevind ’n verbysterende 78% van Suid-Afrikaanse leerders kan ná vier jaar in die skool nie met begrip lees nie. Dis vrot teenoor die gemiddelde van 4% wêreldwyd en ander middelinkomstelande soos Iran (35%) en Bulgarye (5%). In die Pirls is leerders se geletterdheid ingevolge ’n puntestelsel beoordeel. Roné McFarlane, ’n navorser by die onderwysdrukgroep Equal Education (EE), sê 400 is die maatstaf daarvoor om met begrip te kan lees. McFarlane sê 40 punte verteenwoordig ongeveer ’n jaar se leerwaarde. Die nasionale gemiddelde is 320.  McFarlane sê aangesien die Oos-Kaap 290 behaal het, is die provinsie byna ’n jaar se leer agter die res van die land. Sy sê hoewel die EE meen die gehalte van onder­rig in die Oos-Kaap is laag, kan ander faktore ook bydra tot hierdie swak prestasie. “Landwyd het leerders van landelike gebiede aansienlik laer tellings as dié van stedelike en voorstedelike gebiede,” sê Mc­Farlane. “En dié in stedelike gebiede het ’n voorsprong van meer as twee jaar oor die res. “In die studie is bevind dat leerders in hul onderskeie taalgroepe ook verskillend presteer het. “Dié wat in ­Engels en Afrikaans geskryf het, het veel hoër tellings behaal as dié wat in Afrikatale geskryf het.” Sy meen omstandighede tuis maak ’n wesen­like verskil in geletterdheid. McFarlane sê: “Leerders uit welgestelde huis­houdings het ’n voorsprong van drie jaar oor die ander. “Daar is ’n sterk verband tussen leerders se geletterdheid en die hulpbronne tuis, soos boeke, toegang tot die internet en ouers met ’n hoë opvoeding en hoëvlak-beroepe.” McFarlane voeg by: “Daar is ongelukkig nie ’n kitsoplossing vir die probleem nie, maar die EE verwag minstens toenemende ver­betering.” Metodes Sy vra dat die departement van basiese onderwys daarin ondersteun moet word om leesonderrig vir vroeë grade na 500 skole uit te brei. Sy sê daar is bevind die metodes wat daarmee verband hou, lewer goeie resultate. McFarlane sê nóg ’n probleem is dat klasse in die vroeë grade te groot is. Luidens onderwysbeleid is 35 leerders die ideale maksimum klasgrootte vir gr. R tot gr. 4. In die Universiteit Stellenbosch se navorsing oor sosio-ekonomiese beleid (ReSEP) van gemiddelde klasgroottes vir gr. 1 tot gr. 3 is egter bevind dat die meeste grondslag­fase-klasse dit oorskry. McFarlane sê sowat 30% van die leerders in die Oos-Kaap is in groot klasse van meer as 50, en tussen 10% en 15% is in uiters groot klasse van meer as 60 leerders. Sy sê die probleem kan net opgelos word as die departement se distrikskantore akkurate data oor klasgroottes kan verskaf.