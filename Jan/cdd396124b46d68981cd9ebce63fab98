’N MAN en sy girlfriend het nog in hul shack gesit toe die skote klap en hulle getref is. Kol. Priscilla Naidu, ’n polisiewoordvoerder, sê dié skietvoorval het Donderdag omstreeks 20:00 gebeur. Die slagoffers se shack is in Librastraat, Helenvale, in die Baai se noordelike gebiede. Naidu sê die man (26) is in die skouer en bene getref, en sy girlfriend (16) in die rug. Albei moes hospitaal toe geneem word. Die vrou is glo getref terwyl sy haar kind teen die koeëls probeer beskut het. Naidu sê dis nog nie bekend wat die motief vir die skietery was nie. Sy sê ook dat geen verdagtes nog daarvoor in hegtenis geneem is nie. Die polisie ondersoek twee sake van poging tot moord. Hoewel Naidu sê die skietery is nie bendeverwant nie, verskil talle die inwoners van haar. Sommige van hulle sê dis bende­lede in Librastraat wat mekaar uittart en dan lostrek. Hulle sê die inwoners daar lewe in vrees omdat daar op hul huise gevuur word.