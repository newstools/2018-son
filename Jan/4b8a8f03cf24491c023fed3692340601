‘WITH all its sham, drudgery, and broken dreams,/ it is still a beautiful world./ Be cheerful./ Strive to be happy.” Dít is ’n uittreksel uit Max Ehrmann se bekende gedig “Desiderata: Words for Life”. Nuwejaarsgroete aan alle Sonlanders, veral aan die lesers van dié rubriek, en geluk aan en voorspoed vir ál die matrieks wat geslaag het. Weinig of niks is egter geskryf oor leerders wat gedruip het nie. Hulle het net nóg ’n statistiek geword... Toe die suksesvolle leerders gekomplimenteer is, het niemand onthou van die laaitie wat sy 21ste verjaardag in matriek gevier het nie, want hy was nie een van die presteerders nie. Hy is nie ’n oorverdowende applous gebied vir sy uithouvermoë, ondanks moeilike persoonlike omstandighede nie. Niemand het eens agtergekom dat die meeste van sy laerskool-tjommies lankal dikdinge in gangland is nie. Die laaitie wat daai oggend tydens die bekendmaking van die uitslae hoopvol in die skoolsaal gesit het, het ook drome... Drome met ekstragroot vlerke, want dís hoekom hy nooit saam met die boys op die straathoek gedobbel het nie. Dis hoekom hy nooit in die parkie saam met al die junkies aan die dagga-okkapyp en tiklollies gesuig het nie. Hy was nie die slimste in die klas nie, maar die stilste. Hy het nie belanggestel in ’n tronknommer nie, daarom het hy daai laaste skooldag trots saam met Ma en Pa in die skoolsaal gesit om eerder sy eksamennommer uitgereik te word. Hy het elke dag vir skool opgedaag, al kon ’n gangster se dwaalkoeël hom maklik op pad soontoe getref het. Hy’t nie soos die ander leerders om toelating tot universiteit of kollege aansoek gedoen nie, want hy wou sy ouers nie “belas” nie. Hy’t gedink daaraan dat sy sussie wat vanjaar in gr. 7 sal wees, hul ouers gaan verpes oor ’n sassy outfit. Hy wou maar army toe gaan, maar toe moet hy in die skoolsaal verneem hy het gedruip, en nou is hy erg teleurgesteld omdat hy almal ge-drop het. In die koerante het hy ál die mooi stories gelees oor laaities wat met vlieënde vaandels geslaag het, al was hulle in presies dieselfde omstandighede as hy. Niemand het sy storie aan die groot klok gehang nie. Niemand weet nou dat hy ’n soldaat wou word nie. Niemand kon sy trane sien nie, want hy het binnetoe gehuil. Hy’t gesê hy voel soos etter – geskryf in hoofletters. In hul hokkie het hy na die uitdrukking op sy familielede se gesigte gekyk. “Ons is trots op jou, Boeta,” het sy ma getroos. “Jy hét dit tog tot hiér gemaak.” Toe glimlag hy weer. Oor die radio het Kenny Rogers se liedjie “The Gambler” gespeel waar die ou dobbelaar aan die jong ou sê: “Ev’ry gambler knows that the secret to survivin’/ Is knowin’ what to throw away and knowing what to keep./ ’Cause ev’ry hand’s a winner and ev’ry hand’s a loser...” Soos die ou dobbelaar besef ’n mens die lewe deel nie vir almal dieselfde kaarte uit nie ...