DIE feestyd gee dalk nou al sy laaste stuiptrekkings, maar daar is steeds ’n paar lekker shows om jou te entertain. Die speelvak van Chantal Stanfield se From Koe’siestes to Kneidlach is met ’n week verleng. So ook die ewe talentvolle Jonathan Rubain se show Rubain’s Cape Jazz is Lekke!. Al dié eersteklas-programme is in die Baxter-teater in Kaapstad op die planke. Stanfield se show is byna uitverkoop en die verlenging daarvan volg op ’n aanvraag van mense wat steeds daarheen stroom. Die show word elke aand tot 13 Januarie in die Baxter se Golden Arrow-ateljee opgevoer. Dit skop 20:15 af. Almal rave op die oomblik oor hierdie produksie. Dis geskryf en word opgevoer deur die briljante Stanfield, wat al in verskeie TV-reekse te sien was, soos onder meer 7de Laan en Getroud Met Rugby. Die komiese eenvrou-show is losweg gebaseer op haar eie ware verhaal van wat gebeur as ’n meisie van die Kaapse Vlakte ’n Joodse ou van Joburg ontmoet en op hom verlief raak. Legendes In die Baxter se Concert Hall betower Rubain musieklief­hebbers ook tot 13 Januarie met net die regte musiek vir hierdie somer. Plaaslike legendes soos Hilton Schilder, Kyle Shepherd en Dave Ledbetter deel saam met hom ’n verhoog.  Jy sal moet wikkel as jy nog hierdie uit­stekende shows wil gaan sien!