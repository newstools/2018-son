ROBERT du Preez, afrigter van die Sharks, het die teenwoordigheid van Dick Muir en Braam van Straaten as lede van sy afrigtingspan verwelkom. Muir is ’n voormalige Springbok- en Sharks-senter en het laas jaar reeds laat blyk dat hy hom by die Durbanse franchise as ’n aanval- en agterlyn-konsultant sal aansluit. Van Straaten, voormalige Springbok-losskakel, sal voortaan die Sharks se verdedigings- en skopafrigter wees. Balans Du Preez het aan die Sharks se amptelike webtuiste gesê: “Dis great om afrigters van daardie gehalte en ervaring by ons te hê. “Dick se teenwoordigheid hier gaan ’n goeie balans aan die afrigtingspan gee.” Die Sharks kom Saterdag in Polokwane in ’n voorseisoense wedstryd teen die gevaarlike Bulls te staan. ’n Week later reis Du Preez en sy manne na Hongkong vir ’n kragmeting met die Franse span Racing 92. Die span van Durban skop sy Superrugby-veldtog teen die Lions in Johannesburg af.