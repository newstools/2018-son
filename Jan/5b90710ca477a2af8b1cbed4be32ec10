TERWYL almal probeer oplossings vind, is die ANC besig om politiek te speel en die blame game gaan lustig voort. Só sê die ACDP-leier in die Stad Kaapstad, Grant Haskin, nadat die Wes-Kaapse ANC-sekretaris, Faiez Jacobs, die Stad sterk veroordeel het oor sy ­hantering van die waterkrisis. Dit het gekom nadat die nasionale minister van water en sanitasie, Nomvula Mokonyane, dié naweek met verskeie rolspelers oor die droogte vergader het. Die ANC in die provinsie het Vrydag met Mokonyane vergader. Sy het ook met die Wes-Kaapse premier, Helen Zille, oor die waterkrisis gepraat. Zille het egter in die middel van die vergadering uitgestap om glo na ’n ander kwessie te gaan omsien. Jacobs bespiegel dat die DA die konsep van Dag Zero – wanneer krane leeg sal loop – geskep het om paniek onder inwoners te saai. Son het laas week berig dat Dag Zero vir 12 April geskeduleer is. Waterbeperkings bepaal nou dat elke persoon slegs 50 liter water daagliks mag gebruik. Jacobs sê: “Mense se behoefte aan water is gekoppel aan hul lewensbestaan en om hulle te vra om waterverbruik te verminder is dieselfde as om hul te vra om hul lewenstyl te verander. “Dis iets wat nie maklik is nie. Veral nie vir armes nie. “Die ANC het aan Mokonyane uitgewys dat die DA versuim het om enige van die targets te bereik.” Haskin meen die ANC is op die verkeerde dinge ge­fokus. Hy het gesê: “In ’n stadium waar almal oplossings soek, is die ANC besig om politiek te speel en die blame game te laat voortbestaan. “Ons is bly dat Mokonyane uiteindelik ingegryp het en haar gesag as ’n nasionale minister laat geld.” Volgens Haskin is die ­vyandigheid tussen die ANC en die DA die oorsaak van die trae reaksie van die ANC-beheerde nasionale regering.