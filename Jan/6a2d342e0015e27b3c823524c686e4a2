TERSIÊRE instellings in die Wes-Kaap sê hulle is slaggereed vir die moontlike toestroming van voornemende studente wat nie vir kursusse geregis­treer het nie. Vrese het ontstaan dat duisende voornemende studente wat nie vir toelating ingeskryf het nie, na die universiteite sal stroom. Dit kom ná pres. Jacob Zuma se aankondiging dat tersiêre onderrig voortaan vir arm studente gratis sal wees. Martin Viljoen, woordvoerder vir die Universiteit Stellenbosch (US), sê so ’n moontlikheid is reeds deur die universiteitsbestuur bespreek. Hy sê planne is ingestel om met so ’n situasie te deal. Volgens Viljoen het die US byna 32 000 aansoeke ontvang vir slegs 5 000 beskikbare plekke vir eerstejaarstudente. Fokus “Ons is tans aktief in gesprek met die nasionale finansiële hulpskema vir studente (NSFAS), die departement van hoër onderrig en die forum Universiteite Suid-Afrika oor die impak wat die aankondiging van gratis tersiêre onderrig op 2018 se akademiese jaar gaan hê,” voeg Viljoen by. Lauren Kansley van die Kaapse Skiereiland-Universiteit vir Tegnologie (KSUT) sê hul fokus in hierdie stadium is om die studente geregistreer te kry wat vir verskeie kursusse aansoek gedoen het.  “Ons sal in ’n latere stadium die walk-ins van voornemende studente in ag neem wat nie betyds aansoek gedoen het nie. “Eers vanaf 24 Januarie tot 2 Februarie sal ons walk-ins in aanmerking neem vir kursusse waar daar nog openinge is,” sê Kansley.  Luthando Tyhalibongo, woordvoerder van die Universiteit van Wes-Kaapland (UWK), sê aansoeke vir 2018 se akademiese jaar het reeds in September 2017 gesluit. “Ons moedig diegene aan wat akademies goed gevaar het, maar nie by ’n plek van hoër onderrig aansoek gedoen het nie, om hul besonderhede by die departement van hoër onderwys en opleiding se sentrale aansoekdiens te registreer.” Tyhalibongo sê die UWK se akademiese jaar skop al op 29 Januarie af met ’n oriënteringsprogram vir eerstejaars.  Selfs op die hoogste vlakke van die regeringsfeer is dit tans nie duidelik waar die finansiering vir gratis tersiêre onderrig vandaan moet kom nie. Dinge is ook nie juis vergemaklik toe die EFF mense aangemoedig het om bloot by ’n tersiêre instelling in te stap en vir ’n kursus te registreer nie.