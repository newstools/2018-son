DIE Varsity Cup-reeks skop reeds op 29 Januarie af, maar die Madibaz het nog ’n ekstra week voordat hulle hul veldtog begin. Hoewel hulle eers ’n paar dae later begin, laat die Madibaz nie slap lê nie. Hulle het ’n oefenwedstryd teen die South­ern Kings om hulle aan die gang te kry voor hul eerste tuiswedstryd op 5 Februarie teen die Ikeys. Hulle het ook reeds in George­ ’n oefenwedstryd teen Stellenbosch gespeel en toe sommer die nuwe Power Play-reël van die Varsity Cup ­getoets. Nadat hulle die reël die eerste keer in ’n wedstryd­situasie gebruik het, het die afrigter van Madibaz, David Maidza, gesê hulle het ’n paar nuttige insigte gekry. “In werklikheid werk ons steeds aan die stelsels wat die beste by die groep pas,” het hy gesê. “Ons het dit uitdagend gevind om hierdie reël teen die Maties te toets. Ons het egter gesien hoe ons moet ver­beter,” het hy gesê. Die mentor van die Madibaz het verduidelik dit is ’n taamlik moeilike konsep om te verstaan omdat hulle normaalweg hul strategie vir si­tuasies beplan het terwyl al die spelers op die veld was. “Maar die reël is daar vir 2018. Ons moet ’n strategie uitwerk om dit op die beste manier te hanteer om te ver­seker dat dit nie wanorde in die span skep nie.” Die Madibaz gaan dié seisoen weer hul tuiswedstryde by die Nelson Mandela-Universiteit speel nadat hulle verlede jaar al hul wedstryde weg moes speel. Dit het ’n baie negatiewe effek op die span gehad.