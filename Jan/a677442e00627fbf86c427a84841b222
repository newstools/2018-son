GEORGE. – ’n Begraafplaas is nie ’n plek waar ’n mens ’n fight sou verwag nie. Maar in dié geval wel ... Twee mans het by die ou Thembalethu-begraafplaas slaags geraak toe hulle hul ontslape geliefdes kom besoek het. Thembani Njinga vertel hy is aangeval nadat sy Duitse herdershond been gelig het – nie eens teen ’n grafsteen nie, maar teen die tyre van ’n Nissan Navara wat daar geparkeer gestaan het. Afwas Njinga (35) vertel: “Ek was besig om onkruid uit te trek by die graf toe ’n man my aan my kraag gryp. “Hy order my toe om die pee van sy kar se wiel te gaan afwas.” “Ek het hom gesê ek het water nodig om die wiel af te was. “Hy raak toe kwaad en slaan my in die gesig en gooi my op die grond.” Hy sê die ou het eers opgehou toe die hond hom begin jaag. Nick Sassa, ’n opsigter, sê: “Ek weet nie waaroor die twee ge-fight het nie. “Dit het alles baie vinnig gebeur. Dis die eerste keer dat so iets hier in die begraafplaas gebeur. “Dis verkeerd en beslis nie ’n plek waar sulke goed moet gebeur nie.”