ATLANTIS. – Skote klap weer in dié gemeenskap. ’n Vermeende lid van die 28’s-bende is Maandag naby hul hoofkwartier in Heathfield, Proteapark, in die eerste bendeverwante voorval van die jaar in die dorp afgemaai. Monray Goliath (21) van Coral Place in Avondale is tussen 13:00 en 14:00 geskiet toe hy en ’n vriend vanaf die winkel af gestap het. Goliath, beter bekend as Tamatie, is twee keer in die linkerarm getref, een keer in die rug en is twee kopskote toegedien.  Volgens sy ma, Johanna, het haar kind aan die 28’s- tronkbende behoort en weet sy nie presies wat gebeur het nie.  Volgens ’n betroubare informant was die oorledene en sy makker op pad vanaf die winkel toe twee mans agter hulle gestap en net begin skiet het.  Die persoon het voorts vertel dat die oorledene in ­execution style in die kop geskiet is nadat hy eers in die arms en rug gewond is. Sy makker is nie raak geskiet nie. Gerugte van wraakaanvalle het oral begin opklink.  Die informant meen dit kan dinge weer lelik laat handuit ruk in die voortslepende bendegeweld in die gebied. Volgens sers. Noloyiso Rwexana, ’n polisiewoordvoerder, word ’n klag van moord ondersoek. Niemand is nog gearresteer nie. 