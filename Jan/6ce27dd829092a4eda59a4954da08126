‘N DERRA van ’n baba meen hy gaan sommer vir homself in die hof praat. Lionel Cock (33), wat Vrydag in ’n vlamrooi-en-swart baseball top in die beskuldigdebank by die Bellville-hof gestaan het, was erg confident. Hy staan tereg op ’n klag van poging tot moord. Cock word daarvan aangekla dat hy sy 11 maande oue seun verlede Dinsdag aangerand en gewurg en toe vir dood agtergelaat het. Teenstaan Die babaseuntjie het dit oorleef, selfs al is hy op die R300-snelweg in ’n drein gevind. Volgens Candice Sobotker, wat in Delft help om vermiste kinders op te spoor, was die baba bewusteloos toe ’n verbyganger hom gekry het. Die hofsaal was Vrydag aan die leë kant. Die staat het die hof ingelig dat hy beslis enige borgtog-aansoek sal teenstaan omdat ’n baba betrokke is. Cock het heel cocky aangedui hy gaan nie om borgtog aansoek doen nie. Cock bly in hegtenis. Die saak is vir na­der ondersoek uitgestel tot Vrydag 9 Maart.