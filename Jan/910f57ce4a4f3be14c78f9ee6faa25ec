AL WAT Samunira Dace (22), ook bekend as Nira, van Helenvale wou doen, was om te kyk waar haar broerskind is. Maar toe word sy reg voor bure se huis in albei bene geskiet toe ’n vermeende bendelid losgebrand het op haar en die mense in haar geselskap. Shandré Hendricks, die girlfriend van Dace se broer, sê sy was in hul huis in Martinstraat toe die koeëls begin fluit. “Ek was besig om my tjommie se hare te vleg toe ek die eerste skoot hoor. Ek het my vriendin gevra of dit ’n skoot was en sy het ja geantwoord. Polisie “Nog skote het afgegaan. Toe trek ek net my kind, wat by die oop deur gelê het, verder terug in die huis.”  Volgens haar het een van die koeëls hul huis getref.  “Toe die polisie kom, toe gaan ons uit en sien Nira lê voor die neighbour langsaan se huis. “Sy het gekla van baie pyn, want sy is in albei bene geskiet. Haar regterbeen is in die proses gebreek.” Hendricks sê sy voel baie sleg oor die gebeure omdat Dace net ’n kort rukkie voor die skietery by die huis uit is om na Hendricks se ­dogtertjie Sheray te gaan soek. “Nira het nie geweet Sheray is by my ander tjommie nie. “Dinge kon baie erger gewees het. Ons is bly sy is nie doodgeskiet nie.” Een van die bure sê toe sy by die huis uitkom, het Nira in erge pyn op die sypaadjie gelê. “Ons het net van Desai’s teruggekom toe dit gebeur het. Ek het by die huis ingegaan en Nira het voor ons huis gesit.” Dace is na ’n hospitaal geneem. Die polisie bevestig die voorval. Volgens kol. Priscilla Naidu, polisiewoordvoerder, het Dace omstreeks 13:10 saam met ’n groep mense voor ’n huis in Martinstraat gesit. “Die verdagte het in hul rigting geloop en toe hy die groep nader, het hy ’n vuurwapen uitgehaal en op die groep begin skiet. Die vrou is in haar bene getref. “Niemand anders is gewond nie. “Die verdagte word na bewering met die Upstand Dogs verbind.” Naidu sê die motief vir die skietery is in dié stadium nog onbekend. Niemand is tot dusver in verband met die voorval in hegtenis geneem nie. Die polisie ondersoek ’n saak van poging tot moord.