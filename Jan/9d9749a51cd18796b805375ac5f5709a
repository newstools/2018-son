WAS dit selfmoord of wou hy kabels steel? Dít is die vraag op baie mense se lippe nadat ’n man se lyk gisteroggend op die oorhoofse kabels tussen die Netreg- en Heideveld-treinstasie gevind is. Riana Scott, ’n woordvoerder van Metrorail, het gesê hulle kan net bevestig dat ’n lyk wel gevind is. “Die voorval het om en by 07:25 plaasgevind. Dit word deur die ­polisie ondersoek. Dit is standaardprosedure wanneer iemand in ’n ongeluk dood is,” het Scott gesê. Mense op die toneel het gister aan Son gesê die man was ’n vermeende kabeldief, maar ander berigte het gelui die man het selfmoord gepleeg. Dit is die tweede persoon in ’n week wat deur oorhoofse kabels doodgeskok is. Donderdag is ’n vermeende kabeldief dood toe hy glo probeer het om die kabels te knip. Hy is deur swaarstroomelektrisiteit doodgeskok. Dié voorval het tussen Nyanga­ en Heideveld gebeur. Scott sê hoewel die lyn nie tans in gebruik is nie, is die drade steeds lewendig. “Ons tegnici werk daar. Die drade is te alle tye lewendig.” Sy waarsku ook mense dat kabeldiefstal inherent ’n gevaarlike skokperdjie is om te probeer beoefen. Richard Walker, Metrorail se streekbestuurder van treindienste, waarsku: “Oorhoofse kabels dra 50 keer die stroom van elektriese drade in ’n huis.” Noloyiso Rwexana, ’n polisiewoordvoerder, het gesê hulle het ’n nadoodse ondersoek gelas. “Ons ondersoek ook die omstandighede rondom die voorval.” Die sentrale lyn van Kaapstad na Kapteinsklip is steeds buite werking.