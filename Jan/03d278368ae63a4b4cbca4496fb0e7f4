VERSKEIE mans is die afgelope naweek op die Kaapse Vlakte vermoor. ’n Pa van Manenberg is koelbloedig voor sy twee seuns se oë doodgeskiet. Anwar Jacobs (39) is Saterdagaand omstreeks 22:17 in Humberstraat in die rug en kop geskiet. Hy is op die toneel dood. Jacobs het na verneem word met sy twee seuns in Humberstraat in die rigting van Ruimtestraat geloop. Vier onbekende mans het hulle agtervolg en op hulle losgebrand. Hulle het probeer weghardloop, maar Jacobs is in die rug en kop geskiet. Sy twee seuns is gelukkig nie tydens die skietery getref nie. Die vier mans het van die toneel af laat spaander. Niemand is nog gearresteer nie en ’n moorddossier is geopen. In Delft is twee mans vroeër Saterdagaand in ’n bendeverwante skietery afgemaai. Die twee mans (31 en 32 jaar oud) is omstreeks 18:00 in Mango-straat doodgeskiet. Volgens sers. Noloyiso Rwexana, ’n polisiewoordvoerder, is die omstandig­hede rondom die skietery nog onbekend. Niemand is nog in hegtenis geneem nie. In die Seawinds-area was daar Saterdag in die vroeë oggendure ook ’n dubbele moord. Die lyke van twee onbekende mans is agter die sportveld op ’n oop stuk veld gekry. Albei mans is in die kop en gesig geskiet. Nog twee mans is Vrydagaand in ’n skietery in Heideveld gewond. Dié voorval het omstreeks 22:05 by Linda Court plaasgevind Die mans (19 en 43 jaar oud) het buitekant Linda Court gestaan toe daar op hulle losgebrand is. Die 19-jarige tiener is in die nek gewond en die 43-jarige, wat na bewering ’n drug mert is, is in albei bene getref. Hulle is na die Heideveld-daghospitaal geneem vir mediese behandeling. ’n Saak van poging tot moord is geopen.