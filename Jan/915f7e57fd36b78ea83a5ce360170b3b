ROLAND Williams, die Nelson Mandelabaai-metro se voormalige kommunikasiedirekteur, en sy co-accused is gister in die Baaise handelshof aan bedrog skuldig bevind. Williams was saam met Renika Rungan, die weduwee van die vermoorde sakeman Raven, in die beskuldigdebank. Renika het as die verteenwoordiger van haar af­gestorwe man se sake­onderneming, V&R Auto, verskyn. Albei het gister skuldig gepleit. Die saak hou verband met versekeringsbedrog van sowat R100 000. Williams, heeltemal in swart geklee en vergesel van sy vrou, Shanaaz, het so saggies geantwoord dat hy skuldig pleit dat landdros Lionel Lindoor hom moes vra om dit te herhaal. Sy prokureur, Kuban Chetty, het daarna sy verklaring voorgelees. Williams sê in sy verklaring dat sy BMW in 2014 enjinprobleme gehad het wat nie herstel kon word nie. Volgens hom het hy Raven, eienaar van V&R Auto, genader om hom met sy motor te help. Raven het toe die motor na V&R Auto ingesleep om dit te ondersoek en dit het aan die lig gekom dat die enjin vervang moet word. Raven het vir Williams in Augustus 2014 ingelig dat dit moeilik is om ’n tweedehandse enjin vir sy voertuig te vind, lui die verklaring. Rungan het daarna vir Williams gesê dat hy kon reël dat Williams se motor op sy perseel beskadig word en dat hy (Williams) ’n versekeringseis vir die skade kon indien. Hy het bygevoeg dat hy dit vantevore met ander motors gedoen het en dat daar geen comebacks was nie. Williams het ingestem dat dit so erg beskadig word dat dit afgeskryf word. Rungan het Williams gekontak en ingelig dat die job afgehandel is en Williams geadviseer om voort te gaan met die eis. Hy het Williams, luidens die pleitverduideliking, aangeraai om vir die versekering te sê die ongeluk was op ’n stil pad en dat daar niemand anders in die kar was nie. Hy het ook geadviseer dat Williams moet sê daar was geen getuies nie, lui die verklaring. Williams het daarna voortgegaan om sy makelaar te kontak om die eis by Santam in te dien. Williams verduidelik dat in sy eis hy gemeld het dat hy in Addo-weg vir ’n bees in die pad uitgeswaai en toe beheer oor die motor verloor en dit omgeslaan het. Hy het bygevoeg dat V&R Auto die motor van die ongelukstoneel verwyder het. Williams het toe ’n vals eis van R96 400 vir skade aan die motor by die versekeringsmaatskappy ingedien. Hy het ook ’n vals eis van R19 404,19 ingedien vir koste by V&R. Die eis is aan albei uitbetaal. Hy erken in sy verklaring dat sy motor nie in ’n ongeluk ­beskadig is nie, dat dit nie deur V & R Auto weggesleep is nie, en dat hy nie daarop geregtig was om ’n eis eis by Santam in te dien nie. Die saak teen Wil­liams is tot 5 Maart uitgestel sodat ’n korrektiewe verslag aangevra kon word. Raven Rungan is in 2015 by ’n stopteken in Kammapark, Port Elizabeth, geskiet. Hy het later aan sy skietwonde beswyk. Renika het in haar verklaring, wat deur haar regsverteenwoordiger, adv. Richard Crompton voorgelees is, gesê dat Williams se motor nie in ’n ongeluk was nie en dat dit nie na V&R Auto gesleep is nie. Sy sê verder dat V&R Auto geen reg gehad het om te eis vir insleepdienste en berging nie. Renika het bygevoeg dat Raven die misdryf gepleeg het vir selfverryking. Sy het ook aangedui dat die bedrag van R19 404,19 aan Santam terugbetaal sou word. Ingewag Renika Rungan, Williams se co-accused in die bedrogsaak, is ’n
 boete van R120 000 opgelê wat in sy geheel vir vyf jaar opgeskort is.  Landdros
 Lionel Lindoor het gesê die voorwaardes verbonde aan die vonnis is dat 
Rungan in dié tyd nie aan bedrog skuldig bevind word nie en sy moet voor
 9 Februarie R19 404,19 aan Santam terugbetaal. Adv. Richard 
Crompton, vir Renika, het voor vonnisoplegging gesê sy is ’n weduwee wat
 na haar twee dogters moet omsien. Hy het bygevoeg sy het ná haar man se
 dood die maatskappy se beeld probeer herstel en R650 000 by familie 
geleen om die besigheid se deure te help oophou.  Ignoreer Crompton het gesê Renika het die versekeringsmaatskappye gaan sien met wie Raven sake gedoen het en hulle ver­seker die ou dinge is klaar. Santam het haar platinumkliëntestatus gegee en doen met haar sake. Lindoor
 het gesê hy het in ag geneem dat sy nie by die bedrog betrokke was nie,
 maar gesê hy kon nie die erns van die saak ignoreer nie. Advv. Theuns 
Goosen en Lise Keech het aangekla. 