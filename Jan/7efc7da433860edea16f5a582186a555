DIE Namakwa-streek is luidens 2017 se matriekuitslae weer die top-onderwysstreek in die Noord-Kaap. Só het Kitty Links, onderwysdirekteur in Springbok, verlede week vertel. Dié streek het verlede jaar ’n slaagpersentasie van 82,9% behaal nadat 733 kandidate die eindeksamen afgelê het. In 2015 was die slaagsyfer 76,5% (1 008) en in 2016 was dit 91% (884). Dit weerspieël ’n verswakking van 8.1% teenoor verlede jaar. Die tien top-hoërskole in die Namakwa-streek is: 1. Hoërskool Namakwaland; 2. Hoërskool ­Calvinia; 3. Hoërskool Aggeneys; 4. Hoërskool ­Concordia; 5. St. Anna Privaat Skool; 6. Hoërskool Port Nolloth; 7. Hoërskool Sutherland; 8. Hoërskool Loeriesfontein; 9. Hoërskool Steinkopf; en 10. Hoërskool Garies. Beloon Lize-Mari “Pikkie” Burger van die Hoërskool Namakwaland in Springbok het onder die top-20 in die Noord-Kaap geëindig. Haar toewyding en harde werk het haar sewe onderskeidings laat inryg. Hiervoor het die departement van onderwys haar onlangs op ’n spogseremonie in Kimberley met ’n skootrekenaar en ’n tjek vir R10 000 beloon. Sy gaan dié jaar fisioterapie aan die Universiteit van Wes-Kaapland studeer. Die Hoërskool Namakwaland (5de in provinsie) kon nie soos in die laaste paar jare ’n 100%-slaagsyfer behaal nie. Die enigste skool in dié streek wat met ’n 100%-slaagsyfer kan spog, is die Hoërskool Williston.