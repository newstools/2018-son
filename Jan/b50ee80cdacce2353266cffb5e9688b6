NIEMAND sal toegelaat word op die perseel van die Laerskool P.C. Petersen in Kylemore naby Stellenbosch wanneer die skole op 17 Januarie heropen nie. Só waarsku die lede van die skoolbeheerliggaam (SBL) wat onvrede is nadat daar laas jaar aangekondig is dat die nuwe vervangingskoolprojek in Augustus sou begin, maar tot dusver het daar nog niks gebeur nie. Die voorsitter van die SBL, Lionell Florence, sê die SBL het op 5 Desember 2016 met ’n professionele span argitekte en ingenieurs by die departement van openbare werke ontmoet om die planne vir die nuwe skool en die pad vorentoe te bespreek.  “Op dié dag het twee lede van die span vir ons gesê die Wes-Kaapse departement van onderwys het die projek die groen lig gegee,” beweer Florence.  Opgedroog Maar een jaar later het nog niks gebeur in terme van die projek nie. “Ons het deur die grapevine gehoor dat die planne reeds vroeg in 2017 aanvaar is met aanvaarding van die brandplan,” sê Florence. Hy vertel alles wat in Desember 2016 aan hulle belowe is, het net opgedroog. Hy verduidelik die terrein-ondersoek is vir Julie 2017 geskeduleer. Die projek se begin is vir Augustus 2017 en die gebou se opening vir Januarie 2019 geskeduleer.  Florence sê die verskonings vir die delay sluit in dat daar ’n nuwe, onervare konsultasiespan vir die Wes-Kaapse onderwysdepartement (WKOD) werk, dat die tenderproses vertraag is, ’n nuwe programbestuurder oorgeneem het en talle mense siek of met verlof is. “Al die bogenoemde verskonings gee vir ons ’n baie duidelike vooruitsig van hoe ongeorganiseerd die kantoor is, die gebrek aan professionaliteit en hoe min mense van ons dink. Dit stuur ’n baie slegte boodskap van die WKOD en sy reputasie uit,” beweer Florence. Hy voeg by die optog sal aanhou solank as wat die gemeenskap tevrede is met die begin van die projek so vroeg soos 20 Januarie en met die bouwerk wat op 29 Januarie moet begin.  “As hulle nie ons sperdatums kan bereik nie, sal die skool nie oopmaak nie,” waarsku Florence.