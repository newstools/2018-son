’N BEJAARDE man van die Oos-Kaap is in hegtenis geneem nadat hy na bewering sy 68-jarige vrou doodgeslaan het. Kapt. Namhla Mdleleni, ’n polisiewoordvoerder, sê die voorval het Woensdagnag in die administratiewe gebied Nkondlo in Engcobo plaasgevind. Volgens haar het die verdagte met sy vrou gestry, waarna hy haar na bewering met ’n stok aangerand het. Mdleleni sê lede van die gemeenskap het die vrou se noodkrete gehoor en die polisie onmiddellik ontbied. Volgens Mdleleni word ’n moordsaak ondersoek. Die verdagte sal binnekort in die landdroshof verskyn.