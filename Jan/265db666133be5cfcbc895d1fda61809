VERLEDE seisoen was dit Jon-Jon Smuts, maar dié keer is dit Gihahn Cloete wat die kolfaanslag van die Warriors se krieketspan in Momentum se One Day Cup-reeks lei. Cloete sal Dinsdag die Oos-Kapenaars se sleutelspeler met die kolf wees wanneer die Warriors en Titans mekaar op SuperSport-park in Centurion in die eerste halfeindstryd pak. Hy is pragtig op dreef en het met 490 by verre die meeste lopies in die reeks vir die Warriors aangeteken. Dié linkskolwer is ook die enigste wat in dié seisoen se reeks reeds twee honderdtalle kon aanteken. Sy tweede is Vrydag op St. Georgepark in Port Elizabeth teen die Cape Cobras in die laaste ligawedstryd behaal. Die Cobras het volgens die DL-metode met tien lopies gewen. Ankerrol Dit was toe welkome reën vir die droogtegeteisterde Oos-Kaap ’n opwindende einde in die slag laat bly het. Cloete het regdeur die Warriors se beurt van 264/7 gekolf vir 120 onoorwonne lopies (8x4, 5x6). Die reeks se grootste lopiemaker dié seisoen, Pieter Malan, het dieselfde ankerrol vir die Cape Cobras vervul. Hy was op 94* gestrand toe die reën spel met die Cobras op 249/7 ná 46.5 boulbeurte kortgeknip het. In die Warriors se beurt was daar goeie ondersteuning vir Cloete van Colin Ackermann. Ackermann is ook goed op dreef in die laaste deel van die reeks en het vir 45 lopies gesorg. George Linde (74) was op sy beurt weer Malan se regterhand. Vir die Warriors het Smuts sy goeie peil as bouler voortgesit. Dié linksdraaier het 3/46 ingeoes.