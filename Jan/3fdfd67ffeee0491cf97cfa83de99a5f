GOUDA. – ’n Vermeende 28’s-bendelid word gesoek nadat ’n pen­sioenaris Saterdag in sy huis doodgeskiet is. Vrydagmiddag is ’n outjie wat oorkant Dennis Booysen (63) woon, se vinger na bewering met ’n panga af­gekap. Fabian “Die Ag” Briessies, wat glo vrees en paniek op dié klein dorpie saai, word daarvan verdink. ’n Vriendin van Booysen, Crystal Fredericks, het met Son gepraat nadat sy familie geweier het om iets te sê. Fredericks vertel: “Nadat Fabian (na bewering) die outjie se vinger afgekap het, het Dennis gaan afkeer. ‘Die Ag’ het dit nie ge-likes nie. “Hy het omstreeks 01:20 Saterdagoggend aan Dennis se deur kom klop. Vergelding “Toe Dennis die deur oopmaak, word hy sommer deur die security-hek geskiet. Hy het inmekaar­gesak en toe word hy nog ’n keer geskiet. Ek was langs hom. Toe die ambulans opdaag, was hy reeds dood. Dennis was ’n stil man en mense het van hom gehou.” Inwoners van die dorpie wou nie juis praat nie omdat Briessies glo ’n berugte 28’s-bendelid is en hulle ver­gelding vrees. Baie mense voel hy hou ’n bedreiging in vir die gemeenskap. Son het maande gelede ook oor Briessies berig toe hy gekla het oor die cops wat hom na bewering target. Hy het in daardie stadium vir 10 sake hof geloop. Hy het toe ook aan Son erken dat hy met dwelms gesmokkel het, maar gesê hy het opgehou daarmee. Briessies, wat oorspronklik van Uitsig in Kaapstad is, word op die oomblik gesoek en daar word vermoed hy bevind hom iewers in die stad. Sers. Raimiro Cupido van die polisie in Tulbagh het bevestig ’n klag van moord word teen Briessies ondersoek. Cupido het gevra dat enigeen met in­ligting wat kan lei tot ’n inhegtenisneming die polisie dringend kontak by 082 780 7620 of 023 320 0817.