MARK Hughes het Saterdag die trekpas gekry as bestuurder van Stoke City. Dít volg nadat Stoke in die derde ronde van die FA Cup-uitklopreeks teen Coventry City vasgeval het. Hughes het hom reeds op dun ys bevind, maar die nederlaag teen Coventry, wat in die vierde vlak van Engelse sokker speel, was net een te veel. Stoke bevind hom op die oomblik ook in die Premierliga se relegasiemoeras. Hughes se span het in die FA Cup-stryd erg teleurgestel en die voormalige Manchester United-ster is drie uur ná die kragmeting uitgeskop. Die klub het in ’n verklaring op Twitter gesê: “Stoke City bevestig hiermee dat die bestuurder, Mark Hughes, se kontrak onmiddellik beëindig word. “Ons bedank Mark vir alles wat hy die afgelope vier jaar vir die klub gedoen het. Hy het ons gehelp om drie jaar agtereen­volgens in die toptien van die Premierliga klaar te maak. “Ons wens hom alle sukses en voorspoed toe vir die pad vorentoe.” – Reuters