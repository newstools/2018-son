’N VROU van Kaapstad wat sewe maande swanger was, het Saterdag pas van haar ouma se begrafnis teruggekeer toe ’n stray bullet haar op haar ma se voorstoep in Helenvale in die maag getref het. ’n Sonar by die Living­stone-hospitaal het gewys die bullet lê langs die koppie van die ongebore baba van Avidene Green (27) van Atlantis buite Kaapstad. Michelle Baartman, Green se ma, het gister in haar huis in Deverellweg gesê haar oudste kind en kleinkind leef deur God se genade. Broei Sy sê hulle het reggemaak om by haar oorlede ma, ­Loretta Elias, se huis te gaan eet toe alles gebeur het. Peter, Michelle se man, sê hulle kom gou agter wanneer iets in die straat aan die broei is. “Die kar het buite gestaan en ek het die kar ingetrek. Ek was net agter, toe klap die skote. “Toe hoor ek Avidene is raak geskiet. Sy het net daar gesit met ’n gat in die maag,” vertel hy terwyl hy na die stoel wys waar Green gesit het. Michelle sê sy was histeries. “Die jongens op wie hulle geskiet het, het hier buite gestaan. Die ander jongens wat geskiet het, was onder in die pad. “Ek het hulle geskel en gesê dis deur hulle dat my kind geskiet is. Kyk wat het hulle gedoen.” Peter vertel ál wat hulle gesê het, is dat hulle jammer is. Volgens hom het die res van die mense in die straat nie weggehardloop toe die skote geklap het nie. “Die mense is baie nuuskierig. Hulle het kom kyk wat gebeur het.” Michelle sê die ambulansdiens en die diens by die Livingstone-hospitaal was puik. “Die sonar het gewys die bullet lê langs die baba se koppie. “Ek, wat die ma is, kon net vir die Here dankie sê. Daar het so baie gebede uitgegaan. “Ons onderdiakens en priesters was daar vir ons om ons te onderskraag. “Terwyl ons by die hospitaal was, het my ma se kerkmense onmiddellik teruggekom en gebid. “Al wat ek kan sê, is dankie vir die Here vir sy Hand oor my kind.” Michelle vertel die baba kon dood gewees het, maar dinge het anders uitgewerk. “Weet jy hoe sterk daai kind se hartjie klop? Dit is ’n sterk meisie. “Ná die skietery het sy niks gevoel nie, maar toe ons die hartklop sien, het ons weer hoop gekry.” Michelle sê die naam wat oorweeg word, is Hayley en sy weet nie of Avidene en haar boy­friend, Bradley Bock, die naam gaan verander nie. “Sy is ons miracle baby. Ek het gesê die Here moes my ma se oë toemaak sodat ons oë kon oopgaan. “Dinge kon erger gewees het.” Volgens Michelle moet Avidene nog twee weke in die hospitaal bly. Bock het gisteroggend in die Baai aangekom en is reguit hospitaal toe. Busi Ngceshe, ’n woordvoerder van die Livingstone-hospitaal, het gesê die operasie om die baba te verwyder, was suksesvol. Vroeggebore “Die ma is na die hoësorgeenheid van die Dora Nginza-hospitaal oorgeplaas. “Die vroeggebore baba is in ICU, ook by Dora Nginza.” Kol. Priscilla Naidu, ’n polisiewoordvoerder, het die voorval bevestig. Sy het gesê ’n saak van poging tot moord word ondersoek.