DIE Cape Cobras se krieketspan sal die Titans vandag met groot vertroue in Pretoria aandurf. Die manier waarop die span van Ashwell Prince (afrigter) die Warriors onlangs geslag het, is ’n duidelike aanduiding dat dinge nou vir die Kapenaars in plek begin val. Dit is die Cobras se derde wedstryd in die Momentum-eendagreeks. Behalwe enige beserings behoort Prince nie te torring aan die span wat in die tweede stryd in die reeks die Warriors in Oudtshoorn laat les opsê het nie. Die aanvangskombinasie van Wayne Parnell en Pieter Malan het met groot sukses tot die sege oor die Oos-Kaapse span bygedra. Dit lyk asof veral Parnell sy vertroue, wat hom een van die beste veelsydige spelers in die land gemaak het, herwin het. Dit is egter die draaier George Linde wat sy stempel begin afdruk het.  Hy het ses paaltjies in die wedstryd teen die Warriors platgetrek en kan die Cobras se troefkaart teen ’n sterbelaaide Titan-span wees. Al het die Titans die Lions Woensdagaand geklop, sal hulle sonder hul internasionale sterre moet klaarkom. En dít is beslis ’n situasie wat die Kapenaars kan uitbuit.