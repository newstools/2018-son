VAN die leerders by die Bethelsdorp Comprehensive School in die Baaise noordelike gebiede is so upset dat hulle nie meer lus is om skool toe te gaan nie. Dit is omdat sowat 14 leerders van die hoërskool gr. 11 “gedruip” het, maar hul rapporte sê ’n ander ding. Hulle het gedink dis vanjaar hul finale jaar op skool, maar het uitgevind hulle moet gr. 11 weer doen. Die ouers van dié kinders is so ontsteld dat hulle gister buite die skool tyres gebrand het om die hoof, Leon Arendse, se aandag te kry. By Son se aankoms het Arendse deur die geslote skoolhek met ouers gepraat. “Die (Oos-Kaapse) onderwysdepartement (OKOD) is ons werkgewer en ons moet uitvoer wat hy vir ons sê,” het Arendse aan die ouers gesê. Toe hy Son se verslagspan gewaar, het hy vinnig in die kantoor verdwyn. Kort daarna is tyres, stoele, matrasse en lappe voor die skool gebrand. Die polisie se eenheid vir openbare orde was op die toneel om dinge kalm te hou. Elizabeth Konnight, ’n ouer, het gesê die kinders is in ’n toestand oor hulle “druip”. “Die departement wil nie re­spond nie en ons kort helderheid oor die saak. Van ons kinders is so embarrassed dat hulle nie meer skool toe wil gaan nie. “ ’n Meisie het in die kantoor hartverskeurend gehuil en selfs vir die hoof gesê sy wil nie meer lewe nie.” David Davidson, adjunk­sekretaris van die SAKP in die Mbuyiselo Ngwenda-distrik, het ook met die hoof gaan praat. Die OKOD is toe gebel. “Hier is ’n ernstige probleem en die departement sê hy gaan môre (vandag) ’n vergadering hou om die saak in diepte te bespreek,” het Davidson gesê. Arendse wou nie kommentaar lewer nie en het Son na die OKOD verwys. Mali Mtima, ’n OKOD-woordvoerder, het gesê hulle het van die situasie te hore gekom en het beloof om die saak te ondersoek. “Ons versoek mense om kalm te bly sodat alle prosesse sonder onnodige inmenging gevolg kan word.” Edmund van Vuuren, die DA se Oos-Kaapse onderwyswoordvoerder, het vroeër dié week ’n dringende brief aan Man­dla Makupula, die LUR van onderwys in die Oos-Kaap, gerig. In die brief vra Van Vuuren dat Maku­pula dringend ingryp. “Alle leerders wat na gr. 12 toe gaan, moet ondersoek word om vas te stel of hulle die vereistes nakom wat die departement vasgestel het. Rekordtyd “Alternatiewelik moet die omkeer van die amptelike besluit om gr. 11-leerders na gr. 12 toe te laat gaan, herroep word.” Makupula-hulle het binne ’n rekordtyd op Van Vuuren se navraag geantwoord en vir die skole se name gevra. Van Vuuren het gesê: “Dié skole moet besoek word en daar moet met die ouers en kinders vergader word om hierdie ongeregtigheid uit te sorteer.”