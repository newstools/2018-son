DIE Valke en polisie se misdaad­intelligensie-eenheid het Donderdag vyf vermeende dwelmbase gearresteer. Dis een van die grootste dwelmhandel-busts in die Oos-Kaap en dit volg ná ’n ondersoek wat 13 maande geduur het. Die verdagtes mag nie geïdentifiseer word voordat hulle in die hof verskyn het nie. Hulle is omstreeks 03:00 in hegtenis geneem in wat die Valke bestempel as ’n gefokusde inval. Die minister van polisie, Fikile Mbalula, het oorlog verklaar teen dwelmhandelaars toe hy een van die misdaadtonele Donderdagoggend besoek het. Bedrywig Mbalula bestempel die verdagtes as “vooraanstaande” en “gerespekteerde” lede van die samelewing. Almal van hulle het geslaap toe daar op hulle toegeslaan is by hul huise in Berlin, Peddie, King William’s Town en Port Alfred. Die vyf is na bewering masterminds van ’n dwelmhandelnetwerk wat lankal in die Oos-Kaap bedrywig is. Een van die verdagtes is ’n bekende boer van Berlin. Hy is op sy plaas gearresteer. Mbalula het die wetstoepassers geprys gedurende ’n onderhoud op die toneel. Hy dreig ook dat hy ál die kingpins in die land in sy visier het.