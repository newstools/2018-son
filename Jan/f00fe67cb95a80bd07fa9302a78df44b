’N BARMHARTIGE inwoner van Plattekloof en haar mense het twee beddens aan die Tygerberg-hospitaal se kinderwaakeenheid geskenk. Die waarde van die moderne, hi-tech-beddens is omtrent R74 000. Dit sal kritieke pasiënte baie kan help. Volgens prof. Mariana Kruger, uitvoerende hoof van die Universiteit Stellenbosch se departement pediatrie en kindergesondheid, sal die beddens die personeellede in staat stel om beter na hul jong pasiënte om te sien. “Ons is dankbaar vir die mense wat ons met hul welwillendheid help. “Dié beddens sal nie net die pasiënte help nie, maar ook verseker dat personeellede minder beserings opdoen terwyl hulle aan diens is. “Ek wil namens ons eenheid en Tygerberg se kinderhospitaal baie dankie sê aan die Parker-familie en vriende. “Ons wil ook ander mense aanmoedig om net so goedhartig te wees.”