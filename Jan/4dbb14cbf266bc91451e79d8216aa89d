FAF du Plessis is gereed, maar Dale Steyn sal in alle waarskynlik nie in die eerste kriekettoets teen Indië speel nie. Ottis Gibson, Suid-Afrika se nasionale krieket-afrigter, het gister ’n duidelike aanduiding gegee dat Steyn Vrydag dalk nie op Nuweland onder onder die elftal sal wees wat hy gaan inspan nie. Steyn, net soos Du Plessis en Quinton de Kock wat almal onlangs beseer of siek was, is fiks verklaar om in aanmerking te kom vir die wedstryd.  “Dale het ’n jaar gelede laas toetskrieket gespeel. “My kommernis is as ek hom inspan in ’n snelaanval van drie blitse en ’n draaier en hy kry seer kan dit ons span aansienlik kniehalter. “So, hoewel hy fiks is sal ons eers Vrydag die toestande bestudeer en dan ’n besluit maak,” het Gibson gesê. Volgens die breier is hy in dié stadium ook gelukkig met die toestand van die kolfblad. “Ek sien daar is ’n bietjie groenigheid op die blad wat belowend is.  “Maar alles hang af van die toestande voor die begin van die wedstryd,” het hy bygevoeg. Die breier het ook gesê De Kock is gereed om weer die paaltjiewagterhandskoene aan te trek nadat hy verlede week in die toets teen Zimbabwe in Port Elizabeth ’n besering opgedoen het. Du Plessis sal ook die leisels as kaptein oorneem nadat AB de Villiers in die Baai vir hom ingestaan het.