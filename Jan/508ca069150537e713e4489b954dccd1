COLIN Booysen se law­yer het gister in die Kaapse landdroshof die integriteit van die ondersoekbeampte in sy saak bevraagteken. Colin is die broer van Jerome “Donkie” Booysen, die vermeende Sexy Boys-leier. Colin, Nafiz Modack, die vermeende dikding in die Kaapse sekerheidsonderwêreld, Ashley Fields, Jacques Cronjé en Carl Lackay se uitgerekte borgtogaansoek het gister voortgegaan. Hulle staan tereg vir een klag van intimidasie en agt klagte van afpersing. Dit hou verband met die beweerde gewelddadige oorname van sekuriteit by Kaapse nagklubs. Colin se law­yer, Bruce Hendricks, het in die kruisondervraging van die ondersoekbeampte, kol. Charl Kinnear, gesê die staat se saak is swak. Volgens Hendricks is dit net ’n geval van korrupte polisiebeamptes wat saamgespan het om Colin en sy medebeskuldigdes agter tralies te kry. Hendricks het dit aan Kinnear gestel dat hy sy inligting by die omstrede sakeman Mark Lifman gekry het. Volgens kom het Lifman ’n motief om Colin-hulle vals te beskuldig. Hendricks het verder aangevoer die saak is ’n geval van Kinnear se siening eerder as die feite. Volgens hom maak Kinnear bewerings sonder enige feite om dit te staaf. Kinnear het vroeër getuig Igor Russol, ’n bekende onderwêreld­figuur en boorling van die Oekraïne, het hom vertel van ’n vergadering waarop adv. Pete Mihalik glo die fasiliteerder was van afpersingsgeld wat sakelui betaal het. Hendricks het aangevoer Lifman het Kinnear na Russol verwys. Lifman en Russol is glo in die ou faksie van die nagklubsekerheidsbedryf en hulle beskou Colin-hulle as ’n bedreiging. Voorkeur Dit maak dus sin dat hulle die nuwe faksie by die polisie sou wou diskrediteer. Russol is dieselfde man wat vroeër van afpersing, diefstal en intimidasie aangekla is, het Hendricks gesê. Hendricks het verder beweer Lifman het voorkeur gekry toe hy ’n saak teen Cronjé gemaak het. Hendricks wou weet hoekom Kinnear, die hoof van die Seepunt-polisiestasie, se speurafdeling tot by Lifman se huis gegaan het om ’n verklaring te kry. Kinnear het gesê dis normale prosedure. Wanneer ’n saak aangemeld word, moet die ondersoekbeampte die klaer by die huis interview. Hendricks wou weet: “Wat maak hom (Lifman) so spesiaal?” Kinnear het geantwoord: “As ’n persoon ’n saak aanmeld, al bly hy in ’n shack of in iemand anders se huis, sal die beampte hom by die huis gaan sien.”