SERENA Williams het haar Vrydag aan die Australiese Ope Toernooi onttrek. Volgens die verdedigende kampioen is sy steeds nie op die peil waar sy behoort te wees nadat sy aan haar eerste kind die lewe geskenk het nie. Die 23-malige Grand Slam-wenner het laas maand ’n tentatiewe terugkeer in die tennistoernooi in Abu Dhabi gemaak. Williams het teen die jong Jelena Ostapenko, wenner van 2017 se Franse Ope, vasgeval. Die 36-jarige ster sê in ’n verklaring: “Nadat ek in Abu Dhabi deelgeneem het, het ek besef dat, al is ek naby, is ek persoonlik nog ver van waar ek graag wil wees. “My afrigter en my span sê ek moet net aan toernooie deelneem wanneer ek bereid is om ál die pad te gaan. “Ek kan kompeteer, maar ek wil nie net kompeterend wees nie. Ek wil baie beter as dít vaar. Ek glo dus dat ek méér tyd nodig het. “Al is ek uiteraard teleurgesteld, het ek besluit om vanjaar nie aan die Australiese Ope deel te neem nie.” Dit is duidelik dat Williams in Abu Dhabi nie op haar beste was nie. Sy het met haar afslaan gesukkel en ook die meeste van haar tyd op die agterlyn stilgestaan. Die veteraanspeler het net twee keer tydens die stryd die net aangeval. Sy was egter steeds gretig om in Melbourne Park in aksie te wees. Dis vir haar veral moeilik om haar te onttrek, aangesien sy reeds sewe keer in haar roemryke loopbaan as kampioen in Australië gekroon is. – AFP