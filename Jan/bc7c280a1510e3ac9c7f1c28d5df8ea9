’N MAN is Vrydagoggend dood en drie ander is beseer toe hul lorrie in Athlone op die N2-hoofpad se versperring omgeval het. ER24-paramedici en ander reddingswerkers het ’n man aangetref wat tussen die lorrie en versperring vasgeklem is. Dié man is ondersoek en op die plek dood verklaar. Die drie ander mans het van skok op die toneel rondgedwaal. Hulle het ligte tot matige beserings opgedoen. Hulle is behandel en na ’n nabygeleë hospitaal vervoer waar hulle verder behandel is. ’n Spesiale hyskraan moes later gebruik word om die lorrie van die versperring af te lig. Plaaslike owerhede was op die toneel om die ongeluk te ondersoek. – ER24