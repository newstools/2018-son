DIE polisie in Dutywa het ’n verdagte gearresteer ná die moord op ’n bejaarde vrou. Die 85-jarige Thandiwe ­Dyasi is Donderdagaand in haar homestead in Cacadu Village naby Dutywa aangeval en vermoor. ’n Familielid was by die slagoffer toe ’n verdagte met ’n balaklawa haar aangeval en daarna te voet gevlug het. Dyasi is op die toneel dood. Kapt. Jackson Manatha, ’n polisiewoordvoerder, het gesê speurders in Dutywa het die toneel gefynkam en die verdagte met die ondersoek verbind. Geprys Die gemeenskap het die polisie met inligting gehelp en die verdagte is in ’n nabygeleë tavern opgespoor. Die 34-jarige verdagte sal vandag op aanklag van moord in die plaaslike landdroshof verskyn. Lt.genl. Liziwe Ntshinga, die provinsiale polisiekommissaris, het die polisielede vir hul vinnige optrede en die arrestasie geprys. Die LUR vir maatskaplike ontwikkeling, Nancy Sihlwayi, het in ’n verklaring gesê die moord het skokgolwe deur die land gestuur. “Ons het nou die punt bereik waar ons nie meer die pyn van aanvalle op bejaardes kan verdra nie.”