VIR matrieks wat die 2017-eindeksamen druip of swakker gevaar het as wat hulle gehoop het, het die Oos-Kaapse onderwysdepartement goeie nuus: Dit is glad nie die einde van die wêreld nie.  Mali Mtima, ’n woordvoerder van die onderwysdepartement, sê die departement se Second Chance-program is gratis en stel mense in staat om hul matriekuitslae te verbeter deur vakke oor te skryf. “Die program is spesifiek saamgestel vir matrieks wat nie goed gevaar het nie of gedruip het, dié wat volgens die departement se vorderingsbeleid in 2016 van gr. 11 na gr. 12 oorgeplaas is en mense wat aanvullende eksamens moet skryf,” het Mtima verduidelik. “Die regering het hierdie ingrypingsprogram begin om matrieks ’n tweede kans te bied om hul uitslae te verbeter.” Mtima het bygevoeg matrieks wat gedruip het, kan hul vakke oor ’n jaar in modules herhaal. “Dit beteken leerders herhaal deur die jaar net die vakke wat hulle gedruip het en skryf aan die einde van die jaar daaroor eksamen.” Hy sê die matrieks wat volgens die departement se vorderings­beleid in 2016 van gr. 11 na gr. 12 oorgeplaas is, maak ook van hierdie modulestelsel gebruik. Mtima sê matrieks het die geleentheid om vir die aanvullende eksamen te registreer sodra hulle môre hul uitslae kry. “Die eksamen is nog ’n kans vir matrieks om hul punte te verbeter. Hulle kan dan by die skool registreer, wat hulle daarna by die departement vir die eksamen sal registreer.” Die provinsie se 105 757 kandidate vir die matriekeksamen het by 1 049 sentrums eksamen geskryf. Volgens Mtima is 83 968 voltydse en 21 789 deeltydse kandidate vir die eksamen geregistreer. In 2016 was daar 94 928 voltydse kandidate en 20 526 deeltydse kandidate. Hy het bygevoeg die nasien van vraestelle in die provinsie het ook goed verloop. Die Oos-Kaapse matriekslaagsyfer was die afgelope vier jaar die laagste in die land: 64,9% in 2013, 65,4% in 2014, 56,8% in 2015 en 59,3% in 2016. “Ons streef na beter matriekuitslae as in die vorige jaar. Die departement het die onderwystransformasieplan goedgekeur. Daarmee wil ons verseker dat al die pogings om onderwys te verander en verbeter ’n positiewe uitwerking op die leerders en matriekuitslae sal hê.” Mtima het matrieks wat nie in die 2017-matriekeindeksamen goed gevaar het nie aangemoedig om nie tou op te gooi nie. “Ouers moet hul kinders ondersteun en hulle nie straf as hulle nie geslaag het nie. “Die matrieks van 2017 wat druip, moet onthou die departement doen alles in sy vermoë om te verseker dat hulle wel ’n matriek­sertifikaat verdien.  “Hulle moet hul moue oprol, skouer aan die wiel sit en werk om ’n beter lewe te kan lei. “Aan hulle wat slaag, sê ons veels geluk; die wêreld lê oop vir jou,” sê Mtima. Jane Cowley, DA-LPW en die party se provinsiale woordvoerder oor onderwys, sê met inagneming van die baie hulpbronne wat die departement daarin belê het om die matriekuitslae in die Oos-Kaap te probeer verbeter, is ’n verbetering van 3 tot 4% in die uitslae nie bevredigend nie.  “ ’n Toename van 6 tot 7% sal meer gepas en sinvol wees. Dit sal aandui doeltreffende stappe is eindelik gedoen om die onderwyskrisis in die provinsie te begin oplos.”