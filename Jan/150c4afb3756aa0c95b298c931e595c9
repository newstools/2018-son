CAPTAIN America se kans om die Met op 27 Januarie op Kenilworth te wen, het gister ’n reuse-hupstoot gekry. Brett Crawford se perd is by die amptelike lotingsplegtigheid in die Kaapse Waterfront derde geloot. Daarenteen is sy vernaamste teenstanders, die L’Ormarins Queen’s Plate-wenner, Legal Eagle, en die Durban July-wenner, Marinaresco, swak geloot op 15 en 13 onderskeidelik. Marinaresco het onlangs in die Queen’s Plate byna vir ’n groot skok gesorg toe sy talle lengtes voor Legal Eagle was met 250 m wenpaal toe. Legal Eagle het egter met ’n verstommende eindpoging gekom en sy kop net-net eerste verby die wenpaal gekry. Die loting is beslis nie wat die afrigter Sean Tarry vir Legal Eagle in gedagte gehad het nie. Maar die jokkie Anton Marcus sal nou moet hoop op ’n goeie wegspring, want anders kan hy self in die moeilikheid beland 300 m van die wenpaal af. Dit gaan dus uiteraard ’n stewige toets vir Legal Ea­gle wees. Die driejarige merrievul Oh Susanna, wat so indrukwekkend gewen het in die onlangse Gr. 1 Cape Fillies Guineas, is perfek op nr. 6 geloot. Nebula is gunstig geloot en sal vanuit hok nr. 1 wegspring.