THANDO Ndzandzeka, jou paartie-pooper! Hierdie Premierliga-skeidsregter se omstrede besluite het gister se vierde Kaapse derby behoorlik vir Cape Town City en Ajax Cape Town in die Kaapstad-stadion bederf en die gemoedere laat hoog loop. Benni McCarthy, City se afrigter, is ook in die tweede helfte gepos vir sy gedrag teenoor Ajax. Dis egter Ndzandzeka se om­strede besluite in die eerste helfte wat die Kaapse toeskouers van ’n opwindende derby beroof het. Aartsvyand Om die ref se dilemma te vererger, was daar in ’n stadium sommer 12 spelers van City op die veld. Nodeloos om te sê – daar was nie ’n tekort aan drama nie. City het met 1-0 oor sy aarts­vyand, Ajax, geseëvier om sy vooruitsigte vir ’n eerste liga­titel op koers te hou. Craig Martin het op dié dag die groot verskil gemaak. Die Citizens het in hul kort bestaan nou al vier wedstryde teen hul buurspan gewen. Eers het Ndzandzeka nie Taariq Fielies vir sy tackle op Tendai Ndoro gestraf nie. Ndoro was op pad na die doelhok toe die ref die spel teruggebring het. Fielies was gelukkig toe die ref hom nie gestraf het nie, aangesien hy die laaste speler in City se verdedigingslinie was. Net voor die rustyd het hy twee aanvegbare geelkaarte aan Ajax se John Takwara gegee wat daartoe gely het dat die speler van die veld af gestuur is City was tog die beste van die twee spanne in die eerste helfte en het talle goeie kanse geskep. City se doelskieters Victor Obinna, Thabo Nodada en Craig Martin het goeie kanse verspeel. Martin het wel eerste bloed geruik vir die tuisspan toe hy met ’n vurige kopskoot sukses behaal het. City het sy numeriese voordeel in die tweede helfte probeer benut, maar vergeefs. Selfs met die blits Fagrie Lakay kon Ajax sake nie gelykop maak nie.