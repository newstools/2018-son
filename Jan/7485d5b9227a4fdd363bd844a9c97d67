DAAR heers groot onsekerheid oor of die Springbok-vleuel Cornal Hendricks vir Hillcrest in die naweek se Wesbank-sewestoernooi sal speel. Hendricks was ’n lid van die Roses-span wat die Boland se Groot Uitdaagbeker laas jaar gewen het. Hy het onverwags vir die sewesspan van Hillcrest United uitgedraf. Die jaarlikse sewes­toernooi het op ’n kurkdroë Pelikaanpark-sportterrein in Wellington plaasgevind. ’n Amptenaar van Hillcrest wou nie daaroor op rekord gaan of Hendricks wel in Malmes­bury in aksie sal wees nie. Die Wellington-toernooi het ondanks die hitte weer vir groot opwinding gesorg. Die uitnodigingspan, Warras van die Paarl, het met die louere weggestap nadat hy Rebels van Kraaifontein in die eindstryd geklop het. Intussen is die spanning aan die oplaai vir die 11de weergawe van die Wesbank-toernooi nadat die hoofborg besluit het om die Dream Team te borg. ’n Groep van 20 spelers sal ná afloop van die toernooi aangekondig word. Die Dream Team sal ’n week later aan die Cape Town 10’s deelneem. Die toernooi word op 1 en 2 Februarie op die Hamiltons-rugbyklub se sportterrein gehou. Die Wesbank-toernooi skop môreaand af met 24 spanne wat sake uitspook.