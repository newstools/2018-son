’N TREINDRYWER smeek om sy lewe terwyl hy die beheerkamer bel om die trein waarin hy is weer te laat ry. In ’n ontstellende voice clip kan gehoor word hoe die drywer paniekerig om hulp smeek. Dit is maar net een van die voorvalle waar die lewe van Metrorail-werkers in gevaar was. Die laaste maande het reeds vyf werkers van Prasa hul lewe verloor. Dan word daar nie eens gepraat van pendelaars wat gereeld beroof, aangerand en vermoor word nie. Johan Beukes, die treindrywer wat so gesmeek het, is op 8 Desember by die Cleveland-stasie in Germiston, Gauteng, met ’n klip teen die kop gegooi. Hy het toe die beheer­kamer gebel en lank aangehou voordat iemand geantwoord het. Hy het gesmeek: “Please, get the train moving, please. They are going to burn the train now. Please, they threw me against my head! Please! Make a plan.” Gisteroggend vroeg op die sentrale lyn in Kaapstad het ’n trein ontspoor nadat heg-clips, wat die spoorstawe aanmekaar bind, van die spoorlyn af gesteel het. Cromet Molepo, die waarnemende uitvoerende hoof van die Passasierspooragentskap (Prasa), het gesê diewe steel en vernietig kabels en infrastruktuur. Hy beskou dit as hoogverraad. “Ons werkers en pendelaars moet veilig wees. “Sowat 80 waens word maandeliks in die Wes-Kaap beskadig. Dit help nie ons probeer die dieselfde dinge oor en oor toepas maar dit werk nie. “Ons moet ons strategie verander, en ons gaan. Maar ons kan nie ons plan aan almal bekend maak nie. Die skelms lees ook en weet dan hoe ons hulle gaan vang.” Molepo het gister by die Bonteheuwel-substasie gepraat oor nuwe planne om treine vir werkers en pendelaars veiliger te maak. Die sentrale lyn is die laaste tyd weens die gevaarlike toestande gesluit.  As ’n toetslopie sal twee polisielede voor by die driver, nog twee cops agter in die laaste treinwa en ’n polisielid in die middel op treine op die Khayeli­tsha-lyn ingespan word. Dis nou buiten die gewone wagte wat in treinwaens diens doen. Molepo het gesê die spoorwegpolisie gaan terugkom. Dan gaan ’n 15 km lange muur ook gebou word om die hele sentrale lyn, insluitende die Bonteheuwel-, Nyanga-, Khayelitsha- en Kapteinsklip-stasie, sal beskerm. “Ons gaan nuwe tegnologie inspan om te help, maar ons wil nie nou alles bekend maak nie.” Genl.maj. Michael Mo­hlala, die nasionale hoof van die spoorwegpolisie, het gesê die eenheid sal eers in werking kom sodra die ­budget deurkom. “Dis die polisie se werk om mense te beskerm.” Molepo het teenoor Son erken hy is nie gelukkig met Prasa se kommunikasie met sy pendelaars nie. “Ek kan nie happy wees as mense daagliks vra waarom treine laat is of waar dit is nie. Ons gaan aandag aan kommunikasie gee en moet dit verbeter.” Molepo het ook erken indien almal nie nou begin saamwerk en die spoordienste verbeter nie, kan treine in die Wes-Kaap tot stilstand briek.