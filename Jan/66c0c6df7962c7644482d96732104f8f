DIE damvlakke staan nou op gemiddeld 26,5%. Verlede jaar dié tyd was die vlakke op 41,3%. Anton Bredell, die minister van plaaslike regering en omgewingsake, sê die provinsie het omtrent 16% water oor. “Ons is baie bekommerd oor die droogte, en ons doen alles in ons vermoë om die situasie te bestuur, soos ons die laaste paar jaar gedoen het.” Bredell sê meer water is die laaste paar maande deur kleiner streke en dorpe in die provinsie gebruik. “In die Sentraal-Karoo het waterverbruik verdriedubbel en dit plaas ’n dorp soos Prins Albert onder geweldige druk. “In Beaufort-Wes en Kaapstad is watergebruik redelik stabiel. Ons sê dankie vir die inwoners en besoekers vir hul hulp.” Die gebiede in die Wes-Kaap wat die meeste deur die droogte geraak word, is die Sentraal-Karoo, Beaufort-Wes, Prins Albert, Kannaland en Laingsburg. Kaapstad en plekke aan die Weskus en in die Matzikama-streek word ook geraak. Volgens Bredell word planne in werking gestel om instellings soos hospitale te help. Samuel Walters berig uit Gouda dat die Voëlvleidam nou net 29% water in het. Jonathan Davids van waterbeheer by die ­Voëlvleidam sê die departement van waterwese kan net water uitpomp totdat die dam 12% water in het, en dan kan daar groot probleme vir almal wees.