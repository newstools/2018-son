NET so gou soos sy van haarstyl kan verander, so vinnig sal ons weer vir Bianca le Grange in twee uitlopende rolle kan sien. Die geliefde ster sal binnekort as aanbieder vir ’n danskompetisie vir kinders – Trippe, Trappe, Tone – te sien wees. Terwyl sy al lank in die bedryf is en aanbieding niks nuuts vir haar is nie, was sy maar sy opgemaak met die nuwe gig. “Ek hou baie van dans en toe die geleentheid op my pad kom, was ek so bly,” sê Le Grange trots. Maar om saam met kinders op ’n televisieprogram te werk – en dit nog ’n kompetisie – kom met heel ander uitdagings. “Dit was baie lang ure, so die kinders was baie ongeduldig en baie van hulle was op hul senuwees.  “So, dit was my job om hulle te motivate.  “Ek onthou een van die meisietjies het in die middel van ’n danspassie weggehardloop,” verklap Le Grange oor die ervaring. En al was die kinders ongeduldig, was hulle steeds sterk. “Ek onthou hoe moeilik dit vir my op Idols was om die beoordelaars se kommentaar te vat. Maar die kinders vat dit met ’n knippie sout,” vertel Le Grange verbaas. Sy het al met mense van verskeie oorde gewerk, maar die kinders het haar ook lesse geleer. Hoe hulle grootgemaak is, het g’n effek op hulle gehad nie. “Ek het wel geleer dat dit nie saak maak wat jou agtergrond is nie. Solank jy ’n wil het, sal jy wen.” Die vermaaklikheidster sal ook vanaf volgende maand in Tsotsi, the Musical te sien wees. Le Grange vertolk die rol van die shebeen queen Soekie, wat die hart van die gemeenskap is waar Tsotsi en sy vriende uithang. “Soekie is baie streetwise en sy het ’n swaar verlede gehad. Sy is verlief op een van die gangsters,” deel sy meer oor haar rol. Dat dit nie so ’n groot rol is nie, traak die ster min. Sy sê sy tussen rehearsals deur: “Ek’s so opgewonde oor my nuwe rol. Ek onthou hoe trots ons land was toe die fliek ’n Oscar huis toe gebring het.” Omdat Tsotsi, the Musical ’n nuwe stuk is, moes hulle vir drie weke ’n werksessie doen. “Dis ook die eerste keer dat ek met die Cape Town Opera werk. En alles is authentic. Ons kry die kans om ’n ware Suid-Afrikaanse meesterstuk te doen,” sê Le Grange, wat al in produksies soos West Side Story en Blood Brothers te sien was. Sy voeg by: “Ons moet meer van ons stories vertel en Suid-Afrikaners moet dit ondersteun. Daar is nie mense soos ons in die wêreld nie en glo my, ons het die bestes ...” Le Grange sê sy spot reeds met Zwai Bala, wat die musiek vir die show verwerk het, deur vir hom te sê dis die eerste kwaito classical infused musical. En wat kan die geliefde ster se fans van haar verwag? “Die rol is gemaak vir my, so mense kan ’n paar wonderlike liedjies hoor en ’n heel ander mens beleef,” laat hoor sy. Dis ook ’n rede hoekom Le Grange meen dat sy sedert haar dae in Idols in 2002 nog relevant in die vermaakbedryf bly. “Ek herontdek myself altyd – altyd verskillende haar­style en ek hou ook van nuwe uitdagings. “Toe ek ’n kind was, het ek altyd gedroom en ál wat ek wil doen, is om daai drome waar te maak.