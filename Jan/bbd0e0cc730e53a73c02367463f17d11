DIE Nelson Mandela­baai se damme is die leegste wat hulle nog ooit was: Hulle is 26,94% vol. Dít is die gevolg van ’n groot droogte in Suid-Afrika en omdat 2017 een van die warmste drie jare was.  Volgens Masixole Zinto, die Baaise burgemeesterskomiteelid belas met infrastruktuur en ingenieursake, is die ge­mete vlakke, wat drinkwater aan die metro verskaf, die “laagste nog”. In 2010 het dit by 31% gaan draai.  “Die Metro doen sy bes om waterverlies en -verbruik te beperk, maar die gebrek aan reën het nie gehelp nie,” sê sy. Die Kougadam, een van vier groot damme wat die Baai van water voorsien, het net 9,56% van die hoeveelheid water wat hy kan hou. – Traveller24