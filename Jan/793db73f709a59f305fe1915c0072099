WAS MY kind se lewe net twee maande werd? Dít is die vraag op die lippe van die ma van konst. Christopher Mouton (30), die cop wat in April laas jaar deur ’n kollega doodgeskiet is. Christopher is blykbaar per ongeluk deur ’n kollega, ene konst. Zekelo, by die Kraaifontein-polisiestasie met ’n R5-geweer in die rug doodgeskiet. Sharon Mouton het Dinsdag van die polisie verneem Zekelo is op 15 Januarie vir net twee maande geskors. Dit volg nadat ’n dissi­plinêre verhoor op 11 en 12 Januarie gehou is. Sharon sê ’n strafregte­like klag sal ook teen die konstabel ondersoek word, maar sy het nog geen terugvoer hieroor van die polisie gekry nie. ’n Hartseer en erg gefrustreerde Sharon het aan Son gesê toe sy die provin­siale ­polisiekantoor om ­bewyse van die uitspraak vra, is sy aangesê om dokumente aan te stuur. Sy sê onder trane: “Dis erg. Was sy lewe net twee maande werd? “As dit my kind was, sou hy seker lank­al tronk toe gestuur gewees het.” Volgens Sharon sukkel haar skoondogter, Saman­tha, nou om kop bo water te hou. Dít volg nadat die polisie op Christopher se gedenkdiens in die openbaar be­lowe het om vir sy kinders se opvoeding te sorg. Sharon sê haar kleinkind se agterstallige skoolgeld word nou in maandelikse paaiemente deur Samantha afbetaal. Sy verduidelik: “Sy betaal maar nou self die skoolgeld. “Hulle het aan haar gesê sy moet eers papiere invul en dan sal hulle dit oorweeg om die skoolgeld te betaal.” Sharon sê haar seun se graf was nog nie eens toegegooi nie, toe keer die polisie klaar sy gesin die rug toe. Op Christopher se gedenkdiens – waar Son ook teenwoordig was – het genl.maj. Mzwandile Mzamane, Wes-Kaapse adjunk-polisiekommissaris, Samantha belowe die cops sou haar en die kinders bystaan. Mzamane se woorde aan haar was: “Christopher het die wedloop voltooi en hy wag nou vir sy kroon. God het toegelaat dat dit gebeur. “Ons belowe dat ons vir die kinders se onderwys sal betaal. Alles eindig nie nou hier en nadat hy begrawe word nie. “Ek hoop om jou en die kinders gereeld te sien.” Moses Dlamini, woordvoerder van die onafhank­like polisie-ondersoekdirektoraat (Opod), het bevestig Zekelo is vir twee maande sonder salaris geskors. Volgens Dlamini het die direkteur van openbare vervolging (DOV) aangedui Zekelo moet van strafbare manslag aangekla word. Dlamini sê hulle is ook reeds besig om aan sekere navrae van die DOV te werk en sal die dossier daarna terugbesorg.