CALITZDORP. – Om ’n baba aan die dood af te staan is seer. Maar wat die ma, ­Menichia Arries (25), se seer erger maak is, die skinderbekke in die gemeenskap wat sout in haar wonde smeer. Arries het op Oukersdag haar seuntjie van 1 jaar en 2 maande, Nazeem, aan die dood afgestaan. Sy sê: “Ek is seer. Die gemeenskap van Bergsig versprei lelike stories –dat ek nie mooi na Nazeem gekyk het nie. “Wat hulle nie verstaan nie, is dat daai kind my eie was. “Toe hy op Oukersdag begin ruk het, het ons dadelik die ambulans laat kom. “Omdat ek nie kon wag nie, het ek halfpad die ambulans ingewag.” Geborsvoed Volgens Arries was klein Nazeem moddervet en gesond. Sy het hom nog die dag van die dood geborsvoed. “My kind is per ambulans hospitaal toe geneem. “Daar het hy ongelukkig ná 20 minute gesterf. ’n Nadoodse ondersoek is gedoen om vas te stel wat die rede is. Volgens haar was die oorsaak van sy dood ’n epileptiese aanval. Sy sê: “Nou wil ek vir die skinderbekke die doodsertifikaat wys. Niks van pille wat die kind glo sou ingesluk het nie.” Arries het inwoners gevra om haar kind in vrede te laat rus. Haar pleidooi is: “Ek sukkel. Ek sien alles voor my. “Ek het nog nie eens berading gekry nie.”