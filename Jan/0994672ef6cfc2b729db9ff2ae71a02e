DIE ouers van die Despatch Primêre Skool is moerig, want die leerders het sedert laat laas jaar altesame 51 skooldae gemis omdat daar nie water is nie. Daniel Grootboom, die voorsitter van die skoolbeheerraad, meen daar word teen die skool gedis­krimineer en die kinders se menseregte word geskend. “Hoekom het die skole in die dorp nie die waterprobleem wat ons het nie? Ons ervaar nou al sewe jaar – aan en af – dieselfde probleem. “Die 1 091 kinders en 27 onderwysers het die skooljaar op die agtervoet begin.” Grootboom voeg by die skool het sy deure vroeg gesluit omdat die kinders weens die watertekort nie die toilette kon gebruik nie. “Ons is raadop. Ons het al probeer om watertenks te kry, want die watertekort het ’n groot invloed op higiëne. “Ons kinders kan nie normaal skoolgaan in ’n abnormale situasie nie.” Danny Jacobs, skoolhoof, sê die waterprobleem is nie die onderwysdepartement se probleem nie, maar dis die munisipaliteit se verantwoordelikheid. “Ons is in wyk 41 en het al die kantore van die uitvoerende burgemeester, uitvoerende direkteur en burgemeesterskomiteelid vir infrastruktuur oor dié probleem genader. Ons kry nêrens hulp nie. “Ons het die probleem vanaf 2017 begin monitor. Ons is 51 dae sonder water en dit het ’n impak op die leerders se akademie. “Ons gee die leerders iets om te eet en daarna gaan hulle teen 10:30 of 11:00 huis toe.” Hy wonder ook waarom die munisipaliteit nie ná sewe jaar van waterstres aan die skool watertenks verskaf nie. Dit is nie net die skool wat sukkel nie, die inwoners is ook óp van die waterprobleme. Fernando Jordaan, ’n inwoner, sê hy kan nie verstaan waarom dit net hul woonbuurt is wat geraak word nie. “Ek weet nie of die plumber onbevoeg is of wat nie, want jy maak mos nie die pyp reg vir drie dae se gebruik nie. “Die reservoir is besig om vol te loop, maar die water kom nie by ons uit nie. “Dis bad, want jy betaal nie minder water nie. “Jou waterrekening bly dieselfde, maar jy is vir ’n week of so sonder water. Dis regtig pateties.” Jordaan voeg by dat hy sy geyser aansit om te stort en wanneer hy begin stort, is daar nie water nie. “My huis staan vol waterkan­netjies en koeldrankbottels. “As ons koeldrank drink, dan gooi ons nie die bottels weg nie. “Ons maak dit sommer vol water voordat die water weer opraak.” Mthubanzi Mniki, ’n munisipale woordvoerder, het ontvangs van die navraag bevestig, maar kon nie onmiddellik kommentaar daarop lewer nie.