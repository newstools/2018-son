GEWAPENDE mans het Maandag minstens 14 kerkgangers wat van ’n middernagdiens op pad was terug huis toe, koelbloedig afgemaai. ’n Polisiebron het aan AFP gesê die voorval het in Nigerië se Rivers State gebeur. Ugochi Olugbo, ’n familielid van een van die slagoffers, sê die ge­wapende mans het Maandag omstreeks 12:30 op Nuwejaarsdag, losgebrand op die aanbidders wat ’n Nuwejaarskerkdiens bygewoon het. Die skietvoorval het plaasgevind in Omoku, sowat 90 km vanaf die suidelike olie-hub van Port Harcourt. Hospitaal ’n Polisiebron wat verkies om anoniem te bly, sê 14 kerkgangers het op die toneel aan hul skietwonde beswyk. Altesaam 12 mense wat ook skietwonde opgedoen het, is na die naaste hospitaal ge-rush vir mediese behandeling.  Nnamdi Omoni van die Rivers State-polisiediens sê die getal sterftes kon teen gister nog nie bevestig word nie.  Omoni sê Ahmed Zaki, die polisiekommissaris, het ’n soektog geloods om te verseker dat die boosdoeners in hegtenis geneem en vervolg word.  Rivers State, ’n streek deurtrek met armoede, is die tuiste van verskeie kragtige gangs wat dikwels by geweld betrokke is wanneer dit kom by afsetgebiede. 