DIE Mountweg-polisie se ope­rasionele bevelsentrum en lede van verskeie eenhede het binne 24 uur 6 arrestasies in die Baaise noordelike gebiede uitgevoer. Volgens kol. Priscilla Naidu, ’n polisiewoordvoerder, volg dié inhegtenisnemings weens ernstige misdade wat met dwelms en guns verband hou. Twee .38-rewolwers met ammunisie, twee gekaapte voertuie, Mandrax, dagga en messe is gekonfiskeer. Die polisie het lig gewerp op van die arrestasies. “Donderdag het die Bethelsdorp-taakspan in Lee Samuels­rylaan gepatrolleer en twee verdagte mans in die straat sien loop. “Toe die polisielede uit die voertuig klim, het die twee mans begin weghardloop. Die lede het hulle te voet agternagesit. Een van die verdagtes het oor ’n muur gespring en ’n vuur­wapen het van sy middel af geval,” sê Naidu. Die polisie kon nie net die rewolwer daar los en agter die verdagte aanhardloop nie. In ’n afsonderlike voorval, ook op Donderdag, het die polisie gereageer op ’n skietery in Leithstraat, Helenvale. Toe die polisielede daar aankom, het mense in die pad gestaan en hulle met klippe bestook. Naidu sê een persoon is gearresteer. Dié was in besit van ’n .38-rewolwer en ammunisie. “Dié verdagte is tans uit op borgtog vir ’n Bethelsdorp-saak oor die onwettige besit van ’n vuurwapen,” voeg Naidu by. Een man is gewond in die skietery. Volgens Naidu het die 28-jarige slagoffer en sy suster TV gekyk toe hulle hoor hoe daar buite klipgegooi word. “Hulle het albei buitentoe gegaan om ondersoek in te stel. Terwyl hulle buite was, het hulle gesien hoe twee groepe mense baklei en skote afvuur. “Hulle het teruggegaan by die huis in. Die slagoffer het toe eers agtergekom hy is in die skouer en ribbes geskiet. “Die polisie ondersoek ’n saak van poging tot moord.” Weggejaag Donderdag het lede van die polisiegroepering se misdaad­bestrydingstaakspan ook in Missionvale gepatrolleer toe ’n hulle ’n silwerkleurige Corsa sien ry. “Toe die lede die voertuig nader, het die bestuurder weggejaag en iets by die venster uitgegooi. “Die polisie het 466 Mandrax-tablette met ’n geskatte waarde van R23 300 gevind. “Geen arrestasies is uitgevoer nie omdat die bestuurder weggejaag het,” sê Naidu. Donderdag het die provinsiale bende-ondersoekeenheid ’n bendelid gearresteer vir ’n moord wat in Desember 2017 gepleeg is. Dié verdagte het Vrydag in die hof verskyn. Genl.maj. Thembisile Patekile, bevelvoerder van die Mountweg-polisiegroepering, het beloof om die Northerns skoon te maak van dwelms en vuurwapens. “Ons gaan agter die misdadigers aan wat dink hulle kan ons gemeenskappe rule. Ons sal seker maak alles word gedoen om in die hotspots geregtigheid te laat geskied. Gemeenskappe word aan­gemoedig om saam met die polisie aktief betrokke te raak sodat ons saam kan wen teen die boewe,” het Patekile gesê.