EDDIE Jones maak môre ’n terugkeer na Nuweland. Nee, die uitgeslape breier van Engeland se rugbyspan is nie terug om die Stormers te kom afrig nie. Luidens ’n verklaring is die 57-jarige en ’n afvaardiging van Engeland se rugbyunie tans op ’n verkenningsveldtog in Suid-Afrika.Die laaste keer dat Jones op Nuweland was, was in November 2015. Net agt dae nadat hy met groot fanfare deur die Kaapse Superrugby-fran­chise se Gert Smal as hoofafrigter aangestel is, het hy die pos as Engeland se nuwe rugbybaas aanvaar.Die Springbokke gaan Engeland in Junie in drie toetse – in Johannesburg (9 Junie), Bloemfontein (16 Junie) en Kaapstad (23 Junie) – die stryd aansê. Jones, wat op 20 November 2015 by Stuart Lancaster as breier van Engeland oorgeneem het, was tot dusver in 22 van sy 23 toetse aan die wenkant met die Rose.Sy enigste nederlaag het laas jaar in die Sesnasies-reeks met 9-13 teen Ierland in Dublin gekom.Die voormalige Wallaby-breier begin nou reeds met sy voorbe­reiding vir die toetsreeks teen die Bokke.Daarteenoor is die Bokke nog nie seker wie hul hoofafrigter in Junie sal wees nie.Jones was een van die Bokke se hulpafrigters toe Suid-Afrika die WB-toernooi in 2007 in Frankryk gewen het. Die Aussie was die breier van Japan toe dié span met die Bokke in die WB-toernooi in 2015 in Brighton afgereken het.Dit was die grootste opskudding in die geskiedenis van wêreld­rugby.Maandag was hy op Ellispark. Vandag is hy by die Vrystaat-sta­dion en môre op Nuweland. 