VOORNEMENDE studente kan nog net tot môre aansoek doen – as hulle voldoen aan die spesifieke minimum vereistes vir kursusse aan die Nelson Mandela-universiteit. Zandile Mbabela, ’n woordvoerder van dié universiteit, sê studente wat nie toelating gekry het tot die program wat hulle graag wou volg nie of wat weens ander redes nie vroeër aansoek gedoen het nie, kan dit danksy ’n vensterperiode vir laat aansoeke nou nog doen. “Die enigste laat aansoeke wat aanvaar word, is dié van voornemende studente wat aan die universiteitsprogramme se spesifieke toelatingsvereistes voldoen. Aanvaarding is onderworpe aan die beskikbaarheid van plek in die kursusse waarvoor aansoek gedoen word.” Voordeel Mbabela verduidelik: “Die aansoeke sluit gewoonlik al in Augustus en sodra dit verwerk is, word voorlopige toe­lating toegestaan.  “Wanneer ’n voorlopig aanvaarde student sy of haar plek by dié instelling van die hand wys, laat dit ’n opening vir ’n ander student.” Tot dusver het sowat 500 voornemende studente voordeel getrek uit die ekstra tyd. Die universiteit se administrasiekantoor vir akademiese sake sal die aansoeke verwerk nadat die aansoektydperk ­môre verstryk. Aansoekers kan die aansoekvorm aflaai van die universiteit se webtuiste (­mandela.ac.za/Apply/Admission/How-do-I-apply). Stuur die voltooide aansoekvorm en nodige meegaande ­dokumente dan per e-pos na admissions@­mandela.ac.za. 