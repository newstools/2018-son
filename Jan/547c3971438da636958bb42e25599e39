RICKY Martin (46) het gepraat oor hoe moeilik dit is om uit die kas te kom. Eonline.com berig die sanger, wat in The Assassination of Gianni Versace: American Crime Story speel, het in The Daily Show aan Trevor Noah gesê: “My vriend, jy’t geen idee hoe lank dit my gevat het nie.” Baie van sy vriende het gesê hy moet liewer nie sê hy’s gay nie, want dit sou die einde van sy loopbaan beteken. “Dis mense wat lief is vir my en goed bedoel het. Hulle was slagoffers van homo­fobie. “Jy moet onthou, ek het grootgeword in ’n kultuur wat my geleer het my gevoelens is evil.” Ricky sê hy het eendag besluit: “Ek kan dit nie meer vat nie. Dit gaan nou oor my en oor wat ek kort om gelukkig te wees.”