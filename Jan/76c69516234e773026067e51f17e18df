EERS was dit die Blou Bulle, toe die Pienk Bulle ... en nou die Geel Bulle. Nee, die Bulls probeer nie in vanjaar se Superrugby-kompetisie die kleure van die reënboog najaag nie. Hulle sal in wegwedstryde vanjaar in geel speel in solidariteit met hul bondgenoot in sokker, Mamelodi Sundowns. Sundowns is die CAF-kampioen en die suksesvolste span in sokker se Premierliga. Die Bulls sal ook in blou broeke en wit kouse op die veld draf. Barend van Graan, CEO van die Blou Bulle-maatskappy, sê die Bulle se wegtruie is ’n huldeblyk aan Sundowns. Hy sê ook die Bulls bly daarna streef “om sport in Tshwane te verenig”. Die Bulls pak die Stormers op 3 Februarie in ’n vriendskaplike wedstryd in Los Angeles om rugby in Amerika te bemark. OPERASIE Maar voordat dit gebeur, sit die Bulls-afrigter, John Mitchell, nog met ’n paar gekrokte spelers. Ruan Steenkamp herstel steeds van ’n operasie aan sy borsspier en Ivan Steenkamp van ’n skouerbesering. Hendré Stassen, Corniel Els en Jannes Kirsten se rehabilitasie vorder ook goed. Hulle behoort aan die einde van die maand terug op die veld te wees. Dieselfde geld die flank Roelof Smit, wat ná ’n jaar tot die spel terugkeer. Hy is in 2016 op die jaareindtoer van die Britse Eilande beseer toe hy vir die Springbokke teen die Barbarians gespeel het. Goeie nuus vir Mitchell is dat Jaco Visagie, Dries Swanepoel, Jamba Ulengo en Lizo Gqoboka die groen lig gekry het om weer te speel.