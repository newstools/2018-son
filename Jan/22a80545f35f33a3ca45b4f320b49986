GRENS se krieketspan het Namibië uiteindelik in Krieket Suid-Afrika se provinsiale meerdaagse reeks gestuit. Nadat Namibië vyf agter­eenvolgende oorwinnings behaal het, was Grens die naweek op Buffalo Park in Oos-Londen net te sterk vir hom. Grens het ’n goeie job van Namibië se eerste nederlaag gemaak deur die besoekers Saterdag met agt paaltjies te klop. Phaphama Fojela en Sithe­mbile Langa was die boulhelde in die sege, en die kaptein, Gionne Koopman, en Marco Marais die kolfuitblinkers. Namibië het in sy eerste beurt net 157 lopies aangeteken. Fojela het 4/39 in­geoes, terwyl Langa en Sinovuyo Ntuntwana elk drie paaltjies geneem het. Grens het met 361 lopies ge­antwoord. Koopman het vir 101 (11x4) lopies gesorg. Marais het soos gewoonlik nie geskroom om die boulwerk aan te val nie. Hy het 88 lopies gekry. Dit het 11 viere en ’n ses ingesluit. Namibië se 230 lopies in sy tweede beurt het ’n beurtnederlaag afgeweer, maar Grens moes net 27 lopies in sy tweede beurt kry om te wen. Fojela het sy vier paaltjies in Namibië se eerste beurt opgevolg met 4/40 in die tweede beurt. Langa het 4/106 platgetrek.