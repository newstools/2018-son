FAITH Hayley Loretta Green. Dít is die naam van die miracle baby van Avidene Green, wat Saterdag in die maag geskiet is. Green, van Atlantis buite Kaapstad, was sewe maande swanger toe ’n dwaalkoeël haar op haar ma se voorstoep in Helenvale in die maag getref het. Sy het pas van haar ouma Loretta Elias se begrafnis teruggekeer. ’n Sonar by die Living­stone-hospitaal het gewys die bullet het langs die koppie van die ongebore baba gelê. Green het gesê dit gaan goed met haar en die baba, al is die kleintjie nog in die broeikas. “Ek het geen pyn nie. Dis net my baba is nog in die broeikas. Dis maar al. “Ek hoop en vertrou op die Here dat ons so gou moontlik hier kan uitkom.” Sy het gesê die baba se derde naam is dié van haar ouma wat Saterdag ter ruste gelê is. “My ouma sou dit so wou hê.” Faith is Saterdag deur middel van ’n keisersnee by die Livingstone-hospitaal in die wêreld gebring. Die ma en baba is later na die Dora Nginza-hospitaal oorgeplaas. Green het gesê dit het nooit by haar opgekom dat sy haar baba kon verloor nie. “Om eerlik te wees, ek het nie een keer daaraan gedink nie. Ek was kalm.” Bradley Bock, Green se boyfriend, is Sondagaand terug Kaap toe. Hy het hom Saterdag Baai toe gehaas toe hy die nuus van die skietery gekry het.