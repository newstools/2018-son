ONGELUKKIG gaan die Southern Kings se huidige situasie in die Pro14-reeks nie veel verander nie. Dít is duidelik nadat die Cheetahs die Kings Saterdag in hul eerste tuiswedstryd vanjaar in die Nelson Mandelabaai-sta­dion met 45-21 geklop het. Die ergste van alles is dat die Kings-breier, Deon Davids, se span geen verbetering getoon het op hul vertonings verlede jaar nie. Die Kings kon nie eens kapitaliseer toe die Cheetahs in die laaste tien minute van die wedstryd net 13 spelers op die veld gehad het nie. Dit was die Cheetahs wat in dié tyd twee drieë gedruk het. Davids sê dit gaan alles oor besluitneming. “Dit is onverskoonbaar dat ons in dié tyd nie ons balbesit behou het nie en dit summier weggeskop het. “Dit het ons gekos. Ons moes probeer momentum bou en sodoende die Cheetahs onder druk plaas. Ek dink dit is iets wat die wedstryd in die Cheetahs se guns geswaai het,” sê hy. Strafdrie Davids sê met tien minute oor en net 13 spelers aan die Cheetahs se kant kon hy amper die oorwinning ruik. “Ons het goeie momentum gehad ná die strafdrie wat aan ons toegeken is, maar dit is waar ons besluitneming ons in die steek gelaat het. Ek het dit met die rustyd aan die spelers genoem. “So, ek dink dis tyd om dit nou regtig onder ons uit te klaar.” Davids sal dinge dalk effe verander vir sy span se volgende wedstryd teen die Cheetahs Saterdag in Bloemfontein. “Ons sal moet kyk na indivi­duele vertonings en besluitneming. Ons moet ook kyk na hoe ons ons planne uitvoer. “Ons sal moontlik spelers moet oorweeg wat beter besluite kan neem sodat ons ons wedstrydplan kan uitvoer.” Davids sê al was daar goeie pogings van sy voorspelers, sal dié manne herhaaldelik goeie vertonings moet lewer as hulle momentum wil bou. “Ten spyte van swak besluite voel ek as ons kopgehou het, kon ons die stryd gewen het – veral in die laaste tien minute.”