HY STAAN skaars ’n paar bakstene hoog, maar hy het drome wat hoog die hemelruim in styg. En dié tjokker wil nie net Suid-Afrika se beste rapper wees nie, maar ook sy naam in Amerika bekend maak. Bradwin Lots (8) van Tafelsig in Mitchells Plain gee byna elke dag ’n show vir die inwoners. Hy vat sy mammie se boom box en sit dit voor hul huis, waar sy gehoor dan bymekaarkom om na hom te luister. Hierdie kleinding van die bende-geteisterde gemeenskap vertel aan Son op Sondag hy hou soveel van rap dat hy die beste Suid-Afrikaanse rappers ken.  Hy verduidelik: “Ek hou van Afrikaanse rap-­musiek. Al skryf ek nie my eie rhymes nie, wil ek eendag. Ek wil die waarheid skryf.” Bradwin se mammie, Domi­nique, vertel aan Son op Sondag sy is baie trots op haar seun omdat hy vir sy droom veg. “Ek sal hom met ál sy drome ondersteun. Ek sien hoe baie die mense van hom hou. Hulle kom altyd om hom dop te hou.” Die kleintjie het Son op Sondag se aandag gevang toe die verslag­gewer ’n ander storie gedoen het. Bradwin het selfs sy eie backup-sangers en -dansers. Dominique sê dis elke dag se ding – van vroegoggend en selfs in die skool. Bradwin sê hy wil eendag ’n kwaai rap-naam hê soos sy held, die karakter Hakeem in die gewilde TV-reeks Empire. “Ek wil ook eendag my eie empire besit,” verklaar hy vol selfvertroue. Toe Bradwin jonger was, het hy altyd langs die klanksisteem gesit en die songs rewind om dit te bestudeer. “Sy pa het altyd na rap geluister toe hy klein was, so ek dink sy liefde vir rap-musiek kom van daar,” verduidelik Dominique. Die inwoners is almal gaande oor Bradwin en sy aansteeklike liefde vir musiek.