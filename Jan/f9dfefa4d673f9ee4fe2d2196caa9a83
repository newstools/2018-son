’N PA is erg getraumatiseer toe hy sy dogter tussen talle lyke moes soek totdat hy uiteindelik op haar in die Livingstone-lykshuis afgekom het.  Errol Kiewiets van Ade­laide moes Vrydag deur ál wat lyk is, gaan om sy dogter uit te ken omdat haar naam nie in die register van die hospitaal se lykshuis aangeteken is nie. ’n Hartseer Kiewiets het gister aan Son gesê nie hy of sy vrou, Elvida, is van die dood van hul 23-jarige dogter, Estinique, ingelig nie. Estinique, wat by haar ma in Boesmansriviermond gewoon het, is verlede Woensdag inderhaas vanaf ’n hospitaal in Port Alfred na die Baaise hospitaal oorgeplaas. “Ek het uit Adelaide Baai toe na die hospitaal gery. Sy was in POC by die hospitaal en ek het sommer die nag in my kar geslaap. “Ek het besluit om die volgende dag, die Donderdag, vyfuur die oggend by haar in te loer. “Ek het 15 minute vroeër gegaan, maar ek kon nie ingaan nie omdat die werkers besig was om die vloere te mop.” Errol het bygevoeg dat hy toe wel 05:00 ingegaan het.  Volgens hom het hy gesien hoe sy dogter van die bed val. “Dit was ’n harde slag. Ek het toe gehardloop om haar te help en daar was oral bloed. “Die dokter aan diens het gesê sy moet steke kry en daar sal X-rays geneem word.” Volgens Errol het hy later die middag weer gegaan en vir sy dogter gesê hy sal in die naweek terugkom na haar toe. “Sy het nog met my gepraat en gesê haar kop is seer en sy voel naar. “Die dokter het gesê dit is ’n goeie teken.” Errol sê hy het die saal se telefoonnommer gevra sodat hy kon bel om te hoor hoe dit met haar gaan wanneer hy terug in Adelaide is. “Hulle het gesê ek moet die hospitaal se algemene nommer bel. “Ek het dit gedoen, maar elke keer by ’n antwoord­masjien uitgekom. “Ek het toe Mary Simon, my vrou se niggie, gevra om by die hospitaal uit te vind wat aangaan. “Toe sy daar kom, kry sy die slegte nuus dat my dogter die vorige dag oorlede is. Niemand het ons laat weet nie,” sê Errol.  Volgens hom is hy uit Adelaide reguit hospitaal toe, net om voor dooiemansdeur te kom. “Die mortuary was gesluit en die man wat daar werk, het Vrydag glo al 12:00 klaar gewerk. Hy is gebel om terug te kom.  “By sy terugkeer het ons vasgestel dat Estinique se naam nie in die mortuary se register geskryf is nie. “Ek moes na ál die lyke kyk om my dogter uit te ken. Nadat ek die soveelste laai oopgetrek het, het ek op my dogter se lyk afgekom.” Begrafnis Kiewiets meen die hospitaal het nie sy werk reg gedoen nie. “Volgens hulle is my dogter die 28ste, Donderdag, oor­lede, maar niemand het ons laat weet nie. “En ek moes na ál daai lyke kyk voordat ek my kind kon uitken. Dit is baie traumaties.”