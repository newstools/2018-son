MATRIKULANTE hou vandeesweek asem op om uit te vind of hulle die eindeksamen deurgekom het. Leerders wat die eksamen vir ’n Nasionale Senior Sertifikaat (NSS) geskryf het, ontvang hul uitslae môreoggend. Die nuusagentskap eNCA het gewaarsku dat teleurstelling oor eksamen-uitslae die sneller kan wees vir depressie of selfs selfbesering as jong mense nie geleer is hoe om dit te hanteer en die nodige ondersteuning kry nie. Volgens die Suid-Afrikaanse Depressie-en-angsgroep (Sadag) word 9,5% van tienersterftes in Suid-Afrika deur selfdood veroorsaak. Een rede kan teleurstellende ek­samenuitslae wees. Sadag moedig ouers en voogde aan om dadelik op te tree as hulle vermoed ’n kind oorweeg selfdood. Dis egter nie net leerders of studente wat nie geslaag het nie wat teleurgesteld kan voel nie.  Ondersoek Sadag sê dit is belangrik om te onthou dit kan net so verwoestend wees vir diegene wat baie hoë doelwitte vir hulself stel of gewoond is aan “perfeksie” en nie die gewenste vlak bereik het nie. Mense moet weet daar is oplossings as iemand nie so goed gevaar het soos hulle verwag het nie. Hulle en hul ouers moet al die beskikbare moontlikhede ondersoek. Hereksamens is beskikbaar vir matrikulante wat nie al hul vereiste vraestelle geslaag het nie. Jong mense wat gedruip het, advies nodig het of oorweldig voel, moet onmiddellik uitreik vir hulp. Bel die maatskaplike-ontwikkelingshulplyn by 0800 428 428 of stuur ’n boodskap na *120*7867#. Maatskap­like werkers is 24 uur per dag beskikbaar. Sadag se selfdoodkrisislynnommer is 0800 567 567, of stuur tussen 08:00 en 20:00 ’n SMS na 31393.