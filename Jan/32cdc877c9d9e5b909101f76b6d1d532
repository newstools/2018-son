“PAY back the money!” Só eis opposisiepartye in die George-stadsraad van DA-raadslede. Dit volg nadat ’n stadsraadsvergadering wat Woensdagoggend sou plaasvind, op die nippertjie uitgestel is. Dit is die tweede keer dié maand dat die vergadering uitgestel is. Op dié vergadering sou ’n nuwe onderburgemeester, speaker en hoofsweep verkies word. Die opposisie voer aan dat die vergadering uitgestel is omdat daar in DA-geledere nie eenstemmigheid oor die nuwe poste is nie. Geen redes is aan hulle verskaf waarom dit uitgestel is nie. Die opposisie sou self ’n kandidaat vir speaker gestel het. Dit sou ’n geheime stemming gewees het en volgens die opposisie het die DA snuf in die neus gekry. Die opposisie glo hul kandidaat sou wen. In DA-geledere is gister gesê hulle weet waarom die vergadering uitgestel is, maar mag nie sê nie. Son het betroubaar verneem die vergadering is uitgestel omdat die party se leierskap nog nie die finale goedkeuring van die topposte afgehandel het nie. Ontstoke raadslede het gister gesê die belastingbetalers se geld is hierdeur verkwis. Die koste vir die uitstel kan tot R40 000 beloop. Nomawethu Jantjies, ANC-hoofsweep, sê hulle is eers 22:00 Dinsdag ingelig van die uitstel. Virgil Gericke van die PBI sê die DA mag nie die stadsraad by sy huishoudelike fights insleep nie. Adv. Gert van Niekerk van die VF Plus het gesê die DA manipuleer die situasie om tyd te wen. Wilbur Harris van Icosa sê die belange van die gemeenskap word nie vooropgestel nie. Abel Kiwit van die AIC het gesê die gebeure het ’n nadelige uitwerking op dienslewering. Volgens Piet van der ­Hoven van die ANC kan ’n vergadering nie in die middel van die nag gekanselleer word nie. Johan du Toit van die ACDP het gesê dit lyk asof daar nie eenstemmigheid in DA-geledere is oor wie die nuwe speaker moet wees nie. Melvin Naik, George se mayor en DA-leier in die stadsraad, was nie vir kommentaar beskikbaar nie.