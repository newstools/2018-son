WAAR daar glo eens sowat 120 grafte gestaan het, is daar nou net lemoen­bome. Die grafte op ’n plaas by Hankey wat nie meegesleur is deur die vloedwater nie, is ge-bulldoze. Nou sit Cecil Vogelstruis (64) en sy 37-jarige seun, Thomas, moedeloos omdat hulle nie meer hul geliefdes se grafte kan besoek nie. Die Vogelstruis-gesin het vir jare op die plaas Rooivlakte gewoon en die landerye bewerk. Dié gesin en ander plaasmense se familielede is blykbaar daar op die plaas begrawe. Cecil vertel die swart en bruin mense se grafte is apart van die wit mense s’n. Vandag is die wit mense se grafte ál wat nog staan. Die groot stuk grond waar die res na bewering begrawe is, bestaan nou uit ’n plantasie lemoenbome. Die geliefdes lê vermoedelik nog daaronder. “Ek is gebore op dié plaas en het hier gebly vir 46 jaar. “Nadat ons getrek het, het ek nog 22 jaar daar gewerk,” vertel Cecil. “In Augustus 2016 het ek die drywer van ’n bulldozer gewaarsku om nie ons grafte te beskadig nie. “Die eienaar en sy kollegas wou nie luister toe ek hulle vertel hoe belangrik die grafte vir ons en ons kinders is nie. “Toe ek die volgende dag daar kom, was ál die grafte platgestoot.” Cecil sê sy broer, suster en niggie lê almal daar. “Toe ek die omgestote grafte sien, het ek glad nie lekker gevoel nie. Ek voel gegrief, want ons familie se grafte word platgestoot, maar die eienaar se ma-hulle lê agter sy huis. “Vroeg in 2017 is daar lemoen­bome in die grafte se plek geplant.” Die Vogelstruise voel magteloos en weet nie watter kant toe nie. Thomas sê hulle sal tot die grafte laat uitgrou om te bewys dat hul geliefdes daar rus. Scheeper Gouws, die plaas­eienaar, sê hy is glad nie bewus van enige grafte daar nie. “Ek is doodseker daar is nie grafte nie. Ek is ook bereid om daar te laat grawe om te bevestig dat dit so is. Cecil is welkom om my te kom wys waar dit is. “Ek sal mos nooit ontwikkeling doen op grafte nie.” Indien die geliefdes wel daar lê, is Gouws bereid om plek te maak waar hulle kan rus.