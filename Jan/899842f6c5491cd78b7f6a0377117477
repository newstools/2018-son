DIS nou ’n kwessie van vlug of die krisis trotseer. Omdraaikans in die knellende droogte is daar nie meer nie. Dag Zero is ’n realistiese moontlikheid en die enigste keuse is om saam te span om water te bespaar. Só het Mmusi Maimane, die DA-leier, aan die gehoor gesê in Athlone by die bekendstelling van die #DefeatDayZero-veldtog. Hy het die geleentheid gebruik om die aangewese “kampioene” aan te kondig wat Day Zero gaan help aanpak. Ramp Hierdie span sluit in die Wes-Kaapse premier, Helen Zille; die Wes-Kaapse DA-leier, Bonginkosi Madikizela; die burgemeesterskomiteelid vir informele nedersettings, water en vullisverwydering, Xanthea Limberg; die uitvoerende adjunk-burgemeester van die Stad Kaapstad, Ian Neilson; en die minister van plaaslike regering, omgewingsake en ontwikkelingsbeplanning in die Wes-Kaap, Anton Bredell. “Ek is dankbaar dat die span daartoe verbind is om Dag Zero (nou op 12 April), te verslaan,” sê Maimane. Hy voer aan dat hierdie nie ’n menslike ramp is nie, maar ’n natuurlike een. Hy sê hy besef dis ’n skrikwekkende realiteit wat almal met angs vervul. “Ek dink dat ons deur die keuse van vlug of veg in die gesig gestaar word. “Daarom doen ek ’n beroep op almal om die beperkings te gehoorsaam en slegs 50 liter per dag per persoon te gebruik. “So kan ons Dag Zero weghou,” sê hy. Maimane voeg by dat hy diegene vertrou wat saamwerk om ’n omvattende plan uit te werk om te voorkom dat die krane droog loop. Inwoners sal weekliks ingelig word oor die beplanning hieroor en hoe meer beperkings geïmplementeer sal word. “Ons weet dat grootmaat-watervoorsiening die verantwoordelikheid van die nasionale regering is, maar dis nie ’n vingerwys-exercise nie. Dis ’n fight vir ons lewe en dit sal almal se hulp verg om dit te oorkom,” voeg hy by.