MET sy kaptein, Raynard van Tonder, aan die spits het Suid-Afrika se o. 19-krieketspan die Wêreldbekertoernooi in Nieu-Seeland op ’n wennoot begin. Suid-Afrika het Kenia gister op die Lincoln Green Oval baie maklik met 169 lopies geklop. Die jong Suid-Afrikaners weet egter die teenstand vorentoe sal veel sterker wees as waarmee hulle in die eerste wedstryd te doen gekry het. Suid-Afrika het ’n stewige 341/7 aangeteken en Kenia daarna tot 172/7 beperk. Slaanwerk Van Tonder is as die speler van die wedstryd aangewys vir sy pragtige kolfbeurt van 143 lopies (121 b, 14x4, 5x6). Die aanvangskolwer Jiveshan Pillay (62) het ook goeie werk gedoen en Gerald Coetzee (36*, 14 b, 2x4, 3x6) het Suid-Afrika se beurt met sy groot houe uitstekend afgerond. Die Oos-Kapenaars Akhona Mnyaka (2/9) en Kenan Smith (2/36) het vir Suid-Afrika die meeste sukses met die bal behaal.