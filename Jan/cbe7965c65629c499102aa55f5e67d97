IVAN Steenberg (22) het Vrydag weer vlugtig in Wolseley-landdroshof verskyn op klagte van verkragting en poging tot moord. Die staat voer aan Steenberg het ’n vyfjarige plaasmeisie omstreeks 09:00 op Saterdag 4 November 2017 op die plaas De Kijker net buite Wolseley verkrag. Die voorval het in ’n ou sinkstoor naby die plaashuise gebeur. Hy het na bewering die meisie weggelok na die sinkstoor terwyl die meisie se ma in die plaashuis skottelgoed gewas het. Die ma het ’n voorgevoel gekry en haar kind gaan soek wat om die plaashuis gespeel en net verdwyn het. Sy is na die sinkstoor en het die beskuldigde op heterdaad betrap waar haar kind kaal gelê het. Al haar klere is van haar lyfie af geskeur en haar mond is vol sand gestop om te verhoed dat sy skreeu. Arrestasie Die ma het hom bestorm, maar hy het blitsig sy klere gegryp en gevlug. Sy is dadelik na die eienaar van die plaas, wat die polisie en die plaaswag gebel het. ’n Uitgebreide soektog is van stapel gestuur. Die verdagte is die volgende dag vasgetrek en ’n burgerlike arrestasie is gedoen. Hy is aangehou totdat polisie opgedaag het. Hy het Dinsdag 7 November vir die eerste keer in die Wolseley-landdroshof verskyn en toe weer op 14 November vir ’n borgtogaansoek, wat geweier is. Die rede was dat hy ’n gevaar vir die gemeenskap is. Hy moet ook teen sy eie drange beskerm word. Op 14 Desember het hy weer verskyn en Vrydag is die saak uitgestel tot 27 Februarie vir verdere ondersoek en aansoek vir regshulp.