DIE Laerskool Beverley Park en die gemeenskap van Beverly Park, Eersterivier, het klein Ruwyden Junaid Beukes dié week met twee dienste gegroet. Die agtjarige Ruwyden se lykie is laas Vrydag uit die Koffiedam in Eersterivier gehaal nadat hy die vorige dag vermis geraak het.Daar is steeds vrae oor die kind se dood omdat hy by sy ontdekking net ’n onderbroek aangehad het. Daar is ook sleepmerke na die dam opgemerk.Woensdag het die gemeenskap, vriende en skoolmaats kerse gebrand in die parkie waar Ruwyden altyd gespeel het.Twee van sy vriende, Diego Olynne (13) en Zander Booysen (10) is steeds baie hartseer oor sy dood en hulle mis hom klaar baie. Die twee sê hulle kan nog nie glo hul maatjie is weg nie.Wendy Prins, ma van een van sy vriende, vertel: “Hulle het altyd saam by ons huis of in die parkie gespeel. So, dit is heel gepas dat ons die vigil hier hou en ons laaste eer kom betoon.“My hart gaan uit na sy ouma en oupa.” Sy bedroefde ouma Martha Tarentaal wou tydens die vigil nie ’n woord uiter nie en het net voor haar uit gestaar.Die skool het gister ’n emosie-belaaide byeenkoms vir Ruwyden in die skoolsaal gehad. Leerders het ’n erewag gevorm, waarna die skoolhoof, mev. L. Hartley, die leerders, onderwysers en familielede verwelkom en bemoedig het. Leerders het agt kerse aangesteek en weer uitgeblaas wat sy ouderdom, geboorte en dood simboliseer.Vir die familie bly baie vrae egter nog onbeantwoord.Ruwyden word môre ter ruste gelê.