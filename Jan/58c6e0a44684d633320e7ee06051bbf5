POLOKWANE. – Ses mense is gister in ’n stormloop by die Capricorn TVET College in Polokwane beseer toe voornemende studente hulle by dié kollege wou gaan inskryf. Brig. Motlafela Mojapelo, ’n woordvoerder van die polisie in Limpopo, het gesê een man is ernstig beseer. Die voorval het omstreeks 08:00 gebeur toe aansoekers gestoei het om in te kom. “Die beseerde persoon is na die provinsiale hospitaal in Pietersburg geneem. Sy toestand is nie aan ons bekend nie,” het Mojapelo gesê. Die beseerdes was almal tussen 19 en 26 jaar oud. Saamgedrom Mojapelo het voorts gesê die polisie is by die kollege ontplooi en sake daar is nou onder beheer. Luidens tweets het ’n groot skare studente buite die kampus saamgedrom en gewag dat die hekke oopmaak vir inskrywings. Studente het na verneem word reeds vroeg gisteroggend begin om in die rye te staan. Sommige het selfs oornag gewag. – News24