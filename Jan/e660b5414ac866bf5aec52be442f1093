BESTE Bruno Ek is op 15 Julie 1970 gebore en my vrou op 25 Januarie 1968. Ons stry verskriklik baie en stem oor niks saam nie. As sy nee sê, dan bly dit nee. Ek glo weer die lewe is onderhandelbaar. Ons is al langer as 25 jaar saam. Sy bly sê sy gaan van my skei, sy wag net vir ons jongste dogter om dié jaar klaar te maak met skool. Ek is al so moeg en sy moet maar maak wat sy wil. My salaris is maar klein en ek het ook ’n klein besigheid om ekstra inkomste te verdien. So, ek werk amper dag en nag, maar ek gee glad nie om nie, want ek doen dit vir my gesin. My vrou werk nie op die oomblik nie. Ek is moeg van haar gekerm en maniere. Sy gaan kamstig kerk toe, maar sy like om te stry. Nie een van ons rook of drink nie. Dinge by die werk is ook kommerwekkend. Dit lyk asof ons departement enige tyd kan sluit. – Anoniem Jy is onder die Oosterse teken van die Hond gebore en onder die Westerse teken van die Tweeling. Jou vrou is onder die Oosterse teken van die Apie gebore en op die oorgang ­tussen die Westerse tekens van die Steenbok en Waterdraer. Dit is vanjaar die jaar van die Hond. So, dit is jou jaar! Dit beteken dat jou vrou ongelukkig die grootste reality check van haar lewe sal moet kry. En jy moet dit ongelukkig doen. As sy volgende keer vir jou sê sy wil van jou skei, dan draai jy om en sê vir haar jy gaan van háár skei. Daai ou ding om ter wille van die kinders bymekaar te bly, is ’n flou verskoning. Jy moet leef in die hier en nou. En op die oomblik is jy sielsongelukkig. Dus moet jy so vinnig moontlik skei. Daai vrou het jou selfbeeld so in die grond in dat jy self ook ongelukkig ’n reality check moet kry. Jy het ’n keuse om in die modder te lê en vertrap te word en jouself amper verlekker daarin omdat jy niks anders ken nie – of jy kan opstaan uit die modder en vir jouself opstaan. Baie mense wat so emosioneel vertrap is, dink hulle is mos niks werd nie en dat niemand anders in hulle belang stel nie. Dis bog! Jy is in die fleur van jou lewe met ’n besigheid wat binne twee jaar so sal floreer dat jy dit voltyds sal kan bestuur.