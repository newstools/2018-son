DIE DA wil hê die Oos-Kaapse LUR vir gesondheid moet ondersoek instel nadat die personeel by die Livingstone-hospitaal na bewering versuim het om ’n pasiënt te help wat van sy bed af geval het. Celeste Barker, DA-woordvoerder oor gesondheid, sê JC Botha, ’n suurstofafhanklike kankerpasiënt, se familie het hom besoek toe hy van sy bed af val. Die saalpersoneel het na bewering die foon gevat waarmee foto’s van hom geneem is eerder as om te help. As die personeel wel versuim het om ’n kwesbare pasiënt te help, “is dit ’n oortreding van mediese etiek en ... die waardes van ons Grondwet”, sê Barker. Bevestig Volgens haar het Zakes Mbeki hom laas jaar van die hospitaal se vyfde verdieping doodgeval, en Clint Morris se beenwond het met maaiers besmet geraak oor hy glo nie skoon verbande gekry het nie. “In albei gevalle is in die interne ondersoeke bevind niemand kan aanspreeklik gehou word nie. “Die Livingstone-hospitaal se hoofbeampte, Thulane Madonsela, het bevestig ondersoek sal ingestel word en dat daar gevolge sal wees as bevind word daar is oortree.” Barker het vrae ingedien wat die LUR vir gesondheid, dr. Pumza Dyantyi, op die volgende vergadering van die provinsiale wetgewer moet beantwoord. “Sy moet aanspreeklik gehou word vir wat in ons provinsiale hospitale gebeur. Voorvalle van openlike verwaarlosing kan nie onder die mat ingevee word nie.” Busi Ngceshe, hospitaalwoordvoerder, was nie gister by die werk nie en kon nog nie kommentaar lewer nie.