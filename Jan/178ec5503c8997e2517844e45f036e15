AS HY maar net onder witness protection was, sou hy nog geleef het. So glo sy ouers. Graham Jacobs (29), ’n pastoorskind van Scottsville, is laas Sondagaand voor sy huis doodgeskiet. Laas jaar is hy ook in ’n skietaanval gewond. Sy skieter se familie wou glo hê dat hy die saak terugtrek. Wat sy familie kwel, is die feit dat die polisie hom nie kon beskerm nie. Graham en sy pa, Kobus, was destyds lid van die buurtwag. Pa Kobus vertel dat die gangsters hulle nie kon verdra nie. Graham is ten aanskoue van sy vrou, Amonia, doodgeskiet terwyl hulle glo die woord van God bespreek het. In die eerste skietvoorval is hy ook voor haar en hul kind geskiet. ’n Hartseer Amonia het vertel: “My man en ons neighbour het gesit en gesels toe twee mans op ’n ­scooter bike voor hulle stilgehou het. “Die een ou het afgeklim en na ons gestap. Hy het ’n gun uitgehaal. “Ek het in my neighbour se jaart platgeval en sy onder hulle kar. “Ek het twee skote hoor afgaan. Toe ek sien ek is okay, het ek my man gesoek. Toe sien ek dat hulle hom in sy kop geskiet het.” Kobus sê: “Ek is oortuig die skietery het te doene met die aanval laas jaar op my seun. “Ek het ’n SMS op my foon van die skieter se ma gekry wat sê dat haar seun baie swaar in die tronk kry. “Die polisie het my en my kind gefaal. “Toe ons vra dat hy in polisiebeskerming gaan, is gesê die staat beskerm nie werklose mense nie. Ek gaan die saak nie so los nie.” ’n Polisiewoordvoerder, kapt. FC van Wyk, het bevestig dat hulle nie kennis dra van die omstandighede wat tot die moord gelei het nie. Van Wyk het gesê: “Die Kraaifontein-polisie het ’n klag in Graymaurstraat bygewoon waar hulle ’n 29-jarige man aangetref het wat noodlottig gewond is. ’n Moordsaak word ondersoek.”