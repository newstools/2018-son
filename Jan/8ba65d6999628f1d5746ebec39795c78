DIE slotte Stefan Greeff en Bobby de Wee kan Nuwejaar so ’n bietjie langer vier. Hulle is nie saam met die groep King-spelers na Skotland vir hul Pro14-wedstryd Vrydag teen Edinburgh nie. Die span se afrigter, Deon Davids, het verduidelik: “Daardie twee het in ons vorige paar wedstryde baie hard gewerk.  “Hulle sal vir die wedstryd teen die Cheetahs (volgende Saterdag in Port Elizabeth) terugkeer.” Davids het beklemtoon dat die uitsluiting van dié twee staatmakers ’n ruskans is en dat hulle nie gepos is nie. Davids het gesê: “Jurie van Vuuren en Lindokuhle We­lemu is ingesluit. Hulle is plaas­vervangers wat oorgehaal is om hulself te bewys. Speelkans “En aangesien van die gereelde losvoorspelers nie beskikbaar is nie, kan Eital Bredenkamp en Freddie Ngoza die geleentheid benut. “Bredenkamp en Ngoza is in die eerste helfte van die seisoen nie speelkans gebied nie.” Davids het gesê dit was om verskeie redes moeilik om dié toergroep saam te stel. Baie van die spelers het ligte skete. Onder die beseerdes wat nie in Skotland is nie, tel Luvuyo Papama (stut) en die losvoorspeler Andisa Ntsila. Volgens die spandokter, ­Clement Plaatjies, sal Papama vier weke buite aksie wees. Die Kings lyk hopeloos te lig in die broek. Dit sal dus ’n yslike verrassing wees as hulle in die Myreside-sta­dion seëvier.