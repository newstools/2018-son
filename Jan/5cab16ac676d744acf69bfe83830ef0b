GEORGE. – Hy het g’n ander keuse gehad as om sy tuck shop toe te maak nie. Dis wat ’n Ethiopiese winkelier (42) moes doen nadat ’n groep tiener-gangsters protection-geld van hom geëis het. Die winkelier wil anoniem bly uit vrees vir viktimisering. Hy vertel: “Die jong laaities het na my shop gekom en demand dat ek hulle pakke sigarette en geld gee. “Hulle het gesê hulle beveilig my winkel sodat die skollies dit nie rob nie.” Volgens hom het die laaities gewoonlik 21:30 voor sy shop gaan sit. Wanneer hy die winkel gesluit het, het hulle hom vir geld en entjies gedreig. Vroeër die maand is hy gedwing om sy winkel te sluit nadat hulle hul sogenaamde protection-geld na R200 opgeskuif het. Hy gee toe: “Aanvanklik het ek ingestem om die fee te betaal oor ek vertrou het die laaities sou misdaad in die gebied aanmeld. “Maar toe begin hulle met hul onnodige demands en ek raak toe fed up.” Intussen het hy sy winkel verskuif. Hy sê hy voel nou baie gemakliker noudat die arrogante klein aasvoëls nie druk op hom plaas nie. Charlton Barnard, ’n buurtwaglid van Conville, sê: “Dis onwettig vir die laaities om sulke fooie te charge. “Ons was nie daarvan bewus dat kinders sulke goed aanvang nie.”