’N VERSTANDELIK gestremde man word daarvan verdink dat hy Maandag ’n vrou se huis aan die brand gesteek het. Nou het Portia Maans (44) van Tafelsig in Mitchells Plain net mooi niks oor nie. Volgens hierdie mammie van drie het haar wendy-huis tot op die grond afgebrand. Sy verdink ’n 20-jarige klong wat glo met papier en ’n lighter gespeel het. Sy sê: “Die seil wat oor my wendy is, hang so halfpad oor hul muur. “Volgens die ooggetuies het hulle hom gesien die papier vat en dit onder die seil aan die brand steek. “Die vuur het eers in die hoek begin en toe dit erg raak, het hy sy ouers geroep.” Maans was tydens dié drama by die werk. “Ek verstaan nie hoekom hulle hom in die eerste plek nie gekeer of ons nie gehelp het om die vuur te blus nie. “Die pa sê steeds sy kind het niks te doene met die brand gehad nie.” Maans verduidelik dat sy geen elektriese toerusting in haar wendy het nie. “Ek weet hoe maklik slaan ’n wendy aan die brand.  “Ek besef ook ek het bure wat ook wendy-huise het en ek is versigtig. “My oond, mikrogolf, ketel – alles wat krag gebruik – is in die groot huis.  “Daar is net ’n lig buite wat ek gebruik.” Die vlamme was so groot dat dit die groot huis, asook die bure se ­wendy, beskadig het.  Drie families wat op die perseel woon, sit nou sonder slaapplek. Onder hulle tel ’n tweejarige kind.  Maans se bure, die Deersfamilie, sê hulle is net dankbaar hulle kon hul goed betyds red. Nazli Deers sê sy het nog op haar bed gelê toe sy ’n skerp rookreuk gekry het. “Toe ek buite kyk, het ek net rook gesien. “Ek het toe die boys in die pad gaan roep en gelukkig staan ons gemeenskap saam.” Charlotte Powell, die woordvoerder van die Stad Kaapstad se rampbestuur, het die voorval bevestig en gesê een ­volwasse man is vir rookin­aseming na die hospitaal geneem. “Die Stad sal noodvoorraad aan die gesinne wat geraak is, gee om hul wonings te herbou. “Die Mustadafin Foundation – die rampbestuur se NGO – sal ook humanitêre verligting verskaf wat iets te ete, komberse, babagoed en vanity packs insluit.” Enigeen wat die families wil help, kan Maans by 073 511 7889 of Deers by 079 496 9753 kontak. 