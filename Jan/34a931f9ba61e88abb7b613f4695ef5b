DIE hofsaak oor die beweerde aanranding van twee Baaise DA-raadslede het gister in die streekhof begin en sal vandag voortduur. Raadslede Werner ­Senekal (hoofsweep) en Rano ­Kayser (burgemeesterskomiteelid vir paaie en vervoer), kla twee ANC-raadslede aan van aanranding met die doel om ernstig te beseer. Op 27 November het chaos in die Baaise raadsaal los­gebars toe ANC-raadslede begin sing het en nie die saal wou verlaat nie nadat die sekuriteitswagte ingeroep is. Andile Lungisa het Kayser na bewering met ’n glas­beker oor die kop geslaan en Gamalihleli Maqula het Senekal na bewering met ’n skerp voorwerp gesteek. Albei beskuldigdes was gister in netjiese grys pakke geklee. Die verdediging het daarop gehamer dat een van die beskuldigde raadslede nie bedoel het om ander raadslede leed aan te doen nie. Renaldo Gouws, wat een van die video’s geneem het, en die speaker, Jonathan Lawack, het gister getuig. Johann Mettler, die stadsbestuurder, sal ook in die saak getuig. Volgens Lawack het Mettler ná ’n bevel deur hom die sekuriteitswagte ingeroep om dinge onder beheer te probeer bring. Gister het heelwat ondersteuners en raadslede van die DA by die landdroshof saamgedrom om Kayser en Senekal te ondersteun. “Ons voel geregtigheid moet geskied, want ons kan nie in die raadsaal onveilig voel en dink ons lewe is in gevaar nie,” het Eddie Harker, raadslid van wyk 38, buite die hof gesê.