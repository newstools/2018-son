“JY LIEG! Jy lieg!” Só is daar gister uit die crowd op die DA-leier, Mmusi Maimane, geskreeu terwyl hy besig was met sy toespraak oor die heersende droogte in die Wes-Kaap. Maar komkommerkoel het Maimane deur die man se tirade verder gepraat. Maimane was daar om sy #DefeatDayZero-veldtog in die stampvol Joseph Stone-ouditorium in Athlone bekend te stel. Dit was toe dat ­Muaath Gabier sy stem dik gemaak en aanhoudend geskreeu het: “Dis als leuens! Hy is ’n leuenaar.” Of Gabier se gedrag ’n voorspooksel is van hoe woedende mense nog oor water gaan baklei, moet nog gesien word. Omstanders het Gabier probeer stilmaak en hom gevra om die saal te verlaat. Die uiteinde van die petalje was dat die veiligheidspersoneel hom uit die saal vergesel en by die hek uitgesit het. Terwyl hy verwyder is, het hy aan die sekuriteitsbeamptes gesê: “Hulle het geweet van die waterkrisis en aangehou lieg. Als wat uit Zille se mond kom, is leuens.” Gabier het buite die saal steeds dik gehou met sy argument. Hy vra toe: “Wanneer gaan daar aan die mense gesê word hulle lieg? “Ek gaan dors raak. Ek sien om na my pa wat sy bed nat pis en ek moet sy laundry doen. En hulle sit daar binne en maak mooi praatjies. “Hoe moet ek sy f*kk*n klere was? “Hy pis homself vyf f*kk*n keer ’n dag nat. “Hoe gaan ek regkom met net 50 f*kk*n liter? “Zille is besig om haar pool vol te maak in Leeuwenhof, om te baljaar in die vol pool. “Maimane staan daar en preek asof hy in ’n kerk is, maar gaan dit help?”