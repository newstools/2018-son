CHIPPA United was Vrydagaand in die Harry Gwala-stadion gelukkig om met 1-1 met Maritzburg United gelykop te speel. Chippa se Mxolisi Macuphu het nou wel ’n gelykmaker aangeteken om te verseker hulle bly onoorwonne in 2018, maar die wedstryd kon baie anders geëindig het. Die Chilli Boys is gelukkig dat hulle die wedstryd kon voltooi met ál 11 spelers op die veld. Dít nadat Abel Mabaso in die vyfde minuut ’n baie lelike tackle uitgevoer het. Gelukkig vir Chippa en die speler het die skeidsregter nie besluit om enige kaarte uit te deel nie. Nie lank daarna nie het Chippa ook ’n strafdoel gewen wat tot almal se ver­basing deur James Okwuosa, die verdediger en kaptein, geneem is. Okwuosa se skopwerk het hom in die steek gelaat, want die strafdoel is deur Richard Ofori, Maritzburg se doelwagter, uitgehou. Maritzburg het in die tweede helfte die voorsprong geneem, maar Chippa het minder as tien minute later die gelykmaker aangeteken. Toekenning Die gelykmaker het net gekom omdat Maritzburg se verdediging ’n fout begaan het. Die bal is deur Mabaso na Macuphu aangegee om die doel aan te teken. As Mabaso vroeër in die wedstryd vir sy tackle afgestuur is, sou dit nooit gebeur het nie. Linda Mntambo het sy derde toekenning as speler van die wedstryd verdien. Dié middelveldspeler het uitstekend begin en blyk baie belangrik te wees vir Chippa se strewe na ’n plek in die top-vier. Ná die uitslag is Chippa nou sewende op die puntelys. Dis ook Teboho Moloi, Chippa-breier, se derde agtereenvolgende gelykop uitslag van die jaar. Chippa se enigste oorwinning tot dusver was in sy eerste stryd van die jaar. Die Chilli Boys se volgende PSL-wedstryd is eers weer op 4 Februarie. Dít is wanneer hulle Platinum Stars in die Nelson Mandelabaai-stadion pak.