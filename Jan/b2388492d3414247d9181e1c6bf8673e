REAL Madrid moenie ingee aan die demands van Cristiano Ronaldo oor ’n nuwe kontrak nie. So het die Real Madrid-legende Manolo Sanchís gister gesê. Daar is sprake dat Ronaldo en die Real-president, Florentino Pérez, tans in ’n hewige stryd is oor dié speler se salaris. Die 32-jarige Ronaldo soek meer geld, maar die klub-president is nie bereid om aan sy versoek te voldoen nie. Die Real Madrid-ster wil hê sy salaris moet op dieselfde vlak as Lionel Messi (Barcelona) en Neymar (Paris St. Germain) s’n wees. Ronaldo het in November 2016 sy nuutste kontrak by Real onderteken en dit sal hom tot 2021 in Madrid hou. Die speler sukkel egter dié seisoen om aan die gang te kom. “Madrid het nie nodig om sy salaris te verhoog nie,” het Sanchís gesê. “As Madrid nie dié seisoen sukses behaal nie, sal Ronaldo op pad uit wees. (Alfredo) Di Stéfano het Madrid verlaat. Enige iemand kan dit dus sonder enige drama doen.” Die voormalige Spaanse verdediger Sanchís het sy hele loopbaan by Real Madrid deurgebring. Hy het agt La Liga-titels en twee Champions Leagues gewen. Ronaldo, wat verlede jaar die vyfde keer as die beste speler in die wêreld gekroon is, het glo gedreig om te loop. – Reuters