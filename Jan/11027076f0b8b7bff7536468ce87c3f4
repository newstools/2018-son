DIE krieketbreier Ashwell Prince het rede om breed te glimlag. Sy Cape Cobras het nou hul harde werk in positiewe uitslae omskep.Die Wes-Kaapse streekspan spog tot dusver met drie agtereenvolgende seges in Momentum se eendag­reeks.Die Kapenaars kom vandag op  Bolandpark in die Paarl teen die Dolphins te staan. Prince sal nou wraak soek vir sy span se nederlaag in die eerste ronde teen die manne van Kwa­Zulu-Natal.“Ons was baie ongelukkig in daai wedstryd. Rory Kleinveldt het kort voor die begin van die wedstryd ’n besering opgedoen.“Ons moes toe noodgedwonge veranderinge aanbring. Maar dié keer is ons gereed,” waarsku Prince. Die breier sê hy is boonop verheug oor die bonuspuntsege oor die Titans.  “Dit was ’n goeie naweek vir ons omdat ons daarin geslaag het om nege punte in te samel.“En die bykomende bonuspunt was teen die Titans, die span wat almal dink onoorwinlik is,” het hy gesê.“Die werklikheid is dat jy nie sukses sal behaal tensy ál die afdelings saam werk nie.“Wat vir my baie verblydend is, is dat ons boulers nou goed op dreef is,” het Prince bygevoeg.