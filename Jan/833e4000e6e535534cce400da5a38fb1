SUID-AFRIKA se o. 19-krieketspan is ná ’n teleurstellende vertoning teen Pakistan uit die Wêreldbekertoernooi in Nieu-Seeland geboender. Pakistan het die jong Proteas gister in die kwarteindronde in Christchurch met drie paaltjies geklop. Suid-Afrika was nie op sy beste nie en het met rukke en stote gespeel. “Pakistan was op die dag beslis die beste span,” het ’n teleurgestelde Raynard van Tonder, kaptein van die SA span, toegegee. Dit was baie swak van Suid-Afrika se boulers om 18 wydlopers af te stuur. Dit het Pakistan se taak makliker gemaak om die stryd te wen. In sy laaste ligawedstryd het Suid-Afrika teen Nieu-Seeland ook 20 wydlopers afgestuur. Dit was dus baie teleurstellend dat dié probleem nie in die kwarteindstryd opgelos is nie. Knyp Suid-Afrika het 189/9 aangeteken en Pakistan het 190/7 bereik met nog 13 balle oor. “Ons toporde-kolwers moes beter gevaar het. Nadat die eerste vier paaltjies geval het, was dit moeilik vir ons om terug in die wedstryd te kom,” het Van Tonder verduidelik. Met die telling op 43/4 was Suid-Afrika inderdaad in die knyp, maar Wandile Makwetu (60, 4x4, 1x6) en Jason Niemand (36) het sake beter laat lyk. Van Tonder was vol lof vir Ali Zaryab Asif (74, 5x4) se deurslaggewende onoorwonne kolfbeurt vir Pakistan. “Ons boulers het hard probeer, maar Asif het briljant gekolf.” Pakistan het op 111/5 wankelrig gelyk, maar Asif het kopgehou en die wa deur die drif getrek.