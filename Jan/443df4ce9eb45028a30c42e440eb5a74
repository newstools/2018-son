   BESTE leser    Nou lê die feestyd ook op sy rug. En mense word weer wakker met een groot geestelike en fisieke babelas met die spaarvarkie leeg. Vir baie mense is die einde van die feestyd eintlik een groot verligting, want dit was een groot teleurstelling. Ek dink een van die groot redes vir ’n ongelukkige feestyd is familietwiste, wat soos die silwerware elke jaar dié tyd uitgehaal word, afgestof en weer voorgesit word. Mense het ook die ware bedoeling van hierdie tyd vergeet en hul morele kompas verloor. Daarom het ek dit goed gedink om ons almal so ’n bietjie van ’n geestelike kickstart vir 2018 te gee. Noem dit sommer ’n psigiese spring clean om positiewe energie terug te bring. Eerstens moet jy al daai versierings nou dadelik afhaal en baie goed wegpak. Nie net simboliseer dit in baie huise die pyn en woede en teleurstellings nie, maar die ou negatiewe energie kleef ook daaraan vas.  So, voordat jy dit wegpak, stof dit sorgvuldig af sodat die ou energie nie daaraan kleef nie. Jy kan dit ook afspoel met ’n mengsel van water met drie eetlepels suurlemoensap en drie eetlepels sout om dit te reinig. Dan kan jy ook die skottelgoed, eetgerei, en alle potte en panne wat jy gebruik het om daai feesmaaltye in te berei en voor te sit ook met dieselde mengsel was vir reiniging van die negatiewe energie. En dan kan jy sommer ook die kamers van bo na onder goed afstof (moenie die gloeilampe in die plafon vergeet nie, want die negatiewe energie het bo na die plafon gestyg). Stofsuig sommer die banke (of stof hulle goed af) waar die mense die meeste gesit het. Stofsuig die vloere ook sorgvuldig (of vee dit goed uit) en gooi daai stof eerder buite in die drom en nie in die drom in die huis nie, want dan het jy net die negatiewe energie op ’n ander plek in die huis. Kry vars blomme en verander die water elke dag. Blomme absorbeer negatiewe energie en stuur positiewe energie uit in die huis. Jy kan ook laventelolie met water in ’n spuitkannetjie meng en as ’n aromatic gebruik. Dit bring kalmte, rustigheid, ’n hoër persepsie en vrede in die huis. 