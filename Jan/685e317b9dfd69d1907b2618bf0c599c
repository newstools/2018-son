DIE nuwe jaar het treurig begin toe drie mense, onder wie ’n tien weke oue baba, dood is. Craig Lambinon, woordvoerder vir die Nasionale Seereddingsinstituut (NSRI), bevestig hulle was oor die Nuwejaarsnaweek baie besig en het aan meer as agt voorvalle op verskillende strande aandag gegee. In ’n voorval wat op Nuwejaarsdag by Muizenberg-strand gebeur het, is ’n 25-jarige man weens verdrinking oorlede. Terselfdertyd moes personeellede van die paramediese dienste ook ’n tien weke oue baba bystaan. Volgens Lambinon het die ma haar baba na bewering in die sand gevind. Lambinon sê: “Ten spyte van uitgebreide CPR-pogings het paramedici albei pasiënte op die toneel dood verklaar.  “Alle pogings om die pa­siënte se lewe te red, was nie genoeg nie.” In ’n ander voorval is ’n 15-jarige klong in Richardsbaai oorlede nadat die see se golwe te rof geraak het. Lambinon sê hul taakmag se reddingswemmers en ’n helikopter is ontplooi om die seun op te spoor nadat hy in die rowwe see in die moeilikheid beland het. Lambinon sê: “Die seun is opgespoor en die CPR-pogings deur die parame­dici was suksesvol. “Die pasiënt is toe in ’n kritieke toestand na die hospitaal geneem. “Ons is egter later ingelig die kind het dit nie gemaak nie; hy het in die hospitaal gesterf.” By Monwabisi-strand is die soektog na ’n 24-jarige man afgelas omdat die see te rof geraak het. Volgens Lambinon is tientalle noodreddingspanne na die toneel uitgeroep. “NSRI Strandfontein, EMS, die EMS/MS SkyMed-reddingshelikopter, lewensredding, mariene wetstoepassers en ’n mariene wetstoepassingsreddingsboot, die polisie, Kaapstadse brandweer-enreddingsdienste en ook die polisie se duikeenheid het almal probeer om die man op te spoor. “Ná ’n uitgebreide soektog was daar egter geen teken van die man nie.” Die soektog is eindelik afgelas omdat die seetoestande so onstuimig was. Lambinon sê hulle sal voortgaan met die deur­lopende soektog.  “Die lewensredders en wetstoepassers wat by Monwabisi-strand gestasioneer is, sal hulle bystaan.” 