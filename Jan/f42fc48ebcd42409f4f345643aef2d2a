NELSON Mandelabaai is die onderwysdistrik in die Oos-Kaap wat die beste in 2017 se matriek-eindeksamen presteer het. Só het Mandla Makupula, LUR vir onderwys, Vrydag gesê. Die distrik het ’n slaag­syfer van 72,59% behaal – ’n kortkop voor die Sarah Baartman-distrik se 71%. Makupula sê hulle is die enigste 2 van die 12 onderwysdistrikte in die Oos-Kaap wat ’n slaagsyfer van meer as 70% het.  Die swakste onderwysdistrikte in die provinsie was Amathole-Wes en Amathole-Oos met slaagsyfers van net 53,6% en net meer as 56% onderskeidelik. Makupula sê dat die verbetering van 5,7% in die provinsie se matriek-slaagsyfer in 2017 teenoor 2016 ’n beduidende prestasie is. Ingestel Die Oos-Kaap het ’n slaagsyfer van 65% behaal nadat die nasionale departement van basiese onderwys hier en in ander swak presterende provinsies ingegryp het.  Die Oos-Kaap het egter onderaan die prestasielys gebly. Saam met Limpopo was die Oos-Kaap die enigste provinsie wat ’n slaagsyfer van minder as 70% behaal het. Makupula sê die verbetering in die slaag­syfer was ’n gevolg van ’n onderwys-transformasieplan wat in 2016 ingestel is. “Hierdie departement, gelei deur die provinsiale regering, het ’n transformasieplan vir die onderwysstelsel ontwikkel wat ons in 2016 aangeneem het. “Dit is ’n driejaar-plan met sewe pilare. Ons het daaraan aandag gegee en 2017 was dus die tweede akademiese jaar van die driejaar-plan.”