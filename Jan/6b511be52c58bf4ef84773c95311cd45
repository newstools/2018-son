MINSTENS drie mense het die afgelope naweek op paaie in die Wes-Kaap gesterf. Vrydagaand op die N1 by De Doorns is ’n voetganger doodgery en Sondagaand laat op die R404 by George is ’n bestuurder en passasier dood. In die ongeluk in ­George – waar ’n vragmotor en kar gebots het – is nog drie mense beseer. ’n Woordvoerder van ER24, Russel Meiring, sê die vragmotor en kar het langs die pad gestaan toe die para­medics daar opdaag. “Ons lede het die liggame van ’n bejaarde man en vrou in die kar gekry. Albei was reeds dood. “Nog ’n bejaarde egpaar en ’n sewejarige meisie is ernstig beseer en hulle is na ’n hospitaal geneem vir behandeling.” Dronkbestuur Die bestuurder van die vragmotor is nie beseer nie. Volgens die Wes-Kaapse verkeershoof, Kenny Africa, is 24 ­motoriste ook die naweek weens dronkbestuur in verskeie dele van die Wes-Kaap ge­arresteer. “Nog sewe mense is gearresteer vir ander oortredings wat wissel van die besit van vervalste dokumente, spoed, twee voet­gangers wat dronk was, en roekelose en nalatige bestuur.” Volgens Africa is daar 2 279 bestuurders by padblokkades getoets. “Ons lede het 1 314 spoedoortredings aangeteken en daar is 332 boetes ter waarde van R556 550 uitgeskryf.”