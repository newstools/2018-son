DIE Madibaz-krieketspelers wil vandeesweek by die Varsity T20-toernooi in Potchefstroom ’n sakie regstel. Om die een of ander rede sukkel die Madibaz in die Varsity-toernooie, maar hulle het die afgelope tyd hard geslyp aan hul T20-vaardighede. Agt spanne pak mekaar om te bepaal wie die beste T20-studente is. Die kaptein, Lloyd Brown, glo die Madibaz se span is ’n faktor in Potch. “Ons speel al lank as ’n groep saam en wil die wedstryde met ’n positiewe in­gesteldheid benader. Ons wil met vryheid speel. “Dit gaan egter belangrik wees om ons vaardighede onder druk reg in te span.” Volgens Brown kan klein sleuteloomblikke die uitslag van ’n wedstryd bepaal. Hy wil hê sy spelers moet gereed wees om sulke oomblikke ten beste te benut. Brown voel ook die Madibaz is ’n goed gebalanseerde groep. Die kolwer Eddie Moore en die naatbouler Lutho Sipamla behoort ook vir die Madibaz in aksie te wees as hulle nie by die Warriors verpligtinge het nie. “Matthew Christensen is ook uitstekend op dreef met die kolf en in Kyle Jacobs het ons ’n opwindende by­breker,” het Brown gesê. “Bybreekboulers kan in dié formaat van die spel baie doeltreffend wees.” Varsity-krieket het ’n paar foefies wat die kapteins se taktiese skuiwe sal toets. “Dit maak dinge opwindend, maar maak kapteinskap ook maar stresvol,” het Brown erken.