REST Penhywa kan nou rus nadat hy in die heup geskiet is toe hy ’n rower se gun afgevat het. Die rooftog het Woensdag by die beach in Somerstrand in die Baai gebeur. Penhywa (35), van Zimbabwe, het vinnig gedink en die verdagte gehelp vastrek. ’n Britse paartjie wat met vakansie hier is, het Woensdag omstreeks 12:15 op ’n bankie by die strand gesit. Die verdagte het op ’n ander bankie daar naby gesit. Hy het die bejaarde paartjie genader en skielik ’n gun uitgepluk. Kol. Priscilla Naidu, ’n polisiewoordvoerder, het gesê: “Die verdagte het die vrou (74) se goue necklace geëis. Die verdagte het toe die necklace van die vrou se nek afgeruk en begin weghardloop.” Toe omstanders sien wat gebeur, het iemand in ’n bakkie en en selfs een op ’n fiets agter die verdagte aangejaag. Die 19-jarige verdagte is toe gesien waar hy in ’n taxi geklim. Penhywa, wat op pad was Sentraal toe, het gesien omstanders jaag die man en hy het hom ook agterna­gesit. “Die taxi is gestop. Die verdagte het ’n skoot afgevuur en een van die mans (35) in die heup gewond,” het Naidu gesê. Penhywa het gister gesê hy het nie eens besef die verdagte het ’n gun gehad voordat die skoot afgevuur is nie. Afkyk “Ek het ná die skoot die gun by die verdagte afgevat. “Ek was nie bang nie. Ek het net gedoen wat ek moes doen. As ek weggehardloop het, sou die man my van agter geskiet het. “Toe ek na my heup afkyk, het ek net bloed en die gat in my hemp gesien.” Naidu het gesê: “Die ADT-sekerheidsmaatskappy en lede van die gemeenskap het die verdagte gearresteer en die vuurwapen en die necklace afgevat.” Penhywa het gesê sy dokter kon nie die bullet uithaal nie, want dis te diep. En as hy geopereer sou word, kan dit sy been beskadig. Penhywa het verduidelik: “Ek het al voorheen ’n rower se gun afgevat toe hy by my huis ingebreek het.” Die polisie ondersoek ’n saak van roof en poging tot moord. Die verdagte sal binnekort in die hof verskyn. Genl.maj. Thembisile Patekile, die nuwe polisiebevelvoerder van die Mountweg-cluster, het vir Pen­hywa in die hospitaal gaan inloer. “Dis tragies wat met jou gebeur het, maar namens die polisie wil ons jou bedank en ’n spoedige herstel toewens. Jy het mense se lewe gered. “Ons is in die proses om die verdagte met ander ernstige misdade te verbind.”