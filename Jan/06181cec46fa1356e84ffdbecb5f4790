WIE gaan in die komende munisipale tussenverkiesing die DA se kandidaat wees vir wyk 1 van die Nelson Mandelabaai-metro? ’n Besluit hieroor sal nog dié week geneem word. Die tussenverkiesing vind op 7 Maart plaas. Die pos van wyksraadslid is vakant nadat die DA die vorige raadslid, Rashied Adams, in Desember ge-fire het omdat hy na bewering nie finansiële pligte teenoor die party nagekom het nie. Andrew Whitfield, provinsiale voorsitter van die DA, het gesê onderhoude is gister (Sondag) met die kandi­date gevoer. Hy het egter nie ge­reageer op die vraag of Lizelle Erasmus, die DA se takvoorsitter in wyk 1, en die raadslid Leander Kruger onder die aansoekers is nie. Kruger, ’n proporsionele raadslid, is deur die voorsitter van die kiesafdeling, Bobby Stevenson, in Adams se kantoor geplaas om Adams se werk te doen nog voordat Adams selfs af­gedank is. Hy is ook nadat Adams uitgeskop is, as toesig­houdende raadslid in wyk 1 geplaas. “Die keuringspaneel sal môre (Sondag) sit om met die aansoekers onderhoude te voer. “ ’n Aanbeveling gaan aan die provinsiale uitvoerende komitee gemaak word. Die finale besluit oor die kandidaat lê by hulle.” Wyk 1 was nog altyd ’n sterk DA-wyk. Dit sluit gebiede in soos Somerstrand, Lovemore Heights en Mount Pleasant. In ’n tussenverkiesing in 2014 het Rob Wylde vir die DA as raadslid koning gekraai. Die tussenverkiesing was nodig nadat die DA sy wyksraadslid Stanford Slabbert ’n rooi kaart gegee het. Hy het die wyk in dieselfde verkiesing as ’n on­afhanklike kandidaat betwis. Die DA het Slabbert, wat agt jaar as raadslid gedien het, vir agt jaar geskors nadat hy glo ’n e-pos met rassistiese inhoud aan­gestuur het. Whitfield wou nie sê hoeveel aansoekers daar is nie. “Dis genoeg om te sê ons het ’n paar aansoeke gekry.” Son het betroubaar verneem 15 aansoekers is op die kortlys. Adams het nog nie aan­gedui of hy die wyk as ’n onafhanklike kandidaat gaan betwis nie.