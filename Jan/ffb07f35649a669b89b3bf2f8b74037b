DIE wêreld se vinnigste man het ook ’n bottel bubbly die vinnigste leeggemaak – toe dit in sy hand ontplof het. Die atletieklegende Usain Bolt was in die Kaap in sy nuwe hoedanigheid as hoof van vermaak van die sjampanjegroep GH Mumm. En vermaaklik was dit beslis toe die blits Saterdag op ’n nuuskonferensie ­een van dié bottels oopmaak en dit aan skerwe spat. Gelukkig is niemand beseer nie. Die Jamaikaanse wêreldrekordhouer is op die oog af net ’n doodgewone, vriendelike en spontane ou. Hy sê die paartie waar hy Vrydagaand heerlik gedans het, herinner hom aan sy tuisland: “Dis baie soos in Jamaika, waar die musiek baie energiek is.” Hy is die wêreldrekordhouer in die 100 m en 200 m en het oor etlike jare Olimpiese goue medaljes gewen. Dis sy eerste keer besoek aan Suid-Afrika en hy sê hy geniet dit gate uit. Bolt het ook Saterdag die Sun Met-perdewedren op Kenilworth bygewoon. Op ’n vraag op die nuuskonferensie of hy vir die perde sal kan weghol, het ’n groot smile oor sy gesig gekom. Toe antwoord hy: “Ek sal dalk die eerste 25 m by ’n perd kan hou, maar daarna weet ek nie.” Oor wat hy van Suid-Afrika weet, het Bolt gesê hy weet van Nelson Mandela en hoe groot dié man in die wêreld was. Hy weet ook van die waterkrisis in Kaapstad en hoop die regering sal kan help. “Ek het gedink met al die riviere in Afrika kan jy net vol tap.” Oor sy vriend Wayde van Niekerk, die huidige 400 m-wêreldrekordhouer, het hy gesê: “Ons is goeie vriende. Ek weet nie of ek uit my beurt praat nie, maar hy is tans in die buiteland om aan sy kniebesering aandag te gee.” Op 31 bly die voormalige superatleet steeds fiks om die mense stil te maak wat gesê het hy gaan ná sy uittrede vet word. “Ek oefen steeds, maar geniet my aftrede. Ek speel tans sokker en sal maar sien wat gebeur,” sê Bolt, wat ’n groot fan van Manchester United se sokkerspan is. Hoewel hy nie meer so baie krieket kyk nie, weet hy wat aangaan. Hy sê die voormalige Protea-speler Jonty Rhodes was een van die Suid-Afrikaners vir wie hy groot waardering het. Hy sê hy speel ook Play­Station en domino’s saam met sy pêlle.