SEKURITEITSMAATREËLS in die Kaapse landdroshof is gisteroggend baie streng opgeskerp. Dit was voor die verskyning van Nafiz Modack en vier ander. Tientalle beamptes van die polisie se spesiale taakspan is vir dié hoëprofiel-saak ­binne en buite die hof stra­tegies ontplooi. Modack, Colin Booysen (die broer van die beweerde leier van die Sexy Boys-bende, ­Jerome “Donkie” Booysen), Jacques Cronjé, Ashley Fields en Carl Lackay het vlugtig verskyn. Hul aansoek om borgtog is tot volgende week uitgestel nadat die staatsaanklaer, Adiel Jansen, aan landdros Joe Magele gesê het dat die ondersoekbeampte, kol. Charl Kinnear, siek is. Luidens ’n siektesertifikaat wat by die hof ingedien is, het Kinnear, wie se hoof­getuienis nog nie afgehandel is nie, sinusitis en brongitis. Voordat enigeen by die hofgebou kon ingaan, het sekuriteitsbeamptes elkeen deurgesoek, en weer by die ingang van hofsaal 16, waar die aansoek om borgtog oorweeg sou word. Self die lawyers is die sekuriteits­maatreëls nie gespaar nie: Ook húlle en hul sakke is deurgesoek. Aangesê ’n Verslaggewer het ’n sekuriteits­beampte gevra hoekom so streng opgetree word. Die beampte het gesê hulle doen net wat hulle aangesê is om te doen. Son het gister berig daar is angstigheid in die onder­wêreld oor wat sal gebeur as Modack se aansoek goed­gekeur word. Ondanks die verdediging se beswaar het Magele die saak tot Dinsdag uitgestel. Jansen het gesê ’n advokaat in die kantoor van die direkteur van openbare vervolgings sal hom na verwagting volgende week vervang. Dis ’n duidelike aanduiding dat die saak waarskynlik na die Kaapse hooggeregshof oorgeplaas sal word sodra die ondersoek afgehandel is.