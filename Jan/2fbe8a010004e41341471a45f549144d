’N NUWE jaar innie Kaap kan mos nie begin voordat die Kaapse klopse gestap het nie. Die stokou tradisie van Tweede Nuwejaarsviering het die Kaapse strate gister weer ingekleur en met jolyt gevul. Van die toeskouers het selfs sedert verlede jaar al op die Parade in die middestad kooi gemaak. Shanief Petersen van ­Mitchells Plain het sedert verlede Dinsdag sommer in sy werksuniform op die ­Parade gekamp. Skof Petersen, wat ’n busdrywer is, sê dis ook ’n tradisie om die klopse dop te hou, en daarom het hy seker gemaak hy loop dit nie mis nie. “My skof begin nou weer, dan hardloop ek net oor, en wanneer dit klaar is, kom ek terug na my spot toe,” vertel hy. Al het die vieringe soos gewoonlik ure later begin as wat beplan is, het dit die toeskouers nie afgesit nie. Teen gistermiddag het die Kaapse strate behoorlik geswel van toeskouers. Die Arendse-, Petersen-, Davids-, Fry-, Dollie- en ­Jacobs-familie het bevriend geraak sedert hulle dieselfde dag op dieselfde spot tente opgerig en gekamp het. Vir party is die djoelyt bederf deur diegene wat op straat gekamp het. Dis omdat hul tente en gazebo’s die uitsig belemmer het. Maar die klopse is mos nie die klopse sonder nóg ’n bietjie drama voor die tyd nie. Van die troepe het ’n ­onaangename verassing gekry sommer nog voordat ­hulle begin loop het. Anwar Alexander van Die Burger Happy Boys-klopse sê hulle het amper nie deelgeneem nie. Alexander verduidelik: “Van ons is op ’n verskillende board as die Kaapse Klopse Carnival Association. “Toe ons vandag hier aankom, is aan ons gesê ons moet ’n kontrak teken en R20 000 betaal om by die board aan te sluit. “Van die vereistes is ’n penalty fee van R250 000 as ons besluit om ons binne vier jaar daarvan te onttrek. “Ons het nie ’n probleem met die kontrak nie, maar met sommige van die klousules stem ons nie saam nie.” Ná ’n heen-en-weer het die troepe wat oor die kontrakte ingelig is, besluit om hulle maar by die board aan te sluit. Liedjie En soos die klopse sê, toe is dit tyd vir “strike your band!”. Loukmaan Adams het die show afgeskop met ’n nuwe liedjie waarin hy die Kaapse klopse bekend gestel het. Teen 15:00 het net twee troepe geloop, maar die toeskouers het gesê dis geen probleem nie, net solank ­hulle die klopse kan sien.