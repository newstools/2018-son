LADISMITH. – Moedeloos en raadop. Só het inwoners van Kannaland gevoel nadat die krag weens ’n Eskom-fout van Vrydag 16:00 tot Sondagmiddag af was. Die dorp het gedreun soos sakeondernemings se generators oortyd gewerk het. Toe die nuus in die sosiale media breek dat die dorp tot twee dae sonder krag kon sit, was die gort gaar. Tempera­ture het by 40° C gaan draai en bergbrande het die werk bemoeilik van moedige Eskom-werkers wat hul netwerk probeer herstel het. Daar was baie waardering vir hul poging onder moeilike omstandighede. Daar moes selfs ’n helikopter ingespan word. Ander het weer hul misnoeë te kenne gegee. ’n Inwoner het gekla: “My twee yskaste is af. My vleis is vrot. “Wie gaan my vir my skade vergoed?” By die plaaslike ysterware-winkel het mense tougestaan. Almal wou gasbottels vul. Toe die gas Saterdagmiddag opraak, was inwoners met die hande in die hare. Selfs die Wes-Kaapse premier, Helen Zille, het tot die stryd toegetree en ge-twiet dat Eskom die waarborg gegee het dat die krag teen Maandag herstel sou word. Dit was soos Krismis toe die krag reeds Sondag aangekom het.