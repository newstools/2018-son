’N BRAND in die naweek het meer as vyf gesinne haweloos gelaat. Almal is dit eens dat brande die laaste ding is wat die Kaap nou kan bekostig omdat daar nie regtig meer genoeg water is om dit te blus nie. Die reuk van die vernietigende vuurtonge kon nog gister in O­cean View geruik word. Tussen Rhino- en Cheetahstraat het ses hokkies en ’n huis tot op die grond afgebrand. Ivanna Johnson, ’n neighbour van die dakloses, het vertel sy het groot geskrik toe sy Saterdag buitetoe stap en die vlamme sien. Johnson het gesê: “Teen daai tyd was daar reeds drie hokkies aan die brand. “Ek het om hulp geskreeu. Soos ons mense hier is, het almal in die gemeenskap kom help.” Johnson sê die vlamme was so groot dat dit ’n domino-effek gehad het. “Dit het vinnig van die main huis na die hokkies versprei. “Almal het die vlamme probeer blus. Mense het op dakke gestaan en sand en water gegooi. “Sonder hulle sou dit seker erger gewees het.” Volgens Johnson se ma, Charmaine, het sy so twee weke gelede ’n voor­bode oor die brand gehad. Charmaine het vertel: “Ek het gesien hoe die vuur versprei en dit het net so gebeur. Die enigste ding van ’n vi­sioen is dat dit nie ’n tydlyn het nie; anders sou ek hulle kon gewaarsku het.” Johnson het bygevoeg: “Wat gebeur het, is hartseer. Meer as vyf gesinne sit nou sonder ’n huis. Die mense het hard gewerk vir hul goed. “Dis sad omdat daar ook kinders is wat nou niks het nie.” Opbou Volgens Johnson is die jongste kinders ses jaar oud. “Een van die kinders was slim genoeg om sy skool­boeke, ’n skoolhemp en -broek te gryp, maar daai is al wat hulle nou het. “Die mense moet nou van voor af alles van die grond af weer opbou.”  Theo Layne, die woordvoerder van die Stad Kaapstad se brand-en-reddingsdienste, het die brand bevestig en gesê die oorsaak daarvan word nog ondersoek. “Twee brandweerwaens, een watertenk en ’n reddingsvoertuig is daarheen uitgestuur. “Geen beserings is aan­gemeld nie, maar 28 mense is dakloos gelaat.” Kapt. FC van Wyk, ’n polisiewoordvoerder, het ook bevestig die oorsaak van die brand is in hierdie stadium nog onbekend.