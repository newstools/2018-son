PHUMULO Masualle, die Oos-Kaapse premier, het Sondag gesê die klag van diefstal wat die Economic Freedom Fighters (EFF) se provinsiale tak teen hom aanhangig gemaak het, is sommer twak. “Dit is die grootste nonsens wat ek nog gehoor het,” het hy aan News24 gesê toe hy gevra is of hy gehoor het van die saak wat Saterdag in die Bhisho-polisiekantoor teen hom geopen is. “Ek gaan nie eens daarop reageer nie,” het hy gesê. Gedeponeer Marshall Dlamini, provin­siale sameroeper van die EFF, het bevestig ’n saak is geopen. “Die aanklagte het betrekking op die geld wat vir die begrafnis van oudpres. Nelson Mandela in die premier se rekening gedeponeer is,” het Dlamini gesê. Die klag spruit volgens Dlamini uit ’n be­vinding deur die openbare beskermer dat R250 000 na bewering ná Mandela se dood in Masualle se persoonlike bankrekening inbetaal is. Masualle was destyds die LUR vir finansies en ekonomiese ontwikkeling en die betrokke betaling is deur die provinsie se beplanning-en-tesourie-afdeling gemaak. In ’n vorige onderhoud met City Press het die premier na bewering gesê toe die geld inbetaal is, het die departement nie ’n kredietkaart gehad nie. Masualle het gesê hy het R200 000 daarvan terug­betaal. Die ander R50 000 is volgens hom bestee en rekenskap is daarvan gegee.