ATLANTIS. – Bullets, bendes en moorde kon ’n hele paar matrieks van hier nie afskrik nie. Hoewel die uitslae van die 2017-matriekeindeksamen in die algemeen swakker lyk as voorheen, het dit tog hoogtepunte opge­lewer.  Nie net is Proteus die enigste skool waarvan die slaagpersentasie gestyg het nie; die skool het ook geskiedenis gemaak: Hy het sy heel eerste A-kandidaat opgelewer. Giovanni Links het ’n gemiddeld van 80,4% behaal. Saxon Sea het ten spyte van ’n daling van 4% in sy slaagsyfer steeds die beste in Atlantis gevaar en Chante Matthysen se 79,6% was die skool se beste kandidaat. Atlantis Sekondêr, wat in die hartjie van die bende­geteisterde Avondale geleë is, se uitslae was ook baie swakker as die vorige jaar s’n: Dit het met ’n hele 10% gedaal. Tog het die skool Atlantis se slimste matrikulant opgelewer. Yushra Dinnie het met haar slaagsyfer van 82% die beste van al die dorp se kandidate gevaar. Die Hoërskool Robinvale het weer tweede beste gevaar. Wayde Goby was met ’n gemiddeld van 74,4 % die skool se topleerder.