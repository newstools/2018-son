’N SWANGER vrou van Hillview in Lavender Hill het laat verlede week begin kraam nadat sy voor die koeëls moes vlug. Die vrou was vroegoggend op pad na die kliniek toe daar omstreeks 07:45 weer in die gebied geskiet word. Sy moes hardloop vir skuiling, maar het geval. Daarna het sy begin kraam. In dieselfde skietvoorval is ’n vermeende druggie in sy bene gewond. Volgens een van die inwoners lewe hulle in vrees omdat die koeëls deur hul houthuisies vlieg. Nog een van die inwoners, Heidi Jacobs, sê: “Ons het nie ’n lekker feestyd gehad nie, want die gangsters skiet aanhoudend. Gewond “Hulle wag net tot die cops weg is, dan skiet hulle weer. Ons kinders kan nie eens buite speel nie.” Die inwoners van Hillview beweer die skietery het begin toe ’n bekende drug mert in November verlede jaar doodgeskiet is. Twee dae voor Kersfees is ’n onskuldige man dood­geskiet, en op Nuwejaarsdag is ’n man in Potbergweg gewond. In dieselfde skietery is ’n vrou twee keer in die boud gewond. Haar dogter is ook raak geskiet. In nog ’n skietvoorval Woensdag is ’n man in albei sy bene gewond. Volgens Frank Bokhorst, voorsitter van die polisiëringsforum in Muizenberg, is die skietery bendeverwant en is daar ongelukkig nie ’n kitsoplossing vir die probleem nie. Bokhorst sê: “Die cops patrolleer die gebied te voet. “Daar is onlangs op die cops geskiet toe hulle ’n verdagte by ’n smokkelhuis wou arresteer.” Volgens Bokhorst het die cops die afgelope maand reeds 25 onwettige guns gekonfiskeer.