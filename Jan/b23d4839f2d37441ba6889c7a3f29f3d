AS DIE internasionale klerewinkel H&M nie ophou met sy rassistiese maniere van bemarking en om sy werkers sleg te betaal nie, sal sy deure in die land gesluit word. Dís die waarskuwing van die EFF nadat lede van dié party Saterdag landwyd by H&M-takke betoog het. Gevalle van vandalisme en plundery is in Pretoria en Johannesburg aangemeld. Die Wes-Kaapse EFF-voorsitter, Bernard Joseph, sê daar was egter geen sulke gevalle in die Kaap nie. Die betogings kom nadat ’n sogenaamde “rassistiese” advertensie aanlyn gesirkuleer het. “Daar het geen plundery plaasgevind nie en daar was ook geen sulke instruksies om te plunder nie,” voeg Joseph by. Maar foto’s van ’n vryskutfotograaf, Velani Ludidi, vertel ’n ander storie in die V&A Waterfront se H&M-winkel. Die gewraakte ad is ’n foto van ’n swart laaitie in ’n hoodie met die woorde “Coolest monkey in the jungle” voor op. Hy sê verder: “Ek dink ons het baie suksesvolle ­betogings gehad in die V&A Waterfront en Canal Walk-winkelsentrum. “In Canal Walk het sowat 50 fighters met EFF-regalia aan die betoging deelgeneem, maar ons het ook baie goeie ondersteuning gekry van lede van die publiek wat saamgesing en betoog het. “Ons het egter ’n bietjie laat in Canal Walk opgedaag. Ons was so 15 minute laat en die deur van H&M was toe reeds gesluit. “Die fighters in die Waterfront het egter daarin geslaag om by H&M in te gaan, want hulle het op die kop 11:00 opgedaag.” Joseph sê verder die EFF sal Woensdag met H&M se bestuur vergader om hul klagtes met hulle te bespreek. Hy voeg by: “As ons H&M se winkels moet toesluit, dan moet dit so wees, maar ons sal nie duld dat hulle voortgaan met hul rassistiese bemarkingstyl nie. “En boonop betaal hulle hul werkers wages wat niks beteken vir die werkersklas nie.” H&M het ’n verskoning op sy webtuiste geplaas. “Ons het die foto afgehaal en die betrokke kledingstuk van die kooplys verwyder,” lees die verklaring.