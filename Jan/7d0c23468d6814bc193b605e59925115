HARDE werk móét beloon word. En dis presies wat die burgemeester van die Kaap Agulhas-munisipaliteit, Paul Swart, gedoen het toe hy sy streek se topmatrikulante met ’n ete bederf het. Swart het ’n inisiatief begin sedert sy termyn as hierdie streek se burgemeester om die toptien-matriekleerders van die twee hoërskole in Kaap Agulhas te vereer vir hul harde werk gedurende die skooljaar en veral met die eindeksamen.  Vanjaar was die tweede keer dat hierdie geleentheid plaas­gevind het.  Die hoofmeisie van die Albert Myburgh Sekondêre Skool vir 2017, Elzaily de Jager, het tydens haar toespraak gesê sy is baie trots op almal wat hierdie prestasie bereik het.  Die hoofseun van die Hoërskool Bredasdorp vir 2017, Francois Asongo, het beklemtoon dit is belangrik om nie te vergeet wie jy is nie en om altyd positief te bly en te glo in God. Swart het op sy beurt gesê die leerders moet hul vlerke sprei, die wêreld ontdek en altyd as ambassadeurs van Kaap Agulhas optree. “Julle moet eendag terugkeer met die gesindheid om in die gemeenskap terug te ploeg,” het Swart gesê. 