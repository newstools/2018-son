’N MOTORFIETS­RYER, vermoedelik in sy 40’s, het ernstige beserings opgedoen toe hy gisteroggend op die M5 naby Dick Burton-weg in Plumstead van die motorfiets afgekom het. Toe personeellede van ER24 voor 11:00 op die toneel aankom, is die man in die pad gevind.  Ineke van Huyssteen, ’n ER24-woordvoerder, sê ná ’n evaluering is bevind dat die man ernstige beserings opgedoen het.  “Ons, saam met ­Metro EMS en Life Response, het die pasiënt op die toneel bygestaan.  Hy is deur Metro EMS na die Life Vincent Pallotti-hospitaal vervoer vir verdere mediese sorg.” Die presiese omstandighede rondom die ongeluk is onduidelik.