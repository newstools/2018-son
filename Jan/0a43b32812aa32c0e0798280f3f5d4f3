DIE familie van die vermiste Nizaam Duminy (30) het sy lyk gister in die Soutrivier-lykhuis uitgeken. Dit volg nadat hy meer as ’n maand gelede verdwyn het. Duminy, van Lentegeur, het op 4 Desember vermis geraak. ’n Verbyganger het vyf dae later op ’n oop veld langs die Ou Strand­fontein-pad op Duminy se liggaam afgekom. Dit was toegedraai in ’n blou kombers en daar was ’n koeëlwond aan sy kop. Die laaste sighting van Duminy was in Kreupelhout­straat in Lentegeur. Identiteit Sy hartseer familie het die afgelope vyf weke gehoop en gebid dat ­hulle hom lewend sal vind. Volgens sers. Noloyiso Rwe­xana, ’n polisie­woordvoerder, is Duminy se identiteit bepaal deur middel van DNS-toetse en vinger­afdrukke. Hy is gister volgens Moslem-tradisie be­grawe. ’n Verdagte is deur die polisie opgetel vir ondervraging. Enigeen wat inligting kan bied oor die moord op Duminy, kan speursers. John George, die ondersoekbeampte, by 082 469 3225 bel.