HY HET probeer wegkom van gewapende skelms toe hulle sy vriende op ’n trein beroof het. Min sou Keeno Abib (19) van Steenberg weet dat hy steeds in die koue kloue van die dood sou beland. Abib en sy vriende was Saterdag omstreeks 17:00 op pad huis toe van die beach af toe vermeende rowers in die trein by Valsbaai-stasie opgeklim het. Die verdagtes, twee mans en ’n meisie, het glo hul kepse diep oor hul koppe getrek gehou en toe pendelaars in die trein begin beroof. Volgens Abib se vriende het hy geweier om beroof te word en wou net wegkom omdat een van die boewe ’n gun uitgehaal het. ’n Vriend vertel dat Abib straight na die deur gehardloop en uitgespring het. Abib het daarna nog ’n paar meter gehardloop, maar die krag van die trein het hom onder dit ingetrek. Abib word deur sy vriende en familie as ’n mense-mens beskryf. Sy ma, Shamese (36), het vertel dat haar seun rustig in die lykhuis gelyk het. Baie hartseer het sy gesê: “Dit het gelyk asof hy smile.” Shamese en haar familie is erg getraumatiseer oor die skielike dood van haar seun. Sy het gesê: “Hy was maar net twee stasies weg van ons huis af. Hy was so amper by die huis. “Ons kan nie slaap nie, want die geluid van die treine is te veel vir ons. Om alles te kroon, woon ons langs die stasie. “Maar dit was seker sy tyd.” Sy voeg by dat sy en haar familie in 2015 terug Kaap toe getrek het vanaf Johannesburg. Sy noem ook dat haar kind nooit van die gevaar op die Vlakte gehou het nie. “Hy wou altyd weet wanneer ons terug Joburg toe gaan trek omdat dit gevaarlik in die Kaap is. “Ek het nooit geweet dat hy sy dood hier gaan kry nie.” Die mammie sê sy soek justice vir haar klong en soek antwoorde oor hoekom die trein se deure oop was terwyl dit beweeg het. “Ek wil weet hoekom die deure oop was en hoekom die sekuriteit nie probeer het om die skelms te vang nie. Hulle het dan verby hulle gehardloop. “Almal ken die girl, want dis ’n ou ding van haar om mense te steek. “Toe ons die polisie sê ons weet wie die girl is, het hulle gesê hulle kan niks doen nie, want dis ’n suicide! Maar hoe werk dit?” Die gebroke ma het vertel dat haar seun verlede jaar matriek geslaag het. Hy sou dié jaar siviele ingenieurswese begin swot het. “Hy het groot drome gehad. Nou is hy weg.” Lt.kol. Andrè Traut, ’n polisiewoordvoerder, het die voorval bevestig en gesê geen arrestasies is al gemaak nie. Riana Scott, die woordvoerder van Metrorail, het gesê hulle is baie bekommerd oor die tragiese voorval en sal met die polisie saamwerk in hul ondersoek.