PIETER van Tonder, wat sy meisie se 17 maande oue baba vermoor het, sal eers volgende maand sy lot hoor. Van Tonder het Vrydag vlugtig in die Kaapse hooggeregshof verskyn. Die saak is egter uitgestel omdat die verslag van die Valkenberg-hospitaal nog nie beskikbaar is nie. Regter Mushtak Parker het verlede maand gevra dat Van Tonder vir observasie gestuur word. Van Tonder het skuldig gepleit aan die moord op Asheeqah Scott. Die voorval het op 3 September 2016 in Van Tonder se woning in ­Roosendal, Delft, gebeur. Van Tonder het gesê die kind het nie een keer deur die wrede aanranding gehuil nie. Vrae Asheeqah se ma, Shakiera, het hom gevra of hy ’n rukkie na die kind sal kyk terwyl sy wasgoed was. Die proefbeampte se verslag het egter die hof met vrae gelaat toe daar na Van Tonder as ’n “vredeliewende mens” verwys is. “Ek het baie vrae nadat ek die verslag gelees het en sal graag eers wil weet wat in so ’n mens se kop aangaan voordat ek hom vonnis,” het regter Parker gesê. Die saak is weer vir ’n maand uitgestel.