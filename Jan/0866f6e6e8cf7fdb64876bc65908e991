JULLE sal my nie glo nie, maar ek het uiteindelik die nuwe mense se name geleer. Aanvanklik wou ek nie, want Ben se naam is te boring en Nozi was net té voor­barig. Vinnie het my te veel verwar oor hy net daai een dag ’n moffie was terwyl Olivia lyk en klink asof sy net bewus is van ewe getalle en nail polish. Ek het by tye gehoop die hele gespuis sterf daai aand toe Ben so gesuip was agter die stuur, maar toe nie... Ben het intussen uit sy dop gekruip en sy stem is amper dikker as Amanda s’n. En hy’s eintlik nice as jy hou van effens dommerige mense. Baie mense beskuldig Nozi van voorbarigheid en stories opmaak, maar ek dink eerder sy’s net kreatief in die manier waarop sy die holtes inkleur rondom die waarheid om dit ’n bietjie meer treffend te maak. Haar eenvoudige bestaan is besaai met afleidings, maar at least is sy entertaining. Ek soek net dat sy haar sinne met meer emosie afsluit, want ek weet nie altyd wanneer sy klaar gepraat is nie. Vinnie is veronderstel om ons moffie te wees, maar hy pak meer bokse uit en hang meer voorraad op as daai butch meisies wat by Mr. Price in Parow Centre werk. Gee asseblief vir dié klong ’n boy­friend. Olivia werk op my nerves. Nog nooit wou ek so graag iemand klap en vra dat sy regkom nie. Die wêreld is te ingewikkeld vir haar. Ek is bang sy gaan seerkry daar buite. Dan moet ons gesels oor die nuwe oom wat Matrone se sop wil proe. Hoekom lyk Matrone so beroerd as die man haar so kyk? Hoekom praat die oom niks? Hoe is hy by die juwele betrokke en hoekom het Matrone nooit net die goed by die polisie loop drop en hulle vertel wat gebeur het nie? Die hele juwele-ding is heeltemal simpel. Ek voel omdat my TV-lisensie betaal is, verdien ek beter as Matrone se gedrag. Die ding met daai Hettie en die Forrester-Meintjies-gesin raak nou afgesaag. Hettie kan die kind bedags oppas sodat dié posh bruin mense net by die werk kan kom voordat hul laptops en suits ge-re­possess word. Die oplossing is tog voor die hand liggend en dit lyk of Xander dit begin sien, terwyl ons almal weet hy en Olivia lê in dieselfde boksie dom appels. Ek hoop net Karmen leer dié jaar meer woorde as net “mamma, mamma”. Soms as ek Karmen so aanhoor, verbeel ek my Vanessa het gedrink tydens die 36 weke toe sy dragtig was met dié skepsel. Die kind ken jou nie, want jy paradeer die wêreld vol met winkelhare. Laat die kind jou ken sonder jou buitelandse vlegsels. Hettie is dalk vol vetterige kolle, maar sy bly ten minste konstant. Sy is elke dag so effe smetterig en sy lyk of sy na visolie en lavender-babapoeier ruik, maar ’n kind het daardie soort standvastigheid mos nodig. Hilda lyk deesdae stunning in al haar oulike outfits. Sy lyk soos iemand se ouma wat nog Redd’s drink en snack dances bywoon waar jou status steeds deur jou platter bepaal word. Mense, ons skinder volgende week weer lekker verder!