AL WAS daar ’n aanslag op sy lewe, maak dit Angus McKenzie, ’n raadslid, meer vasbeslote om die mense van Bonteheuwel te help. Kort nadat bendelede Kyle­ van Rooi (26) van Bonteheuwel gisteroggend doodgeskiet het, is daar ook op McKenzie geskiet. “Ek het gehoor van die skietery in Bessiestraat en toe ek daar aankom, het een van die skieters my gesien. “Ek was steeds in my kar en hy het sy vuurwapen uitgehaal en op my begin skiet. Ek het weggejaag en die polisie gaan haal.” McKenzie sê hy sal nooit probleme kan oplos as hy heeltyd in sy kantoor sit nie. “ ’n Mens moet weet hoe die inwoners voel. Dit is motivering om harder te werk en om sake op te los.” McKenzie sê hy sal later ’n aanklag by die polisie indien. Van Rooi is gisteroggend in Bessiestraat doodgeskiet, maar die omstandighede en motief is onbekend. Die inwoners sê dit is bendeverwant, maar hulle weet nie wat gebeur het nie. Die mense het die cops net ná die voorval gebel, maar hulle het eers sowat ’n uur later daar opgedaag. Volgens sers. Noloyiso Rwexana, ’n polisiewoordvoerder, word ’n saak van moord ondersoek. “Ons kan bevestig die voorval het omstreeks 11:10 gebeur. “Toe die polisie daar opdaag, het ’n 26-jarige man met ’n skietwond in die kop op die grond gelê.” Rwexana sê die omstandighede van die moord word ondersoek en niemand is al gearresteer nie. Die inwoners sê aan Son die skietery het reeds die vorige aand in ander dele van Bonteheuwel begin, maar in Bessiestraat self was daar lanklaas so ’n voorval.