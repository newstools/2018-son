DIE Oostelike Provinsie het die naweek maklik met Kei in Krieket Suid-Afrika (KSA) se provinsiale vrouekrieketreeks afgereken. In die wedstryd Sondag op St. Georgepark in Port Elizabeth was die OP met 72 lopies baas in dié T20-wedstryd. Die OP het 127/7 aange­teken, waarop die Kei met net 55/9 gereageer het. Jana Nell (31), Lanette Pienaar (23) en Anneke Kapp (21) het die meeste lopies vir die OP aangeteken. Yamkela Zangwa (2/31) en Pelokazi Majambe (2/10) het goeie boulwerk vir Kei ge­lewer. Nell (2/8) en Kapp (2/6) het hul goeie kolfwerk met ewe netjiese boulwerk opgevolg. Amber Botha (2/13) was ’n klein bietjie duurder. Op SuperSport-park in Centurion het dit egter met ’n ander Oos-Kaapse span nie goed gegaan nie. Bygedra Die Grens het hom teen die Protea Suné Luus se breë kolf vasgeloop in die wedstryd teen Noordelikes. Dié het met sewe paaltjies gewen. Angelique Taai het 49* bygedra tot die Grens se 104/3 en Maryka Kirchoff 39. In Noordelikes se lopiejaagtog het Luus as aanvangskolwer drie vennote verloor totdat Delmi Tucker ingekom het. Tucker het saam met Luus vasgeskop en hul vennootskap om die vierde paaltjie was ’n onoorwonne 51 lopies. Luus het uitstekend vir haar 56 lopies (6x4) gekolf. Tucker het 22 lopies tot die vennootskap bygedra.