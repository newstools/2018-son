DIE polisie in KwaZakhele het ’n dubbele slag geslaan toe ’n 42-jarige man gearresteer is ná ’n inbraak Maandag in Newton Park. By sy huis het hulle ook drugs gevind Volgens kol. Priscilla Naidu, polisiewoordvoerder, is ’n sakeperseel in Pickeringstraat, Newton Park, Maandag­ tussen 00:30 en 03:20 beroof. “Verskeie televisies, luidsprekers, kameras en skoot­rekenaars is onder die items wat gesteel is “Die totale waarde van die gesteelde goedere is na raming meer as R260 000. “Kringtelevisiemateriaal is aangevra en die voertuig wat in die inbraak gebruik is, was op die footage sigbaar.” Naidu sê Mountweg-speurders, die blits­patrollie en die polisiëringsgebied se taakspan vir misdaadbestryding het Woensdag omstreeks 19:00 op ’n huis in Sakela-straat, KwaZakhele, toegeslaan. Weggesteek Die verdagte in toe hegtenis geneem. “Hoewel geeneen van die ­gesteelde items in die huis gekry is nie, het die polisie 2 000 Mandrax-tablette gekonfiskeer wat in een van die kamers weggesteek was. “Die geskatte straatwaarde van die dwelms is R100 000. Die polisie het ook op die Mazda-bakkie beslag gelê,” het Naidu bygevoeg. Die verdagte verskyn vandag in die Port Elizabeth-landdroshof op aanklag van huisbraak en dwelmhandel. Nog inhegtenisnemings word verwag. Genl.maj. Thembisile Patekile, bevelvoerder van die Mountweg-polisiëringsgebied, het die span vir hul vinnige opvolgondersoek en spoedige arrestasie van die verdagte geprys. “Ons moedig alle besighede aan om CCTV-kameras in en om hul perseel te installeer, aangesien dit in ’n ondersoek kan help, soos wat in hierdie geval gebeur het.”