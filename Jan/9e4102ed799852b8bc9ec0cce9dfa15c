DIE DA vergader na verwagting vandag oor bewerings teen JP Smith en ander DA-raadslede in die Stad Kaapstad. Dié vergadering is net een van die nuwe verwikkelinge nadat die stadsbestuurder, Achmat Ebrahim, skielik bedank het. Sy bedanking is Maandag aangekondig in opdrag van Kaapstad se burgemeester, Patricia de Lille. Die Wes-Kaapse DA-leier, Bonginkosi Madikizela, wat volgens sommige die volgende mayor kan wees, sê te midde van die huidige ondersoeke teen Ebrahim en De Lille is die stadsbestuurder se bedanking die beste besluit. Madikizela het bygevoeg: “Ons neem ook kennis dat Ebrahim verbind bly om bewyse te verskaf in verband met die ondersoeke.” Madikizela het egter die besluit veroordeel om die aankondiging van Ebrahim se bedanking eers Maandag te doen. Weerhou “Hy het reeds Vrydag bedank, maar sê De Lille het hom gevra om dit eers Maandag bekend te maak. “Dit is doelbewus deur die mayor weerhou terwyl die DA se uitvoerende raad besig was om haar saak te bespreek.” Die uitvoerende raad het dié naweek aangekondig die party se federale regskommissie moet die ondersoek na De Lille binne 60 dae afhandel. De Lille het vroeër gesê die DA was stadig om haar bewerings teen ander DA-raadslede te ondersoek, maar hulle is gou om háár aan te kla. James Selfe, voorsitter van die uitvoerende raad, het laat weet die DA vergader vandag om dié bewerings te bespreek. Grant Haskin, ACDP-leier in die stadsraad, sê Ebrahim se bedanking het hom diep teleurgestel. “Ons eie ervaring met hom was dat hy altyd professioneel en gebalanseerd opgetree het met die ACDP-raadslede,” sê Haskin.