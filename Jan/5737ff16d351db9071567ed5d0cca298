IN GEORGE is ’n man die naweek omtrent pap geslaan nadat hy na bewering sy buurman gestop het toe dié ’n minderjarige kind wou stuur om los sigarette te gaan koop. Joseph Thomas het net uit die winkel gestap toe hy sien hoe die buurman buite ’n jaart staan en glo ’n klein meisietjie geld gee om by ’n winkel in Lawaaikamp los sigarette te koop. Nadat Thomas (35) die buurman gekonfronteer het, het dié man die geld teruggevat. Daarna het hy Thomas na bewering met ’n baksteen in die hand agter­volg en hom toe teen die kop daarmee geslaan. Thomas het ook ’n wond aan sy arm op­gedoen. Hy het in die plaaslike hospitaal behandeling ontvang. Gepraat Saterdag het Thomas vertel hoe moerig van die inwoners ná hierdie voorval is. Die pa van twee het gesê hy dink dis verkeerd dat ’n jong kind entjies gaan koop. ’n Plaaslike gemeenskapswerker, Denzil Blake­, het ook met Son gepraat. Blake sê ouers moet weet om ’n kind te stuur om drank en entjies te gaan koop, is om die kind in ’n wêreld in te stuur waarop hulle glad nie voorbereid is nie.