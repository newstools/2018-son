HEARTBEAT FM in die Suid-Kaap is baie opgewonde oor die nuwe jaar. Hy beplan om vanaf Februarie in die breë Karoo uit te saai. Die stasiebestuurder, Lucinda Orrie, vertel aan Son hulle het op 16 Desember ’n baie suksesvolle familiedag in Pacaltsdorp gehad. Sowat 400 families het die feestelike dag bygewoon. Die doel daarvan was om families bymekaar te bring omdat daar so baie hartseer is. Heartbeat FM wil juis ’n kultuur vestig wat families help herenig. Hul getal luisteraars het reeds tot 11 000 gegroei en die daaglikse behoeftes is ’n groot uitdaging. Orrie beskou 2018 as die jaar van deurbrake. “Die God wat David die oorwinning gegee het, sal jou ook deurdra. Weet net voor die oorwinning is daar baie uit­dagings,” sê sy. Sy bedank ook al die getroue luisteraars vir hul ondersteuning verlede jaar. Sy is ook van mening dat ons saam ’n beter gemeenskap vir almal bou. Peter Jaftha, beter bekend as Lekkr J, se ontbytprogram bly ’n groot treffer. Dit word soggens tussen ses en agt uitgesaai. Smiddae tussen vier en ses begelei die Homebeat-program met Marshall Paulse as die omroeper die luisteraars veilig huis toe. Dis duidelik dié radio-stasie bly vir vele ’n inspirasie. Heartbeat FM beplan weer sy gewone jaarlikse events, onder meer ’n leierskapskonfensie van drie dae, ’n vrouekonfensie en ook een vir die jeug. Deesdae spog hy ook met sy eie Heartbeat Travel-toere na Kaapstad, die Weskus en Tsitsikamma. Sy leuse bly Your Heartbeat for Christ. Hye kan in die Suid-Kaap op die frekwensie 103.9 gehoor word.