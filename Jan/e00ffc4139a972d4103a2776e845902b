DIE DA in die Oos-Kaap is vies omdat die krane van die dorpie Addo in die Sondags­riviervallei-munisipaliteit (SRVM) op 11 Januarie opgedroog het. Volgens die DA is ’n kliniek, die polisie, besighede en inwoners nadelig daardeur geraak. Volgens Laetitia Erasmus van die DA het sy briewe aan die burgemeester, SH Matinise, en munisipale bestuurder, Sydney Fadi, geskryf. “Ek het die probleem op 11 Januarie aan die SRVM gerapporteer en was daagliks in kontak met die tegniese direkteur van die SRVM om die vordering te monitor. “Hy het met ons gekommunikeer, maar elke moontlike verskoning aangebied. “Dit het duidelik geword dat die munisipaliteit nie weet wat die probleem is nie. “Ek het ook besoek afgelê by die plaaslike wateraanleg, waar die probleem glo begin het weens ’n gebrek aan die chemikalieë wat gebruik word om die water te suiwer. “ ’n Gebrek aan chemikalieë is ’n verskoning wat gereeld gebruik word wanneer water nie beskikbaar is nie.” Inspekteer Volgens Erasmus het die chemikalieë eers Maandag aangekom, maar daar is toe gesê die probleem word eintlik veroorsaak deur materiaal, soos plastiekbottels, wat die waterklep blokkeer. “Ná inspeksie deur die SRVM was daar toe geen blokkasie in die betrokke klep nie. “Die volgende verskoning was toe ’n beweerde lugprop in die stelsel. “Daarbenewens moes die munisipaliteit die verbindings by elke huis inspekteer, aangesien dit geblokkeer kan word, maar daarvoor was daar ook ’n verskoning.” ’n Laaigraaf is toe gebruik om waterlyne oop te maak en alle aansluitings en verbindingspunte vir blokkasies na te gaan, maar die probleem duur voort. “Ek het Woensdag ’n waterwa aangevra om ten minste water na die gemeenskappe te bring. “Daar is belowe dat dit Donderdag sal kom, maar dit het nooit opgedaag nie. “Die boodskap is aan die plaaslike ANC-raadslid gerapporteer, maar hy het nie gereageer nie.”