COURTNEY Pieters (3) is nie verkrag nie en ook nie aangerand nie. Die veelvuldige merke regoor haar lyf is ook nie beserings of wonde nie, maar merke wat weens ontbinding ontstaan het. Dit is die getuienis van Mortimer Saunders se patoloog, dr. Segaran Naidoo. Saunders het erken hy het Courtney vermoor. Hy en Courtney se pa, Aaron Fourie, is jare lange vriende. Hy was ook ’n boarder by Fourie se huis in Elsiesrivier. Volgens Saunders het hy Courtney op 4 Mei 2017 juice met miergif ingegee. Toe sy verstik en wou raas, het hy haar met ’n oop hand teen die voorkop geklap. Hy het toe haar mond met ’n handdoek toegedruk en haar met sy hand om haar keel gewurg. Hy staan ook tereg op ’n aanklag van verkragting van die meisie, maar sê hy het sy vingers in haar geslagsdele gedruk toe sy al dood was. Prof. Johan Dempers, ’n senior staatspatoloog, het reeds getuig Saunders se verduideliking van die moord stem ooreen met hulle outopsie. Die blou merk teen haar voorkop bokant haar oog verduidelik die klap waarvan Saunders in sy verklaring praat. Naidoo het gister egter getuig dié merk – soos al die ander merke op Courtney se lyk – is net ’n ontbindingsvlek. Hy sê die rooi vlekke op haar linkerboud kan bloed of ontbindingvloeistof wees. Ook sê hy die merk aan die boud lyk soos ’n besering wat voor haar dood veroorsaak is. Volgens hom het sy egter niks beserings aan haar geslagsdele gehad nie. “Ek was nie by die lykskouing nie en moes net op foto’s staatmaak vir my getuienis. Ongelukkig kan ek nie met 100% sekerheid sê daar was beserings of skeure soos in die lykskouingsverslag aangedui nie.” Regter Pearl Matamane­ wou van Naidoo weet wat sy mening is oor die tweede toetse wat Dempers op weefsel van Courtney se geslagsdele laat doen het. Die toetse het bewys daar is rooibloedselle in die weefsel gevind. Dit is ’n aanduiding dat Courtney nog kon gelewe het toe Saunders haar seksueel aangerand het. Naidoo het geantwoord: “ ’n Paar rooibloedselle alleen is nie genoeg om dit te bewys nie. ’n Paar Chinese karre en mense in die land beteken nie die Chinese is besig om die land oor te vat nie.” Oor Sauders se sperm wat in die binnekant van Courtney se geslagsdele was, sê hy: “Dit is moontlik dat die spermselle met pre-ejakulasie op sy hande beland het. “Toe hy haar met sy vingers gepenetreer het, kon dit so in die vagina beland het.” Dempers het klaar getuig dat pre-ejakulasie nie spermselle bevat nie. Volg Shantel Moses op Twitter. Stuur nuuswenke aan info@son.co.za.