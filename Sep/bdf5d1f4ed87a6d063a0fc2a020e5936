HY HET nie ’n kontrak nie, maar die Warriors sal sekerlik in die komende krieketseisoen vir Marco Marais inspan. Dié plaasseun het in die T20-Afrikabeker-toernooi, wat Maandag in Oos-Londen geëindig het, sensasioneel gekolf. Gauteng het die spannende eindstryd teen Grens met net drie paaltjies gewen. Grens se kaptein, Jerry Nqolo, het agterna sy spelers se veggees geloof. Hy het die feit dat hulle die eindstryd gehaal het, aan ’n spanpoging toegeskryf. Hy kon egter nie die versoeking weerstaan om Marais se vertonings uit te sonder nie, al het Marais nie ’n lopie in die eindstryd aangeteken nie. Grens het geweet Marais is ’n sleutelspeler en hy het die halfeindstryd, teen Oostelikes, en die eindstryd met ’n dyspierbesering aangedurf. In die halfeindstryd kon hy nog met die besering wegkom, maar in die eindstryd is sy gebrek aan beweeglikheid uitgebuit toe hy vir ’n nulletjie uitgehaal is. Marais het die toernooi verreweg as die grootste lopiemaker afgesluit. Hy het in die 5 wedstryde wat die eindstryd voorafgegaan het, altesame 359 lopies teen ’n treftempo van byna 2 lopies per bal aangeteken. Die Suid-Afrikaanse seisoen het dié week met die meerdaagse reeks begin, maar Marais behoort volgende jaar met die T20- en eendaagse reeks meer vir die Warriors in aksie te wees. Hy sal hopelik reeds in November en Desember in Krieket Suid-Afrika se nuwe T20-reeks vir een van die ses spanne speel.