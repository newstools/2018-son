DIE Argentynse Poemas sal die naweek rugby moet speel soos nooit tevore nie om nie ’n tree nader aan ’n skandelike toetsrekord te neem nie. Die Poemas pak die wêreld se beste span, die All Blacks, in ’n Rugby Championship-wedstryd in Nelson in Nieu-Seeland. Argentinië kon nog nooit Nieu-Seeland klop in 26 probeerslae nie. Die naaste wat hulle daaraan kon kom, is 1985 se draw in Buenos Aires. Verloor die Poemas die naweek, sal dit hulle 26ste nederlaag teen die Kiwi’s wees. Dit is nie so erg soos Skotland se rekord van 31 nederlae sonder om ooit die All Blacks te kon klop nie. Die Skotte spog met twee draws teen die Kiwi’s. Maar verskeie Poema-ondersteuners sal slapelose nagte begin ervaar oor die feit dat hulle ál nader aan die Skotte se rekord begin kom. Doodsnikke Die voormalige kaptein van die Poemas Felipe Contepomi is een oud-speler wat graag in sy leeftyd wil sien hoe sy land die All Blacks stuit. Contepomi (41) weet self hoe dit voel om naby aan ’n sege te kom, net vir die All Blacks om die game in die doodsnikke te kom steel. In 2001 het Scott Robertson – deesdae die Crusa­ders se coach – met sekondes oor die wendrie in ’n sege met 24-20 in Buenos Aires gedruk. Die drie het gekom nadat Contepomi nie die bal oor die kantlyn kon skop nie. In 2006 het die Poemas weer naby aan ’n sege in Buenos Aires gekom. Hulle was rustyd 16-15 voor en het toe 19-25 verloor.