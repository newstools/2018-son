HALLIE ha! Dié Lloyd Delport kom maak net marakkas in Ruiterbosch. Ons het dié week met Ruben Engel gesels oor sy arrogante bad boy-karakter in Suidooster. Die aantreklike donkerkop het mos die arme Bianca se voete onder haar uitgeslaan. Nou het hulle baie pret – sommer elke aand tot baie laat. En Bianca (Simone Biscombe) se stomme kleintjie, Stella, kry bitter min aandag. Maar presies waar gaan hierdie pret eindig? Ruben pak uit: “Lloyd gaan nog sommer die hele Ruiterbosch omkeer. Lloyd is ’n paartie animal. Hy lewe teen 200 km/h elke dag en dit gaan ructions in die Samsodien-familie veroorsaak. “Hy gaan nog sommer uitvalle hê met van die karakters en nie net met Mymoena nie. Opskudding “Lloyd verstaan nie die verantwoordelikheid wat daaraan verbonde is om ’n kind te hê nie. Hy wil net elke aand uitgaan en ’n lekker tyd hê.” Ruben vertel die eens onskuldige Bianca gaan ’n hele gedaanteverwisseling ondergaan. Die kykers is in vir ’n ding, want Ruben vertel dat Lloyd nog sowat twee maande in Ruiterbosch gaan rondhang en ’n opskudding veroorsaak. Ruben laat val dat Lloyd Bianca nog gaan laat kennis maak met iets wat haar sommer baie meer energie gaan gee. En saam gaan hulle die hele Ruiterbosch elke aand rooi verf. Die eens onskuldige Bianca gaan so erg verander dat sy selfs lang vingers gaan kry ...