’N GEREELDE hofganger sal dit kan bevestig. Feitlik daagliks sit daar ’n smoorkwaad mammie in die hofbanke en hou dik dat haar kind in die beskuldigdebank niks verkeerds gedoen het nie. Dis mos altyd die cops, die kind se tjommies of omstandighede wat gemaak het dat die “onskuldige kind” nou met die gereg bots. Agterna, wanneer die kind gestraf word, sal die ma die landdros en die cops uitkryt as die mees onbevoegdes. Juis dít is die kern van die pitsweer in ons gemeenskap wat nou dreig om te bars. Die opbouende onding wat eers skaam kop uitgesteek het, het nou in ’n monster ontaard en dit begin al in die klaskamers van laerskole. Klein “skollie-in-training”-leerders wat hulle onderwysers aanrand of uitvloek in woorde met ’n mond wat seepsoda nie eens skoon kan was nie. Kinders wat met drugs en wapens in plaas van toebroodjies in sy tas by die skool opdaag. Dinge het so begin handuit ruk dat onderwysers al bang raak vir leerders. Maar, ’n mens moet jou afvra, waar het dié vieslike tendens ontstaan? Die kweekhuis daarvan is disfunksionele huishoudings. Hoe baie keer hoor ’n mens nie ’n ouer die verskoning gebruik dat die onderwyser nie sy kind opvoed of leer nie? My magtig, Mevrou of Meneer! As ouer is dit dan juis JOU plig om jou kind op te voed met goeie waardes, respek en maniere, terwyl die skool jou kind toerus met kennis en geleerdheid. Maar dis juis slapgat ouers wat verskonings gebruik soos armoede wat hulle daarvan weerhou om hulle kind reg te leer en goeie maniere te leer met die hoofbestanddeel – respek. Sou die goeie ou waardes nog gegeld het, sou daar minder gevalle gewees het van onregeer­bare snotneusies wat nou inklim en hulle onderwysers begin boelie.