NÓÓIT sal hulle toelaat dat hulle dogter matriek deurmaak sonder ’n afskeid nie. Kayde Machelm, ’n matrikulant van die Hoërskool Marion, het gisteraand steeds haar prinses-rok aangetrek – al het die skool die matriekbal op die nippertjie gekanselleer. So ampertjies kon Kayde nie spog met haar asemrowende pers rok nie. Maar toe spring haar ouers in. Haar ma, Ann, het so twee weke gelede ’n verdoemende brief van die skool gekry waarin hulle sê die glansgeleentheid is gekanselleer. Volgens Machelm is dit glo omdat nie al die kinders se skoolgeld betaal is nie. Machelm sê sy verstaan dit, want ’n mens kan mos nie jou kind se skoolgeld los, maar dan geld hê vir ’n matriekbal nie. Sy sê: “Die hoof was nog so gaaf om die leerders 50% afslag op hulle skoolgeld te gee. Teleurgesteld “Maar aan die einde was daar net 12 leerders wat die matriekbal kon bywoon. “Hulle moes dit toe kanselleer.” Machelm sê aan Son sy was diep teleurgesteld toe die skool haar inlig oor dié toedrag van sake. Sy kon daardie aand nie ’n oog toemaak nie. Maar dit het haar nie ondergekry nie, sê sy. Machelm sê ná ’n nag van rondrol het sy die volgende oggend met ’n blink idee wakker geword. Sy het besluit om vir Kayde en haar metgesel plek by ’n restaurant te bespreek waar sy haar matriekafskeid kon vier. “Ons het R12 000 uitgegee. Ek het net gedink ek kan darem nie my geld verloor wat ek spandeer het nie. “Haar rok van R1 700 was toe reeds betaal. “Haar skoene, juwele en die kar – alles was al in plek.” Machelm sê sy het toe haar dogter met dié plan B genader. Machelm wou hê Kayde moes van haar ander vriende vra of hulle dalk ook by die afskeid wou inval. Niemand wou byt nie. Maar dié antie ken nie van quit nie: “Ons het besluit om steeds voort te gaan met die paartie.” Bronagh Hammond, woordvoerder van die Wes-Kaapse onderwysdepartement, sê die afskeid is gekanselleer omdat net tien leerders betaal het. Hammond sê die leerders het tot vandag tyd gehad om te betaal. As genoeg mense betaal, sal die matriekbal herskeduleer word. Volgens Hammond staan die skoolbeheerliggaam aan die stuur van die matriek­afskeid. Dus kan dié liggaam besluit of dit voortgaan of nie.