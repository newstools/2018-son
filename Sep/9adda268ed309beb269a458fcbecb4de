DIE ondersoek na die dood van twee pasiënte van die Paarl-hospitaal is ná byna twee weke nog nie voltooi nie. Leon Wellington (43) het Saterdagoggend 8 September van die sesde vloer uit ’n hospitaal se venster na sy dood geval. Sy familie sê die hospitaal moet aanspreeklikheid vat. Wellington van Paarl-Oos het blykbaar die ruit stukkend geslaan. Nóg ’n pasiënt van die Oos-Kaap het hom die dag voor Wellington se dood in sy saal opgehang. Wellington se familie byt nie aan die hospitaal se storie dat hy selfmoord gepleeg het nie. Volgens sy suster, Jennifer Cupido (45), het haar broer nie selfmoordneigings getoon nie. Cupido sê: “Hy was in die hospitaal se sorg en hulle moet verantwoordelikheid neem vir sy dood. Suurstof “Ons soek antwoorde oor wat regtig gebeur het.” Wellington het die Donderdagaand voor sy dood by hulle huis siek geraak. Sy familie het hom hospitaal toe geneem, waar hy suurstof ontvang het. Sy longe was glo opgeswel. Volgens sy familie was Wellington se toestand baie beter toe hulle hom die volgende dag besoek het en was hy nie depressief nie. Volgens Leensie Lötter, ’n woordvoerder vir die Wes-Kaapse departement van gesondheid, wag hulle nog vir die polisie én die forensiese patologiese dienste se verslae.