’N BLOEDBESMEERDE huis en ’n moewiese gat in die sitkamervenster. Dit is wat Son se verslagspan gisteroggend begroet het by die woning van Johanna Cornelius (63) en haar saamleefmaat, Johannes Fleurs (46). Glasstukke het in die sitkamer en buite die huis in Chatty 12 rondgestrooi gelê. Daar was ook bloedspatsels op die voorstoep. In die huis het die bloedbesmeerde skerppunt-asbespyp en ’n wit rots waarmee Fleurs aangeval is, nog op die vloer gelê. Cornelius sê gister om en by 03:20 het sy rustig in haar kooi gelê en ’n têppie gedrink. Volgens haar het sy gehoor hoe iemand verby haar kamervenster en om die huis beweeg. Sy sê skielik het iemand aan die “grill” by die voordeur geruk. “Toe ek vra: ‘Wat soek jy?. Toe antwoord die een en sê hulle soek protection fees.” Cornelius sê sy verkoop rys en suiker vir ’n inkomste. Fleurs sê toe hy die commotion hoor, toe spring hy onmiddellik uit die bed. Toe hy in die sitkamer kom, hoor hy een van die jongens sê: “Moenie stukkend kap nie”. Volgens hom het die jongens van buite die huis gedreig om hulle te skiet. Volgens Fleurs het hy die booswigte probeer verwilder. Hy sê toe hy hom weer kom kry, trek ’n klip wat lyk soos ’n rots deur sy sitkamervenster en tref hom teen die bors. Regstaan Fleurs sê toe breek die hel los. Volgens hom het die jongens ’n vullisdrom gevat om die glas verder te breek. Johannes sê dis toe dat hy die graaf optel en daarmee regstaan as die jongens toegang tot die huis verkry. Hy vertel hy het die booswigte deur die gebreekte venster aanhoudend met die graaf geslaan. Volgens hom het Cornelius in daardie stadium ook na die sitkamer beweeg om ondersoek in te stel. Hy het haar – om veiligheidsredes – terug in die kamer gestoot en terugdraai na die sitkamer. Net daarna gooi een van die jongens hom toe met die skerppunt-asbespyp teen die voorkop. Volgens Fleurs was hy vreesbevange en die bloed het non-stop by sy kop uitgestroom. Die booswigte het toe weggehardloop. Fleurs sê hierna het hy erg bebloed in die pikdonker straat af gestrompel om te gaan hulp soek by Cornelius se kleinkind Jackie. Hy sê terug by die huis het Jackie hulle gekalmeer. Volgens hom het die neighbours intussen die polisie gebel. Klag Fleurs sê die jongens wat verwoesting by hulle huis gesaai het, is gangsters. Toe Son die couple gisteroggend tuis besoek, het Fleurs nog nie ’n dokter gaan sien nie. Toe Son die polisie om kommentaar nader, het AO Alwin Labans, ’n polisiewoordvoerder, gesê ’n amptelike klag was in daardie stadium nog nie gelê nie.