DIE afstammelinge van Jan en Katriena Jansen het Maandag – op Erfenisdag – ’n groot reünie by die Laerskool Firgrove gehou. Volgens Dorian Lennox, familie­woordvoerder, het meer as 400 familielede uitgesteek. Familie vanuit die Kaapse Vlakte was daar. Ander het uit die Weskus en Overberg gery. Die familie trek nou al in hulle sewende geslag. Die grond waar die skool staan, het eers aan die familie behoort. Dit is in 1971 van hulle afgevat kragtens die Groeps­gebiedewet. Jan was van Calvinia en Katriena­ van Zoar. Hulle het hulle rondom 1915 in Firgrove gevestig. Op dié grond het hulle die eerste AME-kerk gebou. Die egpaar het drie dogters gehad wat later getrou het met manne met die vanne Lennox, Lendor en Isaacs. Dorian is tans besig om ’n boek te skryf oor die familie en wat hulle moes deurmaak om ’n bestaan te voer. Volgens hom was die dae van apartheid ’n onmenslike tyd. Hoewel daar hartseerverhale gedeel is, was daar ook brokkies humor van oor die jare heen. Iets om aan te knibbel het ook gees help bou. Wat kos betref, is daar nie net gebraai nie, daar is ook potjiekos gemaak waaraan die familie behoorlik gesmul het.