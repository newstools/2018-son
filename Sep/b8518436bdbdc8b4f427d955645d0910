KINDERS is nêrens meer veilig van kidnappers nie – nie eens in hulle ouers se sorg nie. Zagen Julius (24) van Kalksteen het Saterdag dié dure les geleer. ’n Vuilgat het haar kind in Elsiesrivier uit ’n winkeltrollie gegryp en met die kind die bosse ingehardloop. Die voorval het in 35ste Laan naby die Tehillah Community Collaborative gebeur. Julius sê sy en Zaylin (2), haar meisiekind, het saam met Danielle Coleman, haar vriendin, in Parow gaan shopping doen. Van Parow het hulle na Avonwood in Elsiesrivier gestap. Coleman het gou by die nywerheidsgebied in Parow afgedraai om haar man te gaan haal. Julius en Zaylin het toe stadig aangestap. “Zaylin was in die trollie met al die goed wat ons gaan koop het. Out of nowhere het ’n man skielik langs my kom loop, my kind uit die trollie gegryp en in die bosse gehardloop.” Julius sê vrees het haar gepak, maar sy het vinnig agter die jong aangehardloop. “Ek het hom in die dik bosse gevind met my kind. Hy het klaar haar baadjie uitgetrek en haar rugsak afgehaal. “Toe hy vir my sê ek moet my uittrek, het ek om hulp geskreeu en uit die bosse gehardloop.” Suster Magda Kleyn, die direkteur van Tehillah, het die angskrete van haar sentrum gehoor. “Die boys (pa­siënte en werkers van die centre) het vinnig gespeel en sommer oor die heining gespring om die meisie te gaan help.” Kleyn sê cops van Manenberg wat by die sentrum besig was met ’n ondersoek, het ook ingespring om te gaan help. Stanton Solomons, wat by die sentrum werk, sê die kind het self uit die bosse gekom. “Die man het weggehardloop. Ons het hom agternagesit en die polisie het met die ma van die kind gevolg.” Toe hulle die vuil vark opspoor, was hy besig om sy klere te change. Maar Julius het hom steeds aan sy broek herken. Die mans het hom toe ’n goeie pak slae gegee voordat die cops hom weggevat het. Kleyn sê sy het dadelik haar mense gevra om die bosse af te kap. “Daar gebeur so baie goed in daai bos. My mense het Saterdag begin sny en die City of Cape Town se mense het Sondag kom help.” Julius sê sy kry nou nog hoendervleis van vrees oor wat kon gebeur het. “Daai jong wou ons nie beroof nie, want hy het nie my kind se duur tekkies uitgetrek of haar earrings afgehaal nie. “Hy was uit om te rape. “Ek is so dankbaar dat die mense ons so vinnig gehelp het. ’n Mens moet heeltyd op jou hoede wees.” Sers. Noloyiso Rwexana het die voorval bevestig. “ ’n Saak van ontvoering word ondersoek. ’n Verdagte van 28 jaar oud sal binnekort in die Goodwood-landdroshof verskyn.”