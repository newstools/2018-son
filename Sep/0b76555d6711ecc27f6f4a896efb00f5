VUYISWA Nofuma het Maandag seergekry toe ’n openbare spoeltoilet in die Kaapstadse township Taiwan omgeval het terwyl sy dit gebruik het. Sy sê sy gebruik dié toilet naby haar huis al vyf jaar. GroundUp het in Junie berig Taiwan gaan nuwe spoeltoilette en ’n rioolpyplyn kry. Die Stad Kaapstad het R6,6 miljoen daarvoor begroot. Xanthea Limberg van die Stad sê hulle het g’n klagtes gekry oor onstabiele toilette in Taiwan nie. Die bouprojek “vorder weens uitdagende omstandighede op grondvlak stadig”. Volgens haar beoog hulle om in Februarie toilette te begin installeer – nadat die groot rioolpyp voltooi is.