’N DRIEJARIGE kind van Helenvale is gister in die wang gewond toe ’n gangster trigger-happy geraak het. Twee gangsters is in die linkerbeen, sitvlak en hande gewond. Kol. Priscilla Naidu, ’n polisiewoordvoerder, sê die skietvoorval gister 11:15 het gekom toe die twee slagoffers – onderskeidelik 19 en 22 jaar oud – op die hoek van Elk- en Stagstraat in Helenvale gestaan het. Die verdagte het hulle genader en toe skielik verskeie skote in hulle rigting afgevuur. Volgens kol. Naidu het die slagoffers in Stagstraat af gehardloop. Die skieter was kort op hulle hakke. Die aanvaller het onophoudelik op hulle geskiet. Onbekend Dis toe dat ’n dwaalkoeël die driejarige kind tref wat ten tyde van die skietery in die straat gespeel het. Volgens kol. Naidu is die twee volwasse slagoffers heel waarskynlik lede van die Boetie Rus Boys-bende. Sy sê die bende-affiliasie van die skieter is tans onbekend. Die provinsiale bende-ondersoek-eenheid gaan nou drie sake van poging tot moord bekyk. Enige iemand met inligting oor hierdie voorval word gevra om lt.kol. Mike Grobler te bel by 082 442 1825. Hulle kan ook die Stop Misdaadnommer skakel by 086 001 0111. Alle inligting sal vertroulik hanteer word. Volgens Patekile is dié voorval die tweede een dié week waar dwaalkoeëls jong kinders getref het. Patekile doen ’n beroep op inwoners om na vore te kom en die misdadigers te rapporteer. Gistermiddag sou die polisiebestuur ’n dringende vergadering saam met die gemeenskap hou in die Helenvale Resource Centre.