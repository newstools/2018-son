OM HEELTYD op jou kinders te skree, is glad nie ideaal nie. Ouers moet hulle emosies kan beheer. Wanneer jy buite beheer voel, kan jy nie die ouer wees wat jou kind nodig het nie Die webwerf voelgoed.co.za het ’n paar wenke oor hoe jy effektief met jou kinders kan praat. Geen reaksie beteken jy het al te veel geskree In huise waar stemme gedurig verhef word, het kinders dikwels ’n tekort aan selfvertroue. Hulle voel baiekeer nie waardig genoeg nie. Dit gebeur ook dat hulle dan in sekere situasies reageer deur aggressief en woedend te raak en op hulle maatjies of boeties en sussies skree. Dit is mos die voorbeeld wat vir hulle gestel word. Angstigheid en ’n gebrek aan konsentrasie is ook probleme wat by sulke kinders opduik. Sommige ma’s dink as hulle nie hard praat nie, reageer niemand, of as hulle skree, lyk dit in elk geval asof dit nie die kind pla nie, want hy reageer nie eens nie. Jou kind het al immuun geraak daarteen. Verander vandag nog die manier hoe jy praat en dissipline toepas. Ken jou snellers en stap weg voor jy ontplof Ouerskap en ons leefstyl met al sy eise is uitputtend. Daar is ontsettend baie druk op ma’s om alles perfek te doen. Dit is dalk ’n rede hoekom ons so gil en skree, want ons reageer uit daardie plek wat ons lamlê: ’n plek van teleurstelling, hoë eise, paniek, woede en hartseer. Nog ’n rede waarom ons ons stemme so verhef, is waarskynlik dat ons buite beheer voel. In dr. Dan Siegel se boek The Whole-brain Child word die brein met twee verdiepings van ’n huis vergelyk. In die onderste verdieping is ons primitiewe brein. Dit is waar ons ons emosies soos geluk, teleurstelling, vrees, paniek, woede en hartseer verwerk. Die boonste deel help ons om logies te dink, goeie besluite te neem en te beplan. Stres of enige emosie wat ons oorweldig, laat die boonste verdieping van ons brein – daardie logiese deel – afskakel. Ons reageer dan eerste vanuit die primitiewe deel van ons brein. Dis baie belangrik om te weet watter dinge die boonste verdieping laat afskakel.