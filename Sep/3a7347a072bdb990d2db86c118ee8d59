HY IS hartseer om sy loopbaan as speler voortydig vaarwel te roep, maar Jerry Nqolo is gereed vir sy nuwe krieketrol. Die 27-jarige veelsydige speler het Sondag sy laaste wedstryd gespeel. Hy het Grens in die eindstryd om die Afrikabeker op Buffalo Park in Oos-Londen aangevoer. Nqolo neem nou die leisels oor by Mfuneko Ngam, voormalige Protea, by die Fort Hare-Universiteit se krieketakademie in Alice. Warriors Nqolo het Grens vir al die geleenthede in sy spelersloopbaan bedank. Hy het gesê dit is jammer Grens het nie die eindstryd Sondag gewen nie. Die voormalige nasionale o. 19-speler het sedert 2010 in 60 eersterangse wedstryde vir die Warriors en Grens gespeel. Ngam het Fort Hare verlaat om die hulpafrigter by die Warriors te word. Colin Gxowa sal as die diens­tebestuurder na die OP se strukture – van mini-krieket tot klubkrieket – omsien. Hy sal intens by die townships betrokke wees om jong spelers aan goeie afrigting en geleenthede bloot te stel. Gxowa is sedert 2009 ’n voltydse administrateur en sien daarna uit om die talent in die OP te help ontwikkel. Hy was sedert 2012 in ’n soortgelyke rol by Gauteng Krieket betrokke.