DIE treine is laat en die passasiers is kwaad – ás hulle hul bestemming in een stuk haal. Nóg ’n jong man is Donderdag­oggend by die Akasiapark-trein­stasie uit ’n trein gegooi. Dit kom minder as twee weke nadat ag mans uit ’n trein gegooi is. Een het weens sy wonde gesterf. ’n Familiewoordvoerder wat om regsredes nie geïdentifiseer mag word nie, sê Lendl Pardenwachter was op pad werk toe. “Alles is nog sketchy, maar wie hom ook al uit die trein gegooi het, het niks gevat nie. Lendl het nog sy selfoon, R20 kontant en al sy ander besittings by hom gehad.” Die ongelukkige 27-jarige het albei bene en sy pelvis gebreek. “Die dokters diagnoseer nog ander beserings,” sê die familiewoordvoerder. Toe die familie op die toneel aankom, was ’n ambulans al daar. Lendl het nog op die treinspoor gelê. Geen beampte van Metrorail was in sig nie. Volgens Pardenwachter was daar geen sekuriteit op die trein wat hy op die Kaapstad-stasie gehaal het nie. Zino Mihi, ’n woordvoerder vir Metrorail, sing egter ’n heel ander deuntjie. “Die man in sy laat 20’s het uit die trein geval toe hy by Akasiapark in ’n bewegende trein probeer spring het. Hy het sy linkerheup gebreek,” aldus Mihi. Son op Sondag het vroeër berig Sibusiso Sithole, Prasa se waarnemende groepshoof, hou dik: “Daar’s geen krisis nie.” Die Stad Kaapstad lei tans beamptes­ op om misdaad op treine en stasies hok te slaan. Maar dis net 71 ekstra mense vir amper 40 treinstelle. “Die basics van hoe die beamptes inskakel, moet nog uitgewerk word,” sê Sithole.