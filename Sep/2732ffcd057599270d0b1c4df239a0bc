DIE Paarl Arboretum sal gons van al die kultuur-aktiwiteite wanneer die One World Festival volgende naweek daar gehou word. Emo Adams en Dr Victor and the Rasta Rebels is van die kunstenaars wat gaan sorg dat die ding ruk! Sammy Webber, Nur Abrahams, Jarrad Ricketts, Salome, Heart & Soul, Loren Erasmus, Allou April, Emile YX? en Mixed Mense gaan ook hulle talente ten toon stel. Lovetta Bolters is opgewonde oor die fees. Sy is ’n uitvoerende lid van Camissa Solutions, wat dit reël. “Ons het goeie musikante. Storievertelling, origami, die gesproke woord, kosstalletjies, ’n biertuin, wynkroeë en lekker vermaak vir die kinders rond die feeservaring in ’n idilliese omgewing af.” Ander aktiwiteite om na uit te sien, sluit in tyd saam met genl.maj. Jeremy Vearey. Hy gaan voorlees uit en praat oor sy boek, Jeremy vannie Elsies. Emile Jansen van Black Noise sal sy Afrikaapse hip-hop-ding doen. Verskeie digters gaan ook lesings lewer in van die pragtige hoekies by die Taalmonument. Die One World Festival vind op Saterdag 6 en Sondag 7 Oktober plaas. Die deure word 14:00 oopgemaak. Kaartjies kos R250 vir ’n naweek- en R150 vir ’n dagpas. Belangstellendes kan by Computicket en alle takke van Shop­rite en Checkers kaartjies koop. Bel 021-5915208, stuur ’n email na camissasolutions@­telkomsa.­net, of besoek die Facebook-groep The One World Festival – Paarl Arboretum vir nog inligting.