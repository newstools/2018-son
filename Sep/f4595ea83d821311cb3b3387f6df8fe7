TANIELA “Tongan Thor” Tupou word as die Wallabies se geheime wapen beskou. Die 22-jarige vaskopstut is ingesluit by die Wallaby-groep wat Saterdag teen die Springbokke in Brisbane te staan kom. Die reuse-kragman laat die skaal op ’n allemintige 135 kg kreun. Hy het reeds in 40 wedstryde vir die Reds in die Superrugby-reeks uitgedraf. Hy het Australië se eerste twee toetse van die Rugby Championship weens ’n dyspierbesering misgeloop. Die Wallabies se skrum was deurentyd onder geweldige druk teen die All Blacks. Michael Cheika, afrigter van die Wallabies, sal dus nie twee keer dink om die boorling van Tonga Saterdag teen die Bokke op sy tuisveld los te laat nie. As Tupou die span haal, sal hy teen Beast Mtawarira, die ervare loskopstut van die Bokke, te staan kom. “Ek kon maklik teen die All Blacks op Eden Park gespeel het, maar ek kon die besering vererger het,” het Tupou aan die Daily Telegraph gesê. “As Michael Cheika my in die beginspan wil insluit, sal ek die geleentheid met albei hande aangryp.” Sekope Kepu en Allan Alaalatoa het nie hulle kans in die nr. 3-trui teen die All Blacks aangegryp nie. Tupou het tot dusver net vier toetse agter die blad. Hy was vanjaar uitstekend vir die Reds in Superrugby.