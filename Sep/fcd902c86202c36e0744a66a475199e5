A THUMB goes up, a car goes by / It’s nearly 1 am and here am I / Hitchin’ a ride, hitchin’ a ride... Dis dié liedjie, “Hitchin’ a Ride”, van Vanity Fare uit die jare sestig wat deur my kop draai toe ons onlangs die kar se neus op die N7 in die rigting van Vredendal stuur. Ons was op pad om aan die immer gewilde Orak 12 uur-wedloop van Gerrie Cilliers te gaan deelneem. Net buite Malmesbury het hulle langs die pad gestaan. Mans en vroue met R10- of R20-note in die hand om te wys dat hulle ’n saamrygeleentheid soek, maar bereid is om daarvoor te betaal. Noot in die hand is ’n algemene gesig as ’n mens deur die platteland ry. Soms is dit manne, vroue én kinders wat met hoopvolle oë na elke naderende motor kyk. Sommige motors versnel. Ander maak weer simpatieke gebare, met handpalms na bo, om te beduie hulle het nie plek nie. Anders as vandag, is ryloop in die verlede geromantiseer. Vandag waag jy feitlik jou lewe! Toe het avontuurlustige jong mense soms ál hul besittings in ’n rugsak geprop om ’n beter lewe elders te gaan soek. En elders was altyd óf Johannesburg óf Kaapstad. Op feitlik ál ons hoofpaaie sien ’n mens dikwels hierdie ridders van die langpad wat ’n saamrygeleentheid soek. En amper elke snaar het ’n hartseer verhaal om te vertel. Nét om by die bestemming aan die ander kant te kom. Die meeste is net op soek na ’n beter lewe, want die Kaap of Joburg hou net hartseer in. ’n Hartseer wat met afstand sal genees, glo hulle! Sommige het weer ’n siek geliefde wat hulp nodig het of op ’n sterfbed lê en “wag dat ek kom sodat hy/sy die oë kan toemaak”. En dis grotendeels mans. Dis net asof meisies met die geweld in ons land dit nie so geredelik waag nie. Behalwe as hulle saam met ’n mansvriend is. Staaltjies en grappies oor rylopers is ook legio. So vertel ’n ryloper ons eendag van die dominee en ouderling wat van die Kaapse sinode af kom en terugry na hul Namakwalandse bestemming en ’n ryloper optel. Skaars ’n kilometer of wat gery, toe vra die snaar dat hulle moet aftrek … Moeder Natuur roep! Die dominee maak toe so. Maar net weer ’n kilometer of wat verder, vra die snaar weer vir ’n pitstop. So gaan dit aan totdat hulle by Clanwilliam kom waar die ou moet afklim. Met die wegtrek wonder die dominee hardop aan sy ouderling dat hulle nou nie eens weet aan watter kerk die ou sou behoort nie. Die verontwaardige ouderling sê dadelik vlymskerp: “Het Doom dan nie agter gekom nie? Hy’s ’n Pis-byterian!” Doom kon maar net sy kop skud en sê: “Broer, ons sal maar net moet besef dat, soos die armes, ons seker maar altyd rylopers onder ons sal hê!”