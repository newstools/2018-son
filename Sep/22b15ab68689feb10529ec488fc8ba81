VIER krieketspelers van die Cape Cobras het hulle by die Suidwestelike Distrikte aangesluit. Zubayr Hamza, Aviwe Mgijima, Jason Smith en Tladi Bokako, lede van die 2018/’19 Cobra-groep, is vir die opkomende Afrika T20-veldtog vir SWD beskikbaar. SWD is saam met Gauteng, Northerns, Vrystaat en Zimbabwe by groep B ingesluit vir die toernooi waaraan 20 spanne deelneem. Die 16 plaaslike spanne sal met 4 deelnemende Afrikaspanne, Zimbabwe, Ghana, Nigerië en Kenia, aan die vierde weergawe van die toernooi deelneem. Groep B se uitspeelronde vind van 14 tot 16 September in die Rec-stadion in Oudtshoorn plaas. Hamza was een van die SA A-span se uitblinkers in die onlangse twee toetse teen hulle Indiese eweknie. Hy is ’n toporde-kolwer. Mgijima en Smith is jong, veelsydige spelers wat reeds verlede seisoen ’n impak op franchise-vlak gemaak het. Die blitsbouler Bokako is van die Warriors na die Kaap gebring en het in die Cobras se onlangse Ikasi-reeks teen die Dolphins gewys waartoe hy in staat is. As gekyk word na die ander spanne in die groep, sal SWD op sy beste in elk van sy drie wedstryde moet presteer. Obus Pienaar, wat ’n uitstekende 2017/18-seisoen met die kolf vir die manne van die Klein Karoo beleef het, is saam met die ervare Marcello Piedt, Niel Hornbuckle en Brendon Louw ingesluit. Die draaibouler Jaco Janse van Rensburg, wat sy debuut vir SWD sal maak, Jean du Plessis en Bradley de Villiers is die drie o. 21-spelers in die groep. Die reëls bepaal dat twee o. 21-spelers by die beginspan ingesluit moet word. Die SWD-groep is: Zubayr Hamza, Niel Hornbuckle, Yamkela Oliphant, Obus Pienaar, Brendon Louw, Jean du Plessis, Jason Smith, Aviwe Mgijima, Marcello Piedt, Jaco Janse van Rensburg, Tladi Bokako, Bradley de Villiers, Tsepo Ndwandwa.