DIE DA is nog tjoepstil oor wie benoem is om mayor Patricia de Lille se warm stoel oor te neem. Son het verneem vier prominente lede van die DA – die voormalige mayors Dan Plato en premier Helen Zille, die DA-metro-leier Grant Twigg en raadslid Anda Ntsodo – se name is in die hoed gegooi. Die ANC sê hy sal aanhou om die DA onder druk te plaas ondanks wie die nuwe burgemeester gaan word. Patricia de Lille haal die einde van die maand die swaar ketting van haar nek af nadat sy in Augustus ’n ooreenkoms met die DA-leierskorps aangegaan het. Die benoeming vir kandidate vir mayor het gister om middernag gesluit. Die Wes-Kaapse DA-woordvoerder, Odette Cason, wou gister nie sê wie benoem is nie. Die ANC-leier in die stadsraad, Xolani Sotashe, meen dit maak nie saak wie die DA kies nie. Sontashe meen die hele DA is in ’n stryd gewikkel. “Die hele DA is deurmekaar. Ons sal net seker maak ons hou die nuwe mayor op sy of haar tone. Ons sal voortgaan om korrupsie te expose en uit te roei.” Volgens hom moet die nuwe mayor­ hom- of haarself regmaak vir ’n robust opposisie in die Stad Kaapstad. “Daai stoel gaan ’n ongemaklike een wees om op te sit.”