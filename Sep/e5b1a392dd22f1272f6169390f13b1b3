WILL Genia sê sy spanmaats het nie hul job op die veld gedoen in hul laaste twee toetse teen die All Blacks nie. Die Wallaby-skrum­skakel het dít as die span se groot probleem uitgesonder in die nederlae van 13-38 in Sydney en 12-40 in Auckland. Gefokus Volgens Genia (30), wat al 92 toetse gespeel het, is dit ononderhandelbaar dat die Wallabies terug op die wenpad kom. Hulle kom Saterdag teen die Springbokke in Brisbane te staan. Genia het aan rugby. com.au gesê: “Ek dink die mees teleurstellende ding is dat sekere ouens by tye nie hul job doen nie. “Dit beteken van die ander spelers moet hul spanmaats se job doen. “Dit is iets waarop ons die laaste paar dae gefokus het. “As elke speler net sy taak verrig, sal dit help om die probleme op te los wat in die vorige twee wedstryde gemaak is.” Genia erken dis altyd ’n regverdige vraag vir fans om te vra waarom hulle somtyds nie die regte besluite op die veld neem nie. “Die meeste van die drieë wat die All Blacks teen ons gedruk het, het van turn­overs gekom. Dit is wat tot die nederlae lei,” het hy verduidelik. “Ons probeer nog ons groove vind. “En soos ek gesê het, kom dit neer op die spelers wat presies moet weet wat hulle rol in die stelsel is. “Hulle moet net op hulle eie take konsentreer en nie probeer om ander spelers se foute te cover nie. “Daar is genoeg ervaring in die span vir almal om te weet wat hulle veronderstel is om te doen.” Die Wallaby-veteraan sê die span werk kliphard om oplossings te vind en wil Saterdag teen die Bokke hul planne akkurater uitvoer. Genia is ook vol hoop dat die heelagter Israel “Izzy” Folau sal speel. “Izzy is world-class en ons wil graag hê hy moet fiks wees. “Ons kan egter nie nét op hom staatmaak nie.”