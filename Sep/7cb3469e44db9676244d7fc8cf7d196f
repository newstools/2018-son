DAWIE Theron is die nuwe voorspeler-ghoeroe van die Boland-Kavaliers. Theron is tot die einde van die huidige Eerste Liga-seisoen van die Curriebeker-kompetisie aangestel. Dít het die afrigter van die Kavaliers, Randall Modiba, aan Son bevestig. Son het in Augustus berig Henley du Plessis verlaat Boland as voorspeler-afrigter. Du Plessis is aangestel as die hoofafrigter van Kabras Sugar in Kenia. Modiba sê hy is opgewonde daaroor om die voor­malige SA o. 20-afrigter in Wellington te hê. “Ek kan bevestig dat Dawie­ hom by ons aansluit as voorspeler-konsultant en hy sal aanbly tot aan die einde van die Curriebeker-seisoen,” sê Modiba. “Hy is nou al drie maande terug in die land en ek dink dit sou onwys van my gewees het om nie sy kundigheid en ervaring te benut nie. “Hy het intussen ’n ope­rasie ondergaan, maar is nou weer perdfris. “Hy het hom verlede week reeds by ons aangemeld en ons sien klaar die ver­andering by die manne. “Ons wil graag hê ons voorspelers moet ’n mate van consistency vind, en ek glo Dawie is die ideale man vir die rol.” Theron, wat 13 toetse op stut vir die Springbokke gespeel het, was vanjaar nog betrokke by die Red Hurri­canes in Japan. Hy en sy gesin woon tans in die Paarl.