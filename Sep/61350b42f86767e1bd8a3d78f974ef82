WANNEER geliefdes sterf, kyk jy noodgedwonge terug op hul lewe en die invloed wat hulle op jou gehad het. Die verganklikheid van tyd en vlees spook by jou. Ek glo jy moet die blomme bring terwyl die persoon nog leef. Ek doen dit ook so. Ek het jare gelede al vir Zelda Jongbloed, my eerste baas en leermeester, ’n dankie-sê-briefie geskryf oor wat sy my as joernalis geleer het. Dit het die grondslag gelê vir my ontwikkeling. Ek het ná matriek vir Merle Abrahams, my Engels-juffrou, ook ’n briefie geskryf oor hoe haar persoonlikheid, belangstelling in my lewe, kwinkslae en liefde vir taal en gedigte my aangevuur het om meer te skryf en te leer. Ek het baie onderwysers op skool gehad wat my inspirasie was. Ek is seker jy kan ook ’n paar uitsonder. Op laerskool in Bishop Lavis was dit juffrou Anna Oppelt, my Afrikaans-onnie van Namakwaland, wat die respek van die regte werkwoord in ’n opstel en mondeling by my afgedwing het. Tot op dié uur kan ek haar nie op haar voornaam noem nie, al het ons paaie al as professionals gekruis. Sy sal altyd “Juffrou” bly. In televisie het my pad vroeg gekruis met Maria Davel-Wallis, wat nou in Namibië woon. Sy is ’n oud-onnie en het teruggekeer na die beroep ná jare in televisie en radio. Sy het lang, woeste hare waaruit kreatiwiteit en deursettingsvermoë drup! Sy noem my Linny. Praat van ’n voorslag-kok! Maria het my gewys die woord “nee” bestaan nie. As sy ’n onderhoud soek, sal sy jou hound totdat jy ingee. Sy was op ’n kol my regisseur toe ek ’n drie uur lange brekfis-show uitgesaai het. Sy sou my toegooi onder navorsing vir ’n drie minute lange onderhoud. Een oggend sukkel ons met die foonlyne tussen Johannesburg en Kaapstad, én om die gas op die lyn te kry. Vir 20 minute het ek onophoudelik gepraat en die nuus van die dag op die lug bespreek – met myself! Dit het my geleer ek kan ad lib totdat die haan kraai. Praat van aanhouer wen. Sy het my beloof sy gaan Sepp Blatter (oud-Fifa-baas) op die show kry. Daai vrou het deur die nag gewerk totdat sy sy huisnommer in die hande gekry en hom (met inagneming van die tydsverskil) live op die lug gekry het. #Respek Ek het geweet ek kan oor alles onder die son koud by ’n onderhoud instap en dit laat werk. Maria het my geleer om my oordeel te vertrou en altyd on call en on cue te wees. Sy’t nooit in my vermoëns getwyfel nie. Sy is die een wat my aangeraai het om ’n oudisie in Johannesburg te doen om die Afrikaanse nuus te lees. Hulle het my jare later vertel Maria het ’n brief na die nuusredakteurs geskryf om hulle te vertel ek is gebore vir die job. Ek probeer op my manier ’n Zelda, Maria, Merle en Anna vir ’n jonger geslag wees. Dis my pa wat my gedryf het om nooit vir enige man terug te staan nie. Hy wou dalk sy eie drome deur my verwesenlik, en het aangedring op A’s op my rapport. Ek is hom ewig dankbaar. Maar dis vroue wat my gewys het als is moontlik. Ek is nie ’n slagoffer van my omstandighede nie. Ek is ’n survivor ongeag wat die lewe na my kant gooi. #Womandla! LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onderwerpe­ waaroor hulle gesels.