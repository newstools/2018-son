WEN en verloor is oud soos Metusalem! Dis so deel van ons aard om te wil wen dat ons soms op ander trap om die boonste sport te bereik. Om te wen is seker maar uit die Bybelse era al ’n begeerte wat in elke mens gaan skuil het. So het Lucifer seker ook probeer om op gelyke vlak met God te wees. Hy is glo aarde toe verban om sy stryd hier voort te sit om siele te wen. Dít kry hy wonder bo wonder goed reg met sy kamoeflering van die leuen. Oorwinning, soos met ’n promosie by die werk, verander ons persoonlikheid teenoor kollegas en dan behandel ’n mens hulle asof hulle verloorders sal bly. In ou kolosseums en amfiteaters was daar gedurig bloedige gevegstonele met strydwaens en swaarde. Die skare sou gil van lekkerte as iemand sy teenstander oorwin deur die doodhou toe te dien. Ons sien dit in die film Gladiator met Russell Crowe in die hoofrol (generaal Maximus). ’n Motivering wat die ou gladiator-afrigter Antonius Proximo (Oliver Reed) aan Crowe se karakter voorhou, is: “Jy moet die toeskouers se guns wen.” Dit het gewerk en tog tragies later tot sy val gelei. Want Commodus (Joaquin Phoenix), wat later die keiser word, het ’n jaloesie ontwikkel. Hy’t gevoel die mense eer Maximus meer as vir hom. Tog is Maximus vereer en as eervolle held gehuldig toe Lucilla (Connie Nielsen) sê: “Honour him!” So word wen of verloor ook bepaal deur die uitklophou in die bokskryt, die wendrie op die rugbyveld of die wendoel in sokker. Die Oscars sorg vir die beste akteur of film. Skoonheidskompetisies sorg vir die “mooiste” meisie. Die lotto kan jou ’n kitsmiljoenêr maak, maar jy bly ’n verloorder as jy dit nie deel met ander wat in armoede en ellende krepeer nie. Groot geld kan jou omskep in ’n egoïstiese monster wat jou siel verkoop vir materiële dinge. Niemand neem notisie van die verloorder nadat die wenner aangekondig is nie. Sy doel is klaar. Uitgedien. Tog kon daar nie ’n verloorder wees as daar nie ’n wenner is nie. En vice versa. In elk geval, dit is so belangrik dat wenners hul oorwinning kan verwerk en nie daardeur ’n groot kop kry nie. En belangriker – die verloorders moet hul nederlaag kan hanteer soos ’n wenner. Die belangrikste is egter dat jou oorwinning jou nie van jou menslikheid moet beroof nie, want dan gaan jy op ander mense neersien en maak asof jy die koning se kat se stert is! Dis soms baie moeilik vir die verloorder om sy nederlaag te hanteer en nie daardeur totaal verpletter te word nie. Geen verloorder is in sy totaliteit ’n verloorder nie. Die proses of situasie waarin jy dalk verloor het, is maar een faset van jou menslike bestaan waarin jy nie jou beste gelewer het nie. Tog is verloorders op ander gebiede wenners. Dit moet jou aan die gang hou en jou stutte wees as jy ’n snytjie van die bitter verloorbrood geproe het. Almal het al die wrang smaak van verloor geproe. Ons verloor die stryd teen ’n terminale siekte. Iemand het verloor in ’n liefdesverhouding. Ja, vra enige een maar wat ’n bitter pil dit is om te verloor. Of dit ’n atleet, bokser, sokkerspeler (vra Bafana Bafana), ’n rugbyspeler (vra maar die Springbokke), JK Rowling (wie se Harry Potter-boek telkemale afgekeur is) en ander … Maar van dié verloorders het opgestaan, die stof afgeskud en vorentoe gebeur. Hulle het later as wenners uitgetree, ongeag hul aanvanklike verloorstryd. Verloor beteken nie jou wêreld moet tot stilstand kom nie. ’n Mens moet elke mislukking in jou lewe gebruik as ’n vastrapplek na sukses. Dit moet jou motiveer om sterker te word … Dis baie lekker om oorwinnings en sukses te smaak. Dis makliker om te verwerk. Mense weet egter nie altyd hoe om verloor te verwerk en te hanteer nie, want ons word nie altyd daarop voorberei nie. Daarom is die onverwagte impak van verloor soms verpletterend, selfs tragies ... Wen of verloor, kom wat wil. Sien albei as uitdagings. Vat dit soos dit kom. Maar moenie dat enige van dié twee konsepte jou lewensritme omverwerp nie. Want vandag se wenner is dalk môre se verloorder. En gister se verloorder is dalk vandag se wenner.