MOENIE verbaas wees as Floyd Mayweather en Manny Pacquiao mekaar in ’n herontmoeting pak nie. Mayweather het die naweek – vermoedelik in Japan – op Instagram gesê hy gaan sy uittrede opsy skuif om weer met die Filippyn kragte te meet. Daar kan gesien word hoe Mayweather en Pacquiao speels-speels na mekaar mik terwyl hulle deur ’n klomp nuuskieriges omring word. Volgens Mayweather kyk hy na ’n “negesyfer-bedrag”. Die geveg kan reeds in Desember plaasvind. Mayweather het Pacquiao op 2 Mei 2015 in Las Vegas met punte geklop. Pacquiao het agterna onthul hy het sy skouer in een van sy laaste oefensessies beseer en het dus met ’n besering in die kryt geklim. Mayweather het daarna aan nog twee gevegte deelgeneem voordat hy in ’n loopbaan van 50 gevegte onoorwonne uitgetree het. “Ek kom terug om vanjaar nog teen Manny te boks,” het Mayweather gesê. Of die geveg ’n werklikheid gaan word, moet nog gesien word. Gunsteling Mayweather het erken hy is in die proses om ’n MMA-lisensie te bekom. Daar is op die oomblik geen promosie-hindernisse tussen die twee nie. Mayweather is sy eie promotor, terwyl Pacquiao ’n vrye agent is. Toe die nuus oor Mayweather se terugkeer bekend geword het, het bookmakers hom onmiddellik die gunsteling teen 2-1 gemaak. Mayweather is 41 en Pacquiao word in Desember 40. Mayweather se laaste geveg was teen die gevegskunstenaar Conor McGregor. Die Amerikaner het met ’n TKO gewen. Pacquiao het daarna teen Jeff Horn verloor voordat hy Lucas Matthysse verlede maand geklop het. 