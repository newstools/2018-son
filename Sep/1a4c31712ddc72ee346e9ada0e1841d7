’N BULLET wat verlede week uit ’n gangster se gun gevuur is, het ’n driejarige seun se slagaar met 2 cm gemis. Jordan Robinson (3) – wat Donderdag midde-in ’n bendeskietery beland het en in die wang getref is – is Vrydag uit die Dora Nginza-hospitaal ontslaan. Toe Son hom tuis in Helen­vale besoek, was hy rustig vas aan die slaap. Jordan se pa, John Daniels (35), vertel Jordan het hom Donderdagoggend gehelp om sy yard in Stagweg skoon te maak. Volgens hom het Jordan se ma, Jean (29), in daardie stadium haar sandals by sy huis kom haal. Hy sê Jean het na ’n vriendin se huis in Elkstraat geloop nadat sy en John se ma stry gekry het. Maar toe Jean straataf stap, het die outjie ongesiens agterna gehardloop. Hy sê terwyl hy nog besig was om die yard skoon te maak, hoor hy ’n klomp skote afgaan. Toe hoor John net ’n pel van hom skree Jordan is verder af in die straat geskiet. Die bekommerde pa het toe vooruit gehardloop. John sê toe hy by sy seun kom waar hy op die teer in Elkstraat lê, het die bloed uit sy wond by sy nek afgestroom. Hy sê ’n niggie van Jean het by die kind in die pad gesit en die bebloede Jordan probeer regop hou. Jean sê toe haar niggie vir haar skree Jordan is geskiet, wou sy nie gaan kyk nie. “Ek is te bang om sulke goed te kyk,” sê sy. “Ek het net gegil: ‘My kind!’ ” Volgens John was Jordan wakker toe hy by hom aankom. Hy sê Jordan het gehuil, maar die dapper outjie het opgehou toe hy sy pa sien. “Ek het aanhoudend vir hom gesê hy gaan oukei wees.” John sê ’n scan wat op Jordan gedoen is, het gewys die bullet het sy slagaar met 2 cm gemis. Jean sê sy het Donderdag heelnag by Jordan se hospitaalbed gewaak. Volgens haar moet Jordan weer Vrydag Living­stone toe geneem word vir ’n check-up. Kol. Priscilla Naidu, ’n polisiewoordvoerder, sê niemand is nog in verband met die voorval in hegtenis geneem nie.