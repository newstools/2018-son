DIT blyk Steve “Shag” Hansen, All Black-afrigter, het met die verkeerde mense oor ’n opinie oor Suid-Afrikaanse Rugby se geskiedenis gesels. Hansen skryf in sy boek, The Secrets Behind the World’s Most Successful Team, dat Suid-Afrika nie ’n geskiedenis van swart rugbytalent het nie. Volgens die Kiwi kan die Springbokke nie hulle beste spelers kies nie, want daar moet vir kleur plek gemaak word. Hansen se aanmerkings het die Saru Sacos Legends omtrent omgekrap. Saru Sacos het in ’n ope brief aan Hansen geskryf dat hy sy huiswerk eers ordentlik oor SA Rugby se swart-geskiedenis moes gaan doen het. Ons eerste bruin rugbyraad is reeds in 1886 gevorm. Nieu-Seeland se nasionale rugbyraad is eers in 1892 gestig. Dit kom voor of Hansen grootliks die kommentaar oor SA Rugby en die Bokke baseer op inligting wat hy van ’n voormalige Bok-afrigter, Heyneke Meyer, gekry het. Hansen skryf: “Dis so effe ’n politieke stelling, maar een van my groot pelle, Heyneke Meyer, het uitgevind as jy ’n span kies wat op velkleur gebaseer is, gaan dit teen die beginsels van sport.” Volgens Saru Sacos is dit ’n bewys van Hansen se arrogansie om nie dieper te gaan krap om die regte geskiedenis van rugby in Suid-Afrika na te vors nie. “Ons is nie kwaad oor jou stelling nie, net so ’n bietjie ontsteld en omgekrap oor die eenvoudige analise in jou boek wat nou wêreldwyd gelees gaan word,” skryf die Sacos Legends.