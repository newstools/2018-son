WIE lieg nou... Manchester United se gladdebek bestuurder, José Mourinho, 0f Paul Pogba, sy ster­speler? Die waarheid sal beslis een of ander tyd uitkom – dis vir seker. Volgens Mourinho het Pogba onlangs aangedui dat hy nooit gesê het hy wil United verlaat nie. “Ek kan net kommentaar lewer op wat die waarheid vir my is,” was die Portugees se reaksie, “en nié wat ek in die media lees of hoor nie. “Pogba het nooit in enige stadium aangedui dat hy die klub wil verlaat nie,” het Mourinho gesê. Mourinho se sentiment is egter teenstrydig met dit wat Pogba onlangs in die media kwytgeraak het. Pogba, wat in Julie sy eerste Wêreldbeker-titel met Frankryk gewen het, het groot belangstelling van verskeie Europese klubs ontlok ná sy puik vertoning tydens dié skouspel. Pogba se gedrag – op en van die veld af – is behoorlik gekritiseer. Begeerte Daar is gesê die 25-jarige Fransman handhaaf nie dieselfde peil vir sy klub as vir sy land nie. Pogba het gevolglik sy begeerte uitgespreek om hom by Barcelona in Spanje aan te sluit. Die voormalige Juventus-middelskakel het ook gesê dat hy reeds sy lippe aflek om met spelers soos Lionel Messi en Luis Suárez van Barça te speel. Dis veral Pogba se agent, Mino Raiola, wat intussen ook die vuur gestook het deur sy mond in die media uit te spoel – veral oor Manchester United. Raiola is een van die agente met wie sir Alex Ferguson, die legendariese United-bestuurder, nooit besigheid wou doen nie. Ferguson was van mening dat Raiola nié in die beste belang van sy spelers optree nie. Dis geen geheim dat Raiola ál die pad bank toe sal lag as sy kliënt na Barcelona skuif nie. Maar vir die agent gaan dit beslis ook daaroor om vir United ’n pit te druk oor hoe United sy kliënt hanteer en wat die Engelse media van hom te sê het. Die transfer window vir Januarie is vier maande weg en dít sal beslis die waarheid uitbring. – AP