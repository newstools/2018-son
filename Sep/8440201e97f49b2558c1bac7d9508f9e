’N LEERDER van George se Van Kervel Skool vir Beroepsopleiding kan dissiplinêre aksie verwag nadat hy glo ’n onnie gesteek het. Dit het laas week in die skool se houtwerkklas gebeur. Die onnie is in die hand gesteek en moes behandeling kry. Die leerder is uit die skool se koshuis geskors hangende die dissiplinêre verhoor. Millicent Merton, woordvoerder van die Wes-Kaapse onderwysdepartement, sê: “’n Leerkrag het ’n leerder berispe toe die klaskamer sonder toestemming betree is. Die leerder het wraak geneem deur met ’n skerp voorwerp terug te keer om die onderwyser seer te maak. Die onnie het beserings aan die hand opgedoen en moes steke kry.” – EWN