DIE datum vir die veelbesproke boksgeveg tussen Tyson Fury en Deontay Wilder is amptelik bekend gemaak. Volgens die BBC word die geveg op 1 Desember in Los Angeles beslis. Die promosie vir die geveg sal op 1 Oktober in Londen begin en dan oorspoel na New York en Los Angeles. Wilder (32) sê op sosiale media dis “die twee beste swaargewigte wat kragte meet, die beste teen die beste en ons gee die mense waarvoor hulle gevra het”. Fury (30), ’n voormalige wêreldkampioen, het in Augustus ’n puntesege oor Francesco Pianeta behaal in sy tweede geveg ná sy hertoetrede tot die kryt. Hy was byna twee jaar buite aksie weens dwelm- en depressieprobleme. Fury het op sosiale media ’n boodskap vir Wilder gehad: “Ek weet jy slaan hard, ek weet jy is onoorwonne en ek weet jy het ’n groot mond, maar jy sal my nie kan klop nie. “Ek wil die WBC-titel meer as jy hê.”