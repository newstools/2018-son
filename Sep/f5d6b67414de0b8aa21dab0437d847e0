MET die SABC as sy uitsaaivennoot, glo Krieket Suid-Afrika (KSA) die wiele vir sy beplande T20-krieketliga sal nou vinnig begin rol. KSA se uitvoerende hoof, Thabang Moroe, het die SABC se betrokkenheid gister bevestig, maar die sluier nie verder gelig oor die planne vir die toernooi nie. Meer besonderhede oor die toernooi, wat van 9 November tot 16 Desember gespeel word, word eersdaags verwag. “Dit is die eerste keer dat die publieke uitsaaier eksklusiewe regte het om só ’n groot toernooi uit te saai,” het Moroe gesê. “Dit pas in by die KSA se visie om krieket ’n ware nasionale sport te maak wat vir almal toeganklik is.” Ses spanne sal deelneem met hulle onderskeie tuistes by die Wanderers, SuperSportpark, Nuweland, Paarl, Kingsmead en St. Georgepark. Die toernooi vervang die T20 Global League, wat verlede jaar nooit plaasgevind het nie. Dagvaar Sommige eienaars van spanne wat aan die Global League sou deelneem, sal verdere aankondigings saam met hulle regslui met groot belangstelling volg. Hulle is oorgehaal om KSA te dagvaar omdat hulle groot verliese gely het. Thabang Moroe het gesê daar sal eers duidelikheid hieroor wees nadat die datum vir Indië se verkiesing vasgestel is. Dean Elgar vervang Hashim Amla, wat sy vinger beseer het, in die ODI-groep. Faf du Plessis is weens sy skouer ook nog nie fiks nie, maar sal wel in die T20-reeks speel wat ná die ODI’s plaasvind. JP Duminy neem die kapteinskap vir die ODI’s by Du Plessis oor.