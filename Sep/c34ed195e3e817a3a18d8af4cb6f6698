SIYA Kolisi het sy eerste toets as Springbok-kaptein teen die All Blacks gewen, maar kry steeds nie krediet daarvoor nie. Môre lei Kolisi die Bokke in ’n Rugby Championship-wedstryd teen die Wallabies in Port Elizabeth. Dít sal Kolisi se eerste toets as kaptein in sy geboortestad wees en daar word verwag dat hy soos die Black Panther self beslis hard sal wil brul. Vir Kolisi is dit ’n perfekte geleentheid om hom as permanente leier te vestig en ál die doemprofete se bekke ’n bietjie stil te speel. Rassie Erasmus, Springbok-afrigter, sê Kolisi is tans in die binnebaan om Suid-Afrika in volgende jaar se Wêreldbekertoernooi te lei. Erasmus sê: “Aan die begin van sy kapteinskap het sy spel ’n bietjie gely onder die aandag wat met die rol kom, maar hy het dít intussen in alle aspekte gelig. “Ek dink wel dis té vroeg om die besluit nou te neem. “Ek self was twee weke ge­lede onder druk, maar as hy so aanhou, sal hy definitief die man vir die job wees.”