HAAI, Sonlanders! Vandag plaas ons ’n storie van MARIANA LOOTS. Sy noem dit Die Geskenk. Dit gaan oor die dinge wat saak maak. MAURICIA staar verstom na die man wat sy gedink het haar liefhet. “Wat bedoel jy, Salman?” “Jy het goed gehoor wat ek sê, skattie. Een tree by daardie deur uit en jou derra is sy plek kwyt in daardie versorgingsoord.” “Maar, jy kan tog nie ...” Haar tasse plof op die vloer neer. Salman lyk min gepla waar hy op die spierwit ontwerpersrusbank sit en chardonnay drink. Sy is nie eens kwaad nie. Haat sy hom? Nee. Sy voel niks. Salman sit die hi-fi harder. Saterdagmiddae luister hy altyd na klassieke musiek. Sy oë is toe en sy kop agteroor. Dis duidelik hy het klaar gepraat. Stadigaan begin Mauricia weer lewe kry. Met swakkerige knieë stap sy na die vleuel van die herehuis waar sy die afgelope drie jaar woon. Haar tasse los sy net so. Wat maak dit saak as dit daar bly lê? Die een of ander helper sal wel nou-nou seker maak alles word weer gepak waar dit hoort. Niks mag hier uit plek wees nie. Veral nie sy nie – stewig op daardie voetstuk moet sy sit, die trofeevrou van die veel ouer prokureur Salman Eyssen. Wanneer Mauricia terugdink aan hulle troue kort nadat sy haar klerkskap voltooi het, voel dit asof sy na ’n rolprent kyk. Daardie selfversekerde, stralende meisie kan onmoontlik sy wees. Salman lyk nog presies dieselfde. Donker poele van oë, ’n skitterwit glimlag en ’n gebeitelde lyf. Net jammer in daai gespierde borskas is geen teken van ’n hart nie. Toe Mauricia die volgende dag by haar pa kom, kan sy sien hy glo geen van haar verskonings oor hoekom sy so bedruk lyk nie. As hy moet weet sy eertydse vennoot dreig om hom op straat te laat beland, sal hy van smart selfs vinniger wegkwyn. Mauricia glimlag wrang. Destyds het Salman haar én haar pa se voete onder hulle uitgeslaan. Ná haar ma se dood het haar pa se praktyk ál meer agteruitgegaan. Was dit nie vir Salman wat ’n vennoot geword het nie, was hulle vir seker nou sonder heenkome. Maar in ’n japtrap is planne gemaak sodat sy kan gaan swot. Sy kon sien die las op haar pa word ligter namate Salman al hoe meer op hom geneem het. Dit was ook hy wat haar pa oortuig het ’n versorgingsoord is die beste plek vir hom toe hulle agterkom hy word siek. Daai tyd kon sy nie sien dis sy manier om haar pa uit die pad te kry nie. Vanmiddag wil die gesprek tussen haar en haar pa net nie vlot nie, grotendeels omdat sy bang is sy laat glip wat by die huis aangaan. Ná skaars ’n halfuur soengroet sy hom. Haar oë is so vol trane toe sy uitstap dat sy in Ashwill vasloop. “Oe, jammer ...” stotter sy en probeer haar uit die voete maak. Ashwill. Aan die einde van haar tweede jaar het hy haar uit die bloute afgesê omdat hy ’n beurs gekry het om oorsee te gaan swot. Daarna het hy soos ’n groot speld verdwyn. Sy ma woon ’n paar kamers van haar pa, en gewoonlik is sy bly om hom te sien. Soms sit en drink hulle koffie in die kafeteria en gesels bolangs. Nooit oor die verlede nie. Salman sal ’n aar bars as hy dít moet weet. Gelukkig bring hy Sondagmiddae tussen die eksotiese blomme in sy kweekhuis deur. Tussen oumense sal hy nooit sy perfekte voete sit nie. “Wat’s fout, Mauricia?” Ashwill kyk haar so besorg aan dat sy begin snik. “Kom.” Ashwill vat haar aan die elmboog en stuur haar na die verste hoek van die tehuis se kafeteria. Eers is Mauricia huiwerig om hom te vertel wat aangaan, maar toe sy eers begin, is dit moeilik om op te hou. Ashwill luister stil. Toe sy eindelik klaar is, leun hy vorentoe en vra sag: “Voel jy beter?” Mauricia knik. “Goed so. Ek belowe dit sal weer beter gaan. Salman wonder seker al waar jy draai; ons moet gaan. Dit lyk in elk geval asof hulle wil sluit.” Mauricia voel meteens soos ’n gek oor haar uitbarsting. Sy is eintlik verlig toe sy en Ashwill mekaar groet. Weke gaan verby. Soos ’n robot doen Mauricia alles wat van haar verwag word: onthaal Salman se kliënte, kuier saam met die vroue van Salman se kliënte. Haar kuiers by haar pa bly stug. Ashwill sien sy nie weer nie. Toe sy een aand ná ’n kuier by haar pa tuiskom, is die oprit vol polisiekarre. Sy hardloop nader. Die huishoudster, Amelia, keer haar. “Mevrou, mnr. Eyssen is ... dood. Hy is dood!” ’n Polisieman staan nader en vra: “Is u mev. Eyssen?” “Ja, ek is. Wat gaan aan? Ek was by my pa.” “Mevrou, ek het slegte nuus. U huishoudster het u man omstreeks 15:00 bewusteloos in die kweekhuis gekry. Sy het die ambulans ontbied, maar dit was reeds te laat. Ek is jammer.” Net toe kom twee mans verby met ’n draagbaar waarop ’n wit laken bult. Mauricia syg op die tuinbankie neer, en gee willoos toe toe sagte arms haar later die huis inlei. Maande later staan Mauricia deur die venster en kyk. Sy kyk toe Amelia die pos bring. ’n Vet bruin koevert trek haar aandag. Binne-in is swart tuinhandskoene en ’n verslag van die ondersoeker. Haar oë gly oor die blad: Die man het bevind Salman het ’n reaksie gehad op die byt van ’n spinnekop wat in die handskoen nes gemaak het. Case closed. Mauricia bekyk die tuinhandskoene wat die ene rafels gesny is ná die ondersoek. Sy ril en smyt die goed op die hopie pos neer. Die posstapeltjie vlieg van die tafel af – en dis toe dat sy die koevert half onder die wit rusbank sien lê. Bo-op staan net “Mauricia”. Die briefie binne-in ruik na naskeermiddel. Sy begin lees: “My liefste Mauricia, “Hoe wens ek ek het jou nooit laat gaan nie! Laat ek asseblief verduidelik. “Daardie ‘beurs’ destyds was eintlik omkoopgeld om uit jou lewe te verdwyn. Salman het tóé al besluit hy wil jou vir homself hê. Jy weet hoe arm ons was. “Salman sou jou ’n lewe gee waarvan ek net kon droom. Hy het my met moord gedreig as ek ooit iets oor ons ooreenkoms sou sê. “Ek het my bly wysmaak jy is gelukkig – tot daardie dag in die restaurant. Daarom het ek besluit om die noodlot aan te help. Salman het dit amper te maklik gemaak – streng roetine, handskoene altyd op dieselfde plek gebêre, die liefde vir gloat ... My agpotige vriendin het vir die res gesorg. “Nou’s jy vry. “Vir altyd joune – A.” Wat dink jy van hierdie storie? Enige voorstelle? SMS na 32369