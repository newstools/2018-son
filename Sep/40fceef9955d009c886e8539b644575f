TWEE gangsters van Hanover Park is vir lewenslank tjoekie toe gestuur. Rushin Martinus (25) en Shameeg Nel (23) is verlede week elkeen 25 jaar tronkstraf opgelê vir die moord op die 40-jarige Abduraghmaan Petersen. Martinus het boonop verjaar toe hy en sy tjommie in die Wynbergse streekhof hoor wat vir hulle voorlê. Petersen is verlede jaar op Eid in Turfburg Walk, Hanover Park, voor sy swanger dogter se huis afgemaai. Afgevuur Hy en sy vrou was op pad terug huis toe nadat hulle by die dogter gekuier het. Hulle het nog in sy ma, Bahia, se blou Opel Corsa gesit toe jongens tot by hulle motor loop. Een van die mans het die ruit aan die bestuurder se kant stukkend geskiet en daarna verskeie skote in die kar afgevuur. Petersen is verskeie kere in die kop getref en is op die toneel dood. Sy vrou is nie raak geskiet nie. Sy het weghardloop. Bahia (56) het die vonnis ver­welkom. Sy sê: “Ek voel nog baie hartseer. “Vir enige ma is dit ’n pyn wat nie weggaan nie. “Hulle het heeltyd on­skuldig gepleit. “My skoondogter was in die motor en het hulle gesien. “Sy ken hulle en het in die hof getuig.” Volgens Bahia was dit ’n beplande moord. Sy voel Martinus en Nel verdien hierdie swaar straf omdat hulle nie die waarheid wou praat nie. Eric Ntabazalila van die nasionale vervolgingsgesag het bevestig die twee mans is verlede Vrydag lewens­lange tronkstraf opgelê.