NET twee spanne in Westelike Provinsie-klubrugby sal sake nou om oorlewing in die Superliga A uitspook. Hulle is Northlink College (NTK) en SK Walmers. Dis nadat St. George’s die naweek gerelegeer is. Die Lulu Boys het met 29-38 teen die Universiteit van Kaapstad (Ikeys) op die Gustrow-sportterrein verloor. Ofskoon St. George’s ’n bonuspunt vir sy vier drieë verdien het, was dit nie genoeg om sy skraal kans op oorlewing te verbeter nie. St. George’s het kort voor die eindfluitjie nog aan ’n tweede bonuspunt geklou. Dit was omdat hy met minder as sewe punte agter was. Die besoekers het daai punt egter in die doodsnikke uitgewis met hulle laaste drie. Die Lulu Boys kan NTK of SK Walmers nie meer verbysteek nie, al het albei die naweek verloor. Dis omdat hulle 13 punte het teenoor SK Walmers se 21 en NTK se 19. Ook het NTK twee bonuspunte uit sy nederlaag teen Villagers (48-52) verdien. Albei word egter nog bedreig met relegasie en móét hulle oorblywende wedstryde wen om die verdoemende 13de plek op die puntelys te vermy. Dis omdat die span wat 13de eindig, in ’n relegasie-promosie-wedstryd moet uitspeel teen die span wat derde in die Superliga B geëindig het. Die mededinging om die Superliga A se ses topplekke is nog vuurwarm nadat Ikeys oor St. George’s geseëvier het. Dié oorwinning Saterdag plaas Ikeys met 41 punte in die sesde plek. Top-ses Maar met 40 punte blaas die Universiteit Stellenbosch se tweede span, Victorians (40), warm in hul nekke. Die vyfde en vierde geplaasde spanne, Union Milner­ton (42) en Hamiltons (44), is ook nog nie seker daaroor of hulle onder die top-ses sal eindig nie. Maties (66), Valsbaai (53) en DurBell (52) het reeds vir die top-ses gekwalifiseer. Valsbaai en DurBell sal egter die volgende twee naweke sake uitspook om te bepaal wie teen Maties sal speel om die halfeindronde te haal. Die spanne wat vierde tot sesde eindig, speel teen mekaar uit om vir die halfeindstryde te kwalifiseer. VolgFrancois de Wet op Twitter.