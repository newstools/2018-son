HAAI, Sonlanders! Vandag plaas ons die eerste van twee aflewerings van ’n nuwe kortverhaal uit die pen van die talentvolle KEITH MEYER. Hy noem hierdie een “Eva se Paradys”. Lekker lees! DIE pragtige kusdorp Mosselbaai – die grootste toeristedorp in die Suid-Kaap – is veral ook bekend vir twee predikante. Hulle is twee charismatiese kerkmanne wat gereeld die luggolwe van die plaaslike radiostasie, Kingdom FM, behoorlik aan die brand preek. Pastor Cedrick Morris is die vuurvreter-prediker van die Nuwe Water-gemeente, die tweede grootste kerk in die dorp. En dan is daar ook nog vader Piet Maarman, herder van die Horeb-kerk. Hulle albei is nog hubare manne. Pastor Morris en vader Maarman is boonop kop-tjommies. Hulle hou daarvan om gereeld preekstoele uit te ruil. Sondag was dit juis vader Maarman wat in pastor Morris se kerk die woord gebring het. Ná die kerkdiens ontmoet Maarman toe die jong matrone van die plaaslike hospitaal – Leonie Deysel. “Die tee was nou lekker,” sê vader Maarman. “Ek het eintlik ook nie geweet jy ken pastor Morris nie, aangesien dit nou maar jou derde week in die dorp is,” probeer Maarman uitvis. “Piet, jy weet mos hoe lekker preek pastor Morris. “Dit was juis ná ’n preek oor Korintiërs 13 – daai deel van ‘die grootste hiervan is die liefde’ – dat ek hom gaan gelukwens het met ’n witwarm preek. “Sedertdien kuier ons oor en weer. “Hy was juis Saterdag by die hospitaal toe hy ’n gemeentelid met die Nagmaal kom bedien het. “Handsome ou, maar ek dink jy is baie cooler as hy,” lag-terg die sexy matrone vir vader Maarman. Die volgende Saterdagmiddag gaan pastor Morris ’n bietjie by die Punt stap om vars seelug in te asem. Daar, tot sy verbasing, vind hy vir vader Maarman en Leonie in die vader se double cab Ford Ranger. Lekker agterop die oop bakkie se flappie. “Ons bepeins sommer die gemeente se ‘Stop Jeugmisdaad-veldtog’ wat ons twee wil begin,” laat Maarman van hom hoor. Leonie is half ongemaklik, want sy het Morris nie daar verwag nie. “Dis my afdag en die Punt se sagte seegeruis is goed vir die creative juices in my soul,” sê Leonie, wat in haar kortste somersrokkie geklee is. Toe Morris wegdraf, flits ’n duisend en een gedagtes deur sy brein. Iewers wil die duiwel ’n saadjie van agterdog plant, want hy was daarvan oortuig dat daar iets van Korintiërs 13 tussen hom en Leonie aan die develop was. Daardie aand, net so ná 18:00, kry Morris toe ’n WhatsApp van Leonie: “Kom maak ’n draai by my woonstel. “Die view van my balcony af is vanaand asem­rowend. Bring ’n goeie wyn saam.” Morris het eers second thoughts, maar realise as hy nie gaan toeslaan nie, gaan hy Leonie dalk aan vader Maarman moet afstaan. Daai aand slaan Morris ’n ses. Hy sê: “Leonie, kom ons raak verloof!” Leonie is uit die veld geslaan. “Morris, gee my eers ’n kans! “Ek moet eers die storm van my emosies laat bedaar wat my soos ’n roeibootjie in die see laat ronddobber. Eers dan sal ek jou kan sê...” Morris is nie baie happy nie, maar dink dis dalk beter so, “want sien, my ouma Anna het mos geleer trou issie perde koop nie”. Sondag ná Sondag wissel Leonie die eredienste in die dorp so af. Een Sondag woon sy vader Maarman se kerkdienste by en die next Sondag is dit weer die beurt van pastor Morris se Nuwe Water- gemeente. Elke Sondag trek sy die kaalste skouerrokkies of die kortste mini-rokkies aan – tot groot ontsteltenis van die kerkrade van albei ker- ke. En van die preekstoele af word die aandag van die eens vurige predikante ál flouer, want die tema van liefde, wat elke Sondag op die brood van die gemeente gesmeer word, smaak nou al bitter. Huisbesoeke deur die leraars word nou afgeskeep, want dit is heeltyd net ’n oor-en-weer kuiery tussen die driestuks. Dis duidelik dat Leonie verward is en nie weet wie van die twee die ware eie­naar van haar hart se plaas is nie. En ook in die twee herders woed die woesste storms, want as herders moet hulle hulle gemeente lei en die voorbeeld stel. “ ’n Jollery is allermins ’n voorbeeld,” fluister ’n suster. Die kerkrade begin Leonie as die Eva in die Paradys beskryf. “Die verleidelike klein Jesebel. “Sy is alles van wat die goeie vroue van die Bybel nie is nie. “Sy is nie ’n Rut nie. “Sy is nie ’n Naomi nie. “Sy is ook nie ’n dienende Marta nie. “Ons wil haar nie as pastoriemoeder in enige van die twee gemeentes hier hê nie,” lui ’n grimmige omsendskrywe wat in die sosiale media via Messenger, in privaat boodskappe en deur WhatsApps aan gemeentelede rondgestuur word. Die twee herders se geduld word nou tot die uiterste beproef deur Leonie. Die druk van hulle kerk­rade raak warmer as die hel se vuur. “Leonie, dis tyd dat jy moet kies. Dis óf ek óf Maarman,” soebat past. Morris een aand. Maar ál wat Leonie doen, is om Maarman ’n nice time in die pas­torie te gee en sy attitude is weer happy. “Dis ek óf Morris,” is dit weer Maarman wat Leonie voor ’n laaste keuse probeer stel. “Ek is mal verlief op jou, Maarman. Ek en Morris is nie op dieselfde level nie,” troos Leonie vir Maarman. En so speel sy die twee teen mekaar af asof dit ’n World Cup game is wat sy speel. Die twee leraars is soos die spreekwoordelike klei in haar satynsagte hande. En haar sexy lyfie maak die game nóg makliker vir haar. Sondag vir Sondag gaan die sepie voort. En die gemeentelede skinder. Leonie stap net elke Sondag met meer gewaagde outfits die kerke binne. Die gemeentes se geduld raak op, maar daar is ook diegene wat die “reality TV show” terdeë enjoy. “Kom ons gaan ’n weddenskap aan met wie Leonie uiteindelik in die bed gaan klim en wie steek vir Leonie ’n ring aan die vinger?” gis die gemeentelede nou al openlik. Blake Meyer, die plaaslike koerant se nuuskierige joernalis, laat ’n bom in die nuutste uitgawe bars. “Matrone verwag” lui die opskrif. Lees volgende Sondag verder Wat dink jy van hierdie storie? Enige voorstelle? SMS na 32369