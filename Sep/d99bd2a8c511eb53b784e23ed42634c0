CALGRO M3 se bouwerk is tot stilstand geruk toe sy stoor aan die brand gesteek en gestroop is. Die voorraadkamer in die buurt Scottsdene is laas week uitgebrand. Van die voorraad wat gesteel is, is vensters, vensterrame, deure, baddens en dakteëls. Gister is die laaste van die voorraad deur die skobbejakke weggedra. Een van die ouens het glad ’n grinder gebring om die containers mee oop te sny. Jolene Arendse, wat ook ge-benefit het uit die skoot wat geslaan is, sê hulle gaan hulle huise met die gesteelde goedere mooi maak. Arendse sê: “Mense het nou baie om te sê, maar hulle wou dan nie destyds vir ons werk gegee het nie. “Wat ook vir my verbasend is, is dat die eienaars nog nooit kom kyk het wat hier aangaan nie. “Dit lyk vir my die insurance het al klaar vir hulle uitbetaal.” Volgens ’n gemeenskapsleier wat anoniem wil bly, is dit die elemente in die gemeenskap wat die plek brand gesteek het. Die gemeenskapsleier sê: “Hulle het eers die security vasgebind. “Sien, hulle het geweet as hulle die plek brand, kan hulle die goed steel.” Volgens Wikus Lategan, uitvoerende hoof van Calgro M3, beloop die skade (van die brandstigting en diefstal) meer as R2 miljoen. Lategan sê die store waarin elektriese en plumbing materials gebêre is, het die ergste skade gely.