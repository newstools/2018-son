’N SELFERKENDE engel van genade is gister op borgtog van R20 000 vrygelaat. Die gebore Nieu-Seelander prof. Sean Davison (57) is Dinsdag van moord met voorbedagte rade aangekla. Die vegter vir genadedood het glo sy vriend gehelp om selfmoord te pleeg. Hy het gister in die Kaapse landdroshof verskyn. Die aanklag spruit uit ’n voorval toe Davison in 2013 sy kwadrupleeg-vriend Anrich Burger (43) met sy selfdood gehelp het. Luidens berigte het Burger ’n dodelike dosis van ’n sekere kalmeermiddel gedrink. Hy het die middel glo self bestel en daarvoor betaal. Davison se rol is nie duidelik nie, maar hy het male sonder tal sy betrokkenheid by dié “genadedood” in die media erken. In sy bail-aansoek gister het sy lawyer, Joshua Greeff, gesê Davison ken die meriete van die saak. Die professor gaan skuld ontken op aanklag van moord. Die staatsaanklaer, Megan Blows, sê dis nie die eerste keer dat Davison die natuurlike orde so ’n bietjie aanhelp nie. Huisarres Hy het in 2006 wêreldwyd headlines gemaak toe hy sy ma (80) in Nieu-Seeland met haar genadedood gehelp het. Hy het skuld erken dat hy haar ’n oordosis morfienpille ingejaag het. Hiervoor is hy vir vyf maande onder huis­arres geplaas. Sy organisasie, Dignity SA, is hieruit gebore. Dié organisasie fight om genadedood in Suid-Afrika legal te maak vir mense wat ly. Eric Ntabazalila, woordvoerder van die nasionale vervolgingsgesag, sê hulle ondersoek “ ’n paar voorvalle”. Maar hy kon nie bevestig hoeveel mense Davison al na die ander kant gehelp het nie. Davison is hoof van die Universiteit van Wes-Kaapland (UWK) se afdeling biotegnologie en hoof van die UWK se laboratorium wat DNS-ontleding doen. Hy het in sy borgtog-aansoek gesê hy sal sy volle samewerking in die saak gee. Hy het ook aangevoer dat sy familie, die studente aan die UWK en die polisie nadelig geraak sou word as hy in aanhouding moes bly. Hy verskyn op Vrydag 16 November weer.