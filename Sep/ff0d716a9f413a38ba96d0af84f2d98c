OM DIE Wallabies Saterdag te klop, sal die Springbokke die Pooper moet keer. Nee, dit is nie ’n nuwe Wallaby-speler nie. Dit is ook nie ’n vreemde geluid uit die agterent nie. Dít is die saamgeflanste naam van die Australiërs se bobaas-baljagters David Pocock en hul kaptein, Michael Hooper. Die Pooper-kombinasie het al menige internasionale span laat klippe kou. In 2015 se Wêreldbekertoernooi in Engeland het Cheika se besluit om dié twee losvoorspelers gelyktydig in te span, goed gewerk. Dit was net nie goed genoeg om die gevaarlike All Blacks in die WB-eindstryd te klop nie. Die twee flanke gaan ook dalk vir die eerste keer vanjaar saam die Springbokke aandurf. Pocock moes die vorige game in Brisbane uitsit. Met albei egter perdfris sê die Springbokstut Steven Kitshoff daar moet lig geloop word vir die Pooper-faktor. Kitshoff sê: “Hooper en Pocock is briljant as dit by die afbreekpunte kom. “Ons sal ons bes moet doen om hulle van die bal weg te hou en hulle bal te vertraag. Dit gaan nie maklik wees nie, maar dit is een van die dinge waarop ons moet verbeter van die vorige toets in Brisbane.” Kitshoff sê die Bokke het altyd gesukkel om hulle skrum aan die gang te kry teen die Wallabies. “Dinge het nie so lekker gewerk in Australië nie. Ek kan nie sê waarom nie, maar dié keer is ons ge­fokus om by ons struktuur te bly.” Kitshoff sê ook hoewel almal juis kyk na die volgende toets teen die All Blacks, is elke toets belangrik. “Elke toets is groot. Ons sal fisiek en emosioneel gereed moet wees vir die Wallabies. “Hulle sal sonder twyfel ook weer op die wenpad wil kom. “So, as ons teen hulle ons fokus kan hou, sal ons met ’n beter mindset vir die All Blacks kan voorberei.” Of die Bokke self ’n paar verrassings vir die Wallabies sal hê, sal gesien word wanneer die Springbok-breier, Rassie Erasmus, later vandag sy span bekend maak. Daar sal dan gesien word of spelers soos Vincent Koch, Willie le Roux en Lionel Mapoe gebruik sal word om die Aussies te stuit.