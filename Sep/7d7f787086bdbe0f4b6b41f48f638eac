DIE All Blacks moenie te oorgerus wees vir hulle Rugby Champion­ship-wedstryd Saterdag teen die Poemas in Argentinië nie. Met die wêreld se beste agsteman, Kieran Read, wat ’n blaaskans kry en ’n yster soos Brodie Retallick steeds nie beskikbaar nie weens ’n skouerbesering, kan die Poemas op hulle tuisveld dalk net die wêreld se beste span laat klippe kou. Die Poemas het onlangs in Nieu-Seeland ’n uitstekende eerste helfte gehad, met spogdrieë, en verlede naweek ook die Wallabies die eerste keer in jare in Australië geklop. Die Pumas se sterte is tans in die lug, terwyl die All Blacks nog hul wonde lek ná hulle nederlaag teen die Springbokke. Steve Hansen, All Black-breier, sê dit was altyd die plan om Read te laat rus vir die Poemas-kragmeting. Hy het ’n paar maande gelede ’n rugoperasie ondergaan. Read sluit hom egter by die All Blacks in Suid-Afrika aan vir hulle kragmeting op 6 Oktober op Loftus Vers­feld. Dan Coles, Joe Moody en Liam Squire­ bly ook in Nieu-Seeland agter om hulle rehabilitasieprogram te voltooi. Die senter Sonny Bill Williams is terug in die groep nadat hy weens mangelont­steking nie verlede naweek kon speel nie. Die ALL BLACK-groep na Argentinië en Suid-Afrika is: AGTERSPELERS: TJ Perenara, Aaron Smith, Te Toiroa Tahuriorangi, Beauden Barrett, Damian McKenzie, Richie Mo’unga, Ryan Crotty, Jack Goodhue, Anton Lienert-Brown, Sonny Bill Williams, Jordie Barrett, Rieko Ioane, Nehe Milner-Skudder, Wai­sake Naholo, Ben Smith. VOORSPELERS: Liam Coltman, Nathan Harris, Codie Taylor, Owen Franks, Tim Perry, Angus Ta’avao, Karl Tu’inukuafe, Ofa Tuungafasi, Scott Barrett, Patrick Tuipulotu, Sam Whitelock, Sam Cane, Vaea Fifita (Poemas-toets), Shannon Frizell, Jackson Hemopo, Kieran Read, Ardie Savea, Luke Whitelock.