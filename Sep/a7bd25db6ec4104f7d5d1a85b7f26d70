CALITZDORP. – Wanneer die kerkklok Sondag lui, dan weet inwoners al – die krag gaan afslaan. Sarah Windvogel kla dit neuk al jare so. Nes dit Sondag raak, is daar niks krag nie. Deur die week, wanneer mense net ’n broodjie eet, dán is daar krag. “Maar Sondae as ons huisvroue wil kook, slat die krag af. Nee, magtig man!” Jafta “Jaffie” Appollis, ’n kerkman, kla ook: “Ek is ’n wewenaar en moet Sondae kook. Ek doen dit voor kerk. Maar elke liewe Sondag sondig ek nou in plaas van kook. “Ek vloek die raad en sommer vir Eskom en almal. Jy kook nog kos, dan gaan die krag onder jou potte af. En dan sukkel jy en kom of laat by die kerk of bly sommer uit die kerk uit.” Inwoners sê sommige Sondae is die krag sommer nege ure lank af. “Ek kan nie eens my phone charge nie. Dan moet ’n mens maar vuurmaak. En, weet jy, hout is al net so bleddie duur. Wat baat dit jy het krag op jou kragboksie, maar jy kan dit nie gebruik nie?” het nog ’n antie gevra. Rdl. Werner Meshoa het erken die raad is verantwoordelik. Hy sê dis deel van diensverskaffing en dis hoog tyd dat die raad die probleem oplos.