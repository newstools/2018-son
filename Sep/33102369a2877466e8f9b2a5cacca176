STUART Baxter, afrigter van Bafana Bafana, moet sy span rondom Bradley Grob­­ler bou. Dié 30-jarige doelskieter van SuperSport United is beslis die in-form striker wat straks Baxter se uitdagings op aanval kan oplos – met die regte diens, natuurlik. Aangewerk Grobler se vertonings in die MTN8-bekerreeks vir sy SuperSport-span was ’n duidelike bewys hiervan. Dis veral Bafana Bafana se vleuels soos Keagan Dolly en Siphesihle Ndlovu wat sal moet verseker dat hulle akkuraat genoeg is met hulle aangeewerk, asook die vlugballe. Want Grobler bevind hom in ’n goeie posisie in die doelgebied. Hy het veral in die twee bene teen Kaizer Chiefs sy finesse en oog vir doele bewys. Baxter het dus niks om te verloor om hom Saterdag teen Libië in te span nie. Dís wanneer die Suid-Afrikaanse nasionale sokkerspan sy 2019-Afrikabeker-kwalifiseringsveldtog in die Moses Mabhida-stadion in Durban voortsit. Baxter-hulle vertrek vandag na Durban om hulle voorbereiding vir Libië te begin. En daar kan maar net gehoop word dat dié Skot op Grobler se nommer sal druk – vir sy eie onthalwe. ’n Oorwinning sal Bafana Bafana die voortou in groep E laat neem nadat hulle Nigerië laas jaar met 2-0 geklop het.