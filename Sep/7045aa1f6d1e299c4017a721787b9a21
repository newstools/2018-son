’N TUINWERKER en wannabe rapper wat sy werkgewer met ’n kunswerk doodgeslaan het, is eergister vir 22 jaar tronk toe gestuur. Die Zimbabwiër Martin Ncube (21) het skuld erken vir die moord op Ferra Thompson (53). Thompson is op 13 Augustus verlede jaar in haar huis in Pringlebaai vermoor. Regter Monde Samela het gister in sy uitspraak gesê Thompson se gesig was met 10 scarfs toegemaak. Sy is ook gewurg. Sy is dood weens ’n kombinasie van versmoring, verwurging en houe teen haar kop. Jaag Ncube het gesê hy was soos ’n huiskind vir Thompson, al het hy in haar tuin gewerk. Sy eintlike droom was om ’n rap artist te word. Dié droom was die rede vir die moord. Hy wou met Thompson se kar Kaapstad toe ry, waar hy die album sou opneem. Hy kon nie haar BMW bestuur nie en het besluit om sy drome in haar kleiner kar na te jaag. Ook dié kar kon hy nie lekker bestuur nie. Ncube het sy neef in Kleinmond gaan haal om te bestuur. Hy het ook sy meisie gaan optel en R2 000 met Thompson se kaart getrek. Later het Ncube van sy plan afgesien en die twee weer afgelaai. Op pad na Hermanus het hy besluit om sy eie lewe te neem deur die kar om te gooi, maar hy het net skrapies opgedoen. Die kar het uitgebrand. Samela het gesê Ncube het Thompson se goedheid in haar gesig teruggegooi. “Geen vonnis sal haar terugbring nie.” Hy het gesê die feit dat Ncube nie die hof se tyd gemors het nie en dat hy reeds ’n jaar in die gevangenis is, het in sy guns getel vir ’n korter vonnis. Ncube is ook tot 15 jaar ge­vonnis vir roof met verswarende omstandighede. Die vonnis loop saam met die 22 jaar vir moord. Thompson se man, Roger, sê hulle is teleurgesteld in die vonnis. “Ons het gehoop op ’n life sentence. Oor ’n paar jaar is hy (Ncube) weer buite. Hy is nog jonk.” Volg Shantel Moses op Twitter.