MET drie weke oor voor die reünie van ou Willowdeners is dit belangrik dat almal kaartjies vir die event kry. So vra die Willowdene Community Development­ Organisation, wat die reünie beplan vir 21 tot 24 September by erf 784, waar Willowdene eers gestaan het. Die Groepsgebiedewet het Willowdene se mense meer as 40 jaar gelede gedwing om te skuif na plekke soos Uitenhage, Schauderville, Arcadia, Gelvandale, Salsoneville, Bloemendal en Bethelsdorp. Gert Laminie, sekretaris, meen baie mense kon nog nie closure vind nie. Laminie sê: “Wat verbasend is, is dat ons verwyder is, maar niks is gebou waar ons huise gesloop is nie. “Die Pienk skool (Willow Academy­), wat ons almal bygewoon het, en die substasie is ál wat nog bly staan het. “Ons wil die bond hernu, ou staaltjies vertel en mekaar se lief en leed deel. “Dis nie ’n politieke kwessie nie. Dis ’n manier vir oudinwoners wat verlang, om weer saam te kom op die plek waar ons grootgeword het.” Laminie voeg by oud-inwoners van Salisbury Park en Fairview is ook by die reünie welkom, want hul bande is by die Pienk Skool gesmee. Die komitee hou twee bemarkingsdae op 8 en 15 September by die Cleary Park-winkelsentrum. Karre Die kaartjies is R70 vir volwassenes en R50 vir kinders. Busse sal die reüniegangers op 21 September in Jacksonville, Booysenpark, Uitbreiding 21 en Bloemendal oplaai en die ander in ander buurte op die roete na Erf 784 optel. Mense wat met hul karre kom, moet ook kaartjies koop, voeg Laminie by. Daar sal twee groot tente wees, maar kampeerders kan hulle eie tente bring. ’n Vergadering vir oud- inwoners word môre 15:00 by Stepping Stones in Uitbreiding 21 gehou. Kontak Laminie gerus by 073 467 1607, bel Martin Munnick by 083 962 0000, Soppie Claassen by 084 014 0830 en John Rademeyer by 083 397 3643, of e-pos willowdenecommunity @gmail.com. Die reünie-bankbesonderhede is Standard Bank (Cleary Park), rekeningnr. 201408880.