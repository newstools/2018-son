Mark RH Kleinschmidt, raadslid van wyk 60 (Kenwyn), skryf: Die ontsetting van die burgemeester van die Nelson Mandelabaai-metro, Athol Trollip, gaan vir seker oor ras. Die opposisiepartye – naamlik die ANC, EFF en UDM – wil ’n swart burgemeester hê. Dis so eenvoudig soos dit, ongeag dienslewering aan die inwoners. Trollip praat vlot Xhosa en sy leierskap het die Nelson Mandelabaai-munisipaliteit nuwe lewe gegee. Ongelukkig het hy die verkeerde velkleur. Voordat Trollip die burgemeestersamp beklee het, was korrupsie algemeen in die munisipaliteit en die fiskusverliese het verdiende dienslewering baie geraak. Die koalisie tussen die ANC, UDM en EFF gaan myns insiens net lei tot nog korrupsie. Dit kan ’n bedreiging inhou vir die ekonomiese groei van die Nelson Mandelabaai-munisipaliteit, wat enorme poten­siaal het. Die feit dat Tshwane se DA-burgemeester, Solly Msimanga, die burgemeestersketting behou het, bewys die koalisie tussen die ANC en die EFF is broos en sonder substance. Ek bid dat geregtigheid sal seëvier.