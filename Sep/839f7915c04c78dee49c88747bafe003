THE show must go on! Dís die boodskap van die voormalige Bafana Bafana-doelskieter Mark Williams aan Stuart Baxter (afrigter) en sy nasionale sokkerspan. Bafana Bafana draf môre uit teen Libië in sy tweede groep E-wedstryd in die Moses Mabhida-stadion in Durban. Baxter het sy Afrika-bekerveldtog op indrukwekkende wyse afgeskop toe hulle Nigerië op sy tuisveld met 2-0 geklop het. Baxter se voorbereiding is met die aanloop tot vandag se stryd egter ontwrig met beserings aan talle sleutelspelers, asook die trekpas van sy doelwagter-afrigter, Andre Arendse, weens persoonlike redes. Baxter het intussen sy laitie, Lee, nader getrek, wat die tonge laat klap het oor nepotisme. Williams, wat vir oorsese klubs soos Corinthians (Brasilië) en Wolverhampton Wanderers (Engeland) uitgedraf het, sal vir ewig onthou word vir sy helde­dade in die 1996-Afrika­beker-toernooi in Suid-Afrika. Dié Kapenaar het twee doele in die eindstryd teen Tunisië aangeteken om Bafana Bafana te help om die titel die eerste keer in hul geskiedenis te wen. Volgens Wil­liams sal Baxter egter ge-judge word op wat môre op die speelveld gebeur teen Libië. Libië gee tans die pas aan in die groep nadat hy die Seychelle met 5-1 kafgedraf het in hul eerste game van die reeks vir kwalifisering. “Ek dink Baxter moenie carried­ away raak met ál die gebeure van die veld af nie. Hy moet eerder fokus op die sokker wat hulle gaan speel,” het Wil­liams gister aan Son gesê. “Wat egter belangriker is, is dat hulle die wedstryd wen. Dit maak ook nie juis saak hoe hulle die punte kry nie. “Dis ’n tuiswedstryd en tuisstryde moet jou drie punte in die sak bring. Wat baat dit jy het Nigerië ín Nigerië geklop, maar dan kan jy nie Libië in jou backyard klop nie?” Terselfdertyd het Williams Bafana Bafana gewaarsku dat hulle gedissiplineerd en waaksaam moet wees teen Libië. “Daar bestaan nie meer ’n ding soos klein spanne nie,” het Wil­liams gemaan. “Libië het spelers soos (Ahmad) Benali, wat vir Man City in Engeland gespeel het. Ons sal ons storie moet ken.”