ROBIN Packham is Donderdagaand by sy huis gearresteer vir die intimidasie van staatsgetuies. Packham staan tereg vir die moord op sy vrou, Gill. Lt.kol. Andrè Traut, ’n polisiewoordvoerder, het bevestig die Dieprivier-polisie het ’n 57-jarige man in hegtenis geneem. ’n Lasbrief is uitgereik oor hy sy borgtogvoorwaardes verbreek het én vir die intimidasie van getuies wat met die moord op 22 Februarie verband hou. Kattebak Packham het sy vrou na bewering met ’n stomp voorwerp oor die kop geslaan. Hy staan ook tereg vir dwarsboming van die gereg. Packham is gearresteer enkele dae nadat Gill se uitgebrande lyk in die kattebak van haar motor langs die Diep­rivier-treinstasie gevind is. Luidens die klagstaat is Gill op 22 Februarie naby of in hul huis in Rieslingweg in die spogbuurt Constantia aangerand. Die staat beweer die egpaar het huweliksprobleme gehad in die maande voor haar dood. Wegry Op 22 Februarie het Gill nie by haar werk opgedaag nie. Die personeel van die skool waar sy gewerk het, het begin soek na haar. Packham het volgens die staat ook gesê hy soek na Gill. Ooggetuies beweer hulle het gesien hoe Gill se kar by die stasie aan die brand gesteek is en hoe ’n man van die toneel af wegry. Haar liggaam is later in die kattebak van die uitgebrande kar gevind. Die staat gaan die hoog­geregshof vra dat Packham life kry vir die moord. Hy verskyn Dinsdag in die Kaapse hooggeregshof.