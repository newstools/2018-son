DIE All Blacks lyk feitlik onoorwinlik vir volgende jaar se Wêreldbeker-toernooi in Japan. Só sê Stuart Barnes, ’n Engelsman wat in sy speeldae vir Engeland en die Britse Leeus uitgedraf het. Barnes het net die hoogste lof vir Steve Hansen en sy troepe. Barnes het die All Blacks nog altyd hoog aangeslaan. Hy het in ’n weeklikse rubriek in The Sunday Times verwys na die Nieu-Seelanders se benadering tot die spel. Hy het in verlede week se voorskou vir die openings­ronde van die Engelse Premierliga ’n sterk vergelyking gemaak met Nieu-Seeland se manier van speel. Bristol, die nuweling in die liga, het ’n wen­debuut gemaak onder die Kiwi-afrigter Pat Lam. Hy sê Bristol het baie foute gemaak om verby Bath te kom, maar niemand kan wegredeneer dat Lam se spelers ’n avontuurlike benadering gehad het nie. “Dit is die Lam-styl. Nee, dit is meer as die Lam-styl, dis die Kiwi-styl. En dit is die wenstyl,” skryf Barnes. “Die All Blacks is nie foutloos nie. In albei eerste helftes onlangs teen die Wallabies het hulle dom dinge gedoen. “Maar hulle weet hoe om dit reg te stel omdat hulle teen spoed speel en vertroue in hulle vermoëns het. Foute en briljantheid is deel van die All Blacks se DNS. “Jy kan nie so briljant soos Beauden Barrett wees en nie verwag om foute te maak nie. Dis dan reeds wat daartoe lei dat hy sy rugby tot ’n nuwe dimension neem. “Joe Schmidt (afrigter) se Iere maak die minste foute in wêreldrugby, maar hulle limiet sal binnekort bereik word. “Om die beste span in die wêreld uit te daag, moet Ierland die vryheid vind wat hulle ontbreek. “Dit maak die All Blacks feitlik onoorwinlik vir 2019 se skouspel,” meen Barnes. – stuff.co.nz