DIE Arch kry eindelik sy eie movie. Die begaafde regisseur Ronald Joffé is aan die stuur van The Forgiven. Die fliek is gegrond op Michael Ashton se toneelstuk The Archbishop and the Antichrist. Dit vertel hoe aartsbiskop Desmond Tutu as hoof van die Waarheid-en-versoeningskommissie probeer het om Suid-Afrika te heel en verenig deur oor die gruwels van apartheid te praat. Ashton het ook saamgewerk aan die draaiboek. Joffé is bekend vir kragtige politieke stories. In The Forgiven, nes sy breakthrough-rolprent in 1984, The Killing Fields, word Suid-Afrika se gewelddadige politieke geskiedenis nugter en onbevrees uitgebeeld. Joffé vertel: “Dis ’n onderwerp wat maatskaplik, polities én persoonlik is. Ons het almal al goed gedoen waaroor ons vergifnis moet vra. Ons is almal gevangenes van ons geskiedenis – maatskaplik, kultureel of in ons familie. Die Hollywood-reus Forest Whitaker vertolk die rol van Desmond Tutu. Die fliek begin op 5 Oktober draai.