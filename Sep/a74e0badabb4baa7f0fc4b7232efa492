AL HANG donker wolke van misdaad en geweld oor ons skole, is daar ook pragtige prestasies. Dis dié silwer randjie wat skole op die Kaapse Vlakte breëbors laat rondloop. Bendebedrywighede en dwelms keer nie dat dié leerders in sport, letterkunde en wetenskap uitblink nie. Kyk nou maar na Balvenie Primêr in Elsiesrivier. Sy gr. 6-leerders Audrey Absalom, Beyoncé Pipers en Liam Swartz het deurgedring na die eind­ronde van die Grow Smart-kompetisie se wetenskap­afdeling. The Lookout in die V&A Waterfront bied dié kompetisie jaarliks aan. Hulle het hulle skool en sommer die hele noordelike deel van die metropool verteenwoordig. En ál drie het silwer gewen. In die storieskryf-afdeling het Blayze Barnes en Ber­nice Pedro (albei gr. 4) tot die top-20 uit 247 deurgedring. Hulle skryfwerk gaan feature in 2018 se uitgawe van die boek Children Writ­ing to Grow Smart. In sport het Balvenie se o. 11-netbalspan deurgedring na die eindronde van die netbalkompetisie vir Kaapse laerskole. Hulle was derde en het bronsmedaljes en sertifikate ontvang. Op die sokkerveld het die o. 12-span op 25 Augustus op De Waveren Primêr se wintersportdag met Elnor Primêr en Range Primêr in Elsiesrivier afgereken. Die o. 14-sokkerspan het JS Klopper Primêr op 15 September ore aangesit. Darwin Wewers, sokkerbreier, sê: “Dit doen Balvenie Primêr goed om te sien hoe gelukkig die leerders is. Sport maak kinders gelukkig en help hulle om te kyk na positiewe dinge in die lewe.” Die skool is baie trots op sy leerders. Hulle wys enigeen kan bo hulle omstandighede uitstyg – maak nie saak hoe moeilik dit gaan nie.