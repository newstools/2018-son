JY KAN jou maar regmaak vir ’n lekker kos- en wyn-fees die langnaweek. Die Cape Town Food and Wine Festival vind Sondag en Maandag by die West­ridge Gardens in Mitchells Plain plaas. Keanon Javon Michaels van Strandfontein is ’n gereelde gas in die SABC 3-ontbytprogram Expresso. Hy vertel hy is baie opgewonde om deel te wees van die fees. “Ek voel geseënd dat die fees in ons gemeenskap aangebied word en dat ons mense kan sien jou drome kan waar word,” vertel hy trots. Hy sê verskillende kokke van plekke soos Bonteheuwel en Hanover Park gaan teen mekaar kook en dit gaan vir hope pret sorg. Die fees is vir die mense deur die mense. So, kry gerus jou lyf in die Plain, want daar gaan sommer lekker gesmul word. Keanon se pop-up restaurant sal sorg vir geregte uit die boonste rakke. Die eerste sitting sal van 11:00 tot 13:00 wees, die tweede van 14:00 tot 16:00 en die derde van 19:00 tot 21:00. Die kaartjies vir die ete kos R60.