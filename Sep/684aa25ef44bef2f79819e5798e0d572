DAN Kriel se droom is om eendag saam met sy tweelingbroer, Jesse, op die grootste verhoog uit te draf. Kriel kan Saterdag ’n tree nader aan daardie droom gee wanneer hy vir die Westelike Provinsie in ’n Curriebeker-kragmeting teen die Sharks op Nuweland uitdraf. Die 24-jarige het saam met sy broer as ’n junior vir die Sharks gespeel voordat hulle in 2013 na die Bulls geskuif het. In 2014 het hy saam met Jesse vir die Bababokke in die Wêreldbeker-toernooi in Nieu-Seeland uitgedraf. Sedertdien het Dan Superrugby vir die Bulls en die Stormers gespeel, terwyl Jesse voortgegaan het om in 34 toetse vir die Bokke te speel. Dan het egter nie hoop opgegee om die Bok-trui met sy broer in die middelveld te deel nie. Hy sê: “Ja, die laaste dat ek en Jesse saam op senter gespeel het, was by die 0. 20 Junior World Cup in Nieu-Seeland. Dit is lank gelede. “Maar ons het gesien wat met Ruhan Nel gebeur het. Hy het vanjaar maar net vier CB games vir die WP op senter gespeel en is reeds by die Bok-groep betrek. “Dit wys net die geleenthede is altyd daar as jy net hard werk en dit aangryp. “Ek geniet die CB-veldtog baie. Ek gaan dalk weer die kans kry om in die nr. 12-trui te begin en wil net my beste lewer.” Ná vier wedstryde is die WP en die Sharks die enigste twee onoorwonne spanne in die CB-kompetisie. Die Streeptruie verwag dus dat die manne van Durban Saterdag met ’n helse fisieke aanslag gaan kom.