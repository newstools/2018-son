HEIDELBERG. – ’n Onderwyser hier het Maandag in die hof verskyn nadat hy na bewering ’n leerder seksueel aangerand het. Dié beweerde voorval het op 30 Julie by die skool se koshuis gebeur. Die leerder en haar ma het eers op Vrydagmiddag 24 Augustus ’n strafregtelike klag by die plaaslike polisie gemaak. Die 61-jarige verdagte, wat ook as koshuisvader werk, is Maandagoggend by die skool ingelig van die klag. Hy het later die dag op ’n aanklag van seksuele aanranding in die plaaslike hof verskyn. Die saak is tot Maandag 10 September uitgestel. Hy is op ’n waarskuwing vrygelaat op voorwaarde dat hy onmiddellik die skool­perseel verlaat. Hy mag ook nie kontak maak met persone wat moontlike getuies in die saak kan wees nie. Sy lawyer het die hof meegedeel hy sal in dié tydperk by familielede in Kaapstad bly. Kapt. Malcolm Pojie, ’n polisiewoordvoerder, het bevestig die leerder het ’n verklaring by die polisie afgelê. Volgens Millicent Merton, ’n woordvoerder van die Wes-Kaapse onderwysdepartement, beskou hulle alle bewerings van seksuele wangedrag in ’n baie ernstige lig en word dit dringend ondersoek. Intussen is inwoners ontevrede dat die verdagte glo voorkeurbehandeling gekry het: Son het navrae in dié verband aan Pojie gerig, maar teen druktyd was daar nog geen kommentaar nie.