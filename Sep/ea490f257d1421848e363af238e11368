WANNEER almal fiks en op hulle beste is, kan niemand saam met die boulaanval van Suid-Afrika se vroue-krieketspan praat nie. Dit is die mening van die veelsydige Oos-Kapenaar Marizanne Kapp. Sy het in die huidige reeks in die Wes-Indiese Eilande net die derde Protea geword wat meer as 100 eendaagse paaltjies inoes. Kapp het Sondag in Barbados met die bal geskitter toe die Proteas die eerste ODI teen die Windies met 40 lopies gewen het. Sy was vol lof vir die boulwerk van Masabata Klaas. “Klasie was briljant. Dit was een van die beste skofte wat sy nog geboul het. “Dit wys daar is diepte in ons span. Ons moet van die ander spelers meer geleenthede gee, want jy weet nooit wat hulle kan vermag nie. “Ek kan nie wag dat die ander twee (Ayabonga Khaka en Shabnim Ismail) terug is nie. As ons almal saam kan fire, sal niemand ons kan hanteer nie.” Oor haar mylpaal met die bal is die 28-jarige Kapp baie tevrede. “Dit was ’n lang, taai pad tot hier. Ek het begin as ’n kolwer wat ook kon boul, maar nou is ek ’n bowling all-rounder. “Vrouekrieket in Suid-Afrika was maar in die woestyn toe ek begin speel het, en kyk tot waar het ons al gevorder. “Dit is opwindende tye vir ons en dit is goed dat van ons Suid-Afrikaners sulke mylpale begin bereik. “Ons sien gereeld­ hoe van die groter nasies se spelers mylpale­ behaal. “Dit is awesome dat ons ook nou daarby uitkom. Hopelik lê daar vir ons nog baie groter dinge voor.” Nou is een van die Pro­teas se grootste mikpunte om regstreeks vir 2021 se Wêreldbeker-toernooi te kwalifiseer. “Dit is dus belangrik om die reeks teen die Windies te wen, en daarna het ons tuisreekse teen die spanne van die subkontinent. “Ons kan nog baie ver­beter, maar ons is op die regte pad.”