DAAR is twyfel of Faf du Plessis reg sal wees om Suid-Afrika se krieketspan in die komende eendaagse reeks teen Zimbabwe aan te voer. Du Plessis herstel van ’n skouerbesering en sal dalk die drie ODI’s in Suid-Afrika misloop. Hy het gesê hy wil graag speel, maar bygevoeg die langer rustyd sal goed wees vir sy skouer met die oog op die lang seisoen wat wag. As Du Plessis nie die Pro­teas kan aanvoer nie, sal dit interessant wees om te sien wie die leisels oorneem. Du Plessis se leierskap word duidelik gemis wanneer hy nie beskikbaar is nie. Al word Zimbabwe nie as sterk teenstand beskou nie, wil die Proteas nie leierloos voorkom teen sy bure nie. Quinton de Kock was in Sri Lanka ’n verrassende keuse om die kapteinskap oor te neem toe Du Plessis ’n besering opgedoen het. Hy kry egter ’n ruskans. Daar kan na Aiden Markram, JP Duminy en Hashim Amla gekyk word. Aanspraakmakers Hulle het al almal die Proteas aangevoer. Markram is die jongste van dié aanspraakmakers en word beskou as die speler wat die leisels voltyds kan oorneem wanneer Du Plessis eendag uittree. Hy het egter só sleg in Sri Lanka gekolf dat hy sy plek verloor het. Chris Morris (rug) en Vernon Philander (enkel) is ander beseerdes wat nie teen Zimbabwe sal speel nie. Die keurders sal hulle egter steeds dophou met die oog op die Wêreldbeker-toernooi. Dit is onseker wanneer Philander weer reg sal wees. Dit lyk of dit op die vroegste in November sal wees. Morris het aangedui dat hy gereed is om sy kant vir die Titans te bring wanneer die meerdaagse reeks vir die franchises Woensdag begin. ’n Fikse Morris sal hopelik dan sy hand opsteek vir dié veelsydige rol in die Proteas se eendaagse span. Andile Phehlukwayo en Wiaan Mulder kry vir eers teen Zimbabwe ’n verdere kans om hulle te bewys.