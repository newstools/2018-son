GATVOL backyard dwellers van Delft dreig om halfgeboude huise in The Hague te beset. Cops het Woensdagaand hulle hande vol gehad om te keer dat mense by die huise intrek. Sekuriteitswagte van Red Ant het daarna die bouperseel begin patrolleer om te verseker huise word nie beset nie. Omgekrapte inwoners het huise vir hulself uitgemerk deur hulle name daarop te skryf. Volgens ’n sekerheidswag, Jonathan Keith, wou die inwoners Woensdagaand met alle mag die huise beset, maar die cops het hulle gekeer. Keith sê die meeste besetters is backyarders. Die mense is moerig oor hulle hulle dood wag vir huise. Dít is terwyl vandale die leë huise opmors William Qabo (57) sê: “Ons maak die huise reg wat die skollies afgebreek het. Baie van die huise is al gevandaliseer. Hulle breek die ruite en steel pype en deure.” Volgens Qabo het een van die boukontrakteurs die werk gestop en die meeste huise staan nou so halfklaar. Michelle Adonis, wyksraadslid, sê sy weet van die behuisings­agterstand, maar daar is tans behuisingsprojekte in The Hague en Roosendal. Toegeken “Die 288 huise wat in Roosendal gebou is, is reeds aan die regmatige eienaars oorhandig. “Die 2 407 huise wat tans in The Hague gebou word, is reeds aan eienaars toegeken.” Adonis sê dié mense wag ook al 14 jaar op die nasionale behuisingswaglys. Volgens haar is die besetters nie die regmatige eienaars nie. “Ons is ook al die afgelope twee weke besig om die 120 gevandaliseerde huise reg te maak sodat die regmatige eienaars kan intrek.” Volgens Brett Herron, burgemeesterskomiteelid vir vervoer en stedelike ontwikkeling, word in die eerste fase 1 012 huise in The Hague en Eindhoven gebou. Die tweede fase bestaan uit 1 100 huise. Herron sê: “Ons kan nie toelaat dat mense huise van wettige eienaars steel nie. “Die begunstigdes van hierdie huise wag reeds jare om hulle eie huis te besit.” Herron voeg by die kontrakteur is besig om nog 150 huise te bou. Hy sê wetstoepassers en privaat sekerheidsmaatskappye moes maar ontplooi word om die eiendomme op te pas. Volgens Herron sal die huise binnekort aan die regmatige eienaars oorhandig word.