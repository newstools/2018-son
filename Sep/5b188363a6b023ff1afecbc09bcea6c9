OUDTSHOORN. – Hy sien uit daarna om Suid-Afrika ’n tweede keer in die buiteland op ’n wêreld­tennisbyeenkoms te verteenwoordig. So sê Garnett Wicomb (76), Oudtshoorn se bekende tennisspeler en koerantman. Dit is aan die vooraand van sy vertrek na Kroasië vir die 38ste ITF Super-Seniors Wêreldspan- en Individuele Kampioenskappe. Die spantoernooi word van 14 tot 21 September aangebied en die individuele toernooi van 22 tot 29 September. Wicomb is die nommer 1-speler in die Suid-Afrikaanse +75-span van drie. Hy is lid van die Wesbank-tennisklub en speel gereeld vir Eden in interprovinsiale toernooie. Wicomb sê die kampioenskap is taai, maar hy sien uit daarna. “Danksy my kinders, familie, vriende en die Oudtshoorn-munisipaliteit het ons daarin geslag om die meeste van die koste te dek. Al wat nou oorbly, is geld vir twee weke se hotelkoste.”