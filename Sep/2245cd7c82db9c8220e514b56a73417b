GEORGE. – Dis moontlik om jouself poenskop te kuier. Daarvan kan Similo Lushozi (28) getuig. As geloofwaardige witness het hy te vertelle dat ’n mens by ’n rowwe dronknes-paartie baie te verloor én te wen het. Lushozi het ná so ’n sessie Saterdagaand by sy tjommie Sikhumbuzo Dweba se huis in Nekkies wakker geword as ’n ander man. Hy was die wenner van die moeder van alle hangovers – en die biggest loser van sy dreadlocks! Lushozi vertel: “Toe ek Sondagoggend wakker skrik, was my kop seer, maar dit het ligter gevoel. “Toe voel ek aan my kop en daar was niks dreadlocks nie!” Hy het dié bos hare sewe jaar lank geduldig laat groei. “Ek het die aand saam met drie ouens en ’n vrou gedrink – baie wyn en ciders.” Hy was ordentlik genoeg om op die rusbank in die sitkamer te tiep terwyl die vrou en twee mans in die kamer was. Hy skud sy kop met die min hare liggies en sê hy weet nie wat in die slaapkamer gebeur het nie. Maar die dreadlock-dief ontlok bitterheid by hom – en moerigheid oor sy kaal geknipte kop. “Om te dink iemand anders dra nou my hare!” Nontombi Lubambo, eienares van ’n haarsalon, sê oor die petalje: “Jas, dis ’n nuwe trend dat dreads van mense se kop af gesteel en aan haarsalonne verkoop word. “Ander mense laat groei weer spesiaal dreads om wins daaruit te maak. “Dit verkoop vir tussen R700 en R1 200, afhangende van die toestand van die dreads.” Dweba, die paartieman, sê: “Ons weet nie wie sy dreads gesteel het nie. “Ek was net so ontnugter soos hy toe ons dit die volgende oggend ontdek!”