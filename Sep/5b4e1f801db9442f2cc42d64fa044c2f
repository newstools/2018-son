WEES op die uitkyk vir die Madibaz se ster Nobubele Phuza. Sy het sommer vroeg in die Varsity Netball-toernooi ’n indruk gemaak. In die openings­naweek is sy twee keer as die speler van die wedstryd aangewys. Die Madibaz het by die Nelson Mandela-Universiteit se binnenshuise sportsentrum gespeel. Die span het begin met oorwinnings oor die Universiteit van Wes-Kaapland (UWK) en die Vaal-Universiteit vir Tegnologie (VUT). Die 25-jarige Phuza, wat verdedigende vleuel gespeel het, het albei wedstrydpryse gewen. Tog voel sy daar is nog aspekte van haar spel waarop sy kan verbeter. Meeding “Persoonlik voel ek goed oor wat ek bereik het,” sê die sosiologiestudent. “Ek het daarin geslaag om die dinge uit te voer waaraan ek saam met die afrigtingspan gewerk het. “Maar ek weet ek moet nog aan sekere aspekte van my spel werk, soos my verdediging, om my span meer te bied.” Phuza is gekies vir die span van Universiteitsport Suid-Afrika (Ussa) wat later dié maand in Uganda op die wêreldkampioenskaps­byeenkoms vir universiteitspanne gaan meeding. Die Varsity Netball-toernooi was die perfekte geleentheid om haarself te toets. “Die UWK- en VUT-spelers se speelstyl verskil. So, die erkenning as speler van die wedstryd beteken ek kan ’n verskeidenheid teenstanders hanteer. “Dis iets wat ek in Uganda moet face. “Verdediging gaan ook hand aan hand met spanwerk. Ek moet my spanmaats se bydrae acknowledge om ruimte te maak dat ek die bal kan onderskep.” Phuza het gesê haar span het kliphard voorberei en hul sukses is hieraan te danke. “As ’n span het ons hard gewerk om geestelik en fisiek gereed te wees vir die reeks.” Die harde werk is egter nog nie iets van die verlede nie. Phuza sê: “ ’n Mens moet jouself oppas om te verseker dat jy jou beste netbal speel wanneer dit tel – in die laaste rondes.” – Full Stop Communication