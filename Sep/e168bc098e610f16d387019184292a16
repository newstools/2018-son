KYLE Barnes, die 31-jarige klubrugbyspeler wat op life support was nadat hy laas naweek sy kop en nek beseer het, het gesterf. Barnes se lewe is Donderdag tot ’n tragiese einde gebring. Die masjiene wat hom aan die lewe gehou het, is afgeskakel nadat hy breindood verklaar is. Barnes, ’n vleuel van die Goodwood-rugbyklub, is in ’n wedstryd teen die Strand-rugbyklub in die Strand getackle. Hy is ná die voorval dadelik na die hospitaal geneem en geopereer in ’n poging om die drukking op sy brein te verminder. Die voorsitter van die Goodwood-rugbyklub, Johann Vorster, het Barnes se afsterwe bevestig. “Die klub is verskriklik hartseer oor die tragiese gebeurtenis en ons medelye is met die familie,” het Vorster gesê. Barnes laat ’n agjarige tweeling – ’n seun en ’n meisie – agter wat op die dag van hulle pa se afsterwe verjaar het. – News24