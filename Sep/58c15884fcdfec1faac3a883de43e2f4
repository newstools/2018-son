TALLE huise in die Baai is oorstroom in ’n massiewe reënbui Sondagaand. En hoewel goeie reën in die Baai se opvangsgebied geval het, gaan dit nog ’n paar dae wees voordat die uiterking op die opgaardamme gemeet kan word. Talle paaie is oorstroom en motoriste moes alternatiewe roetes gebruik. Sommige inwoners moes ál hulle meubels skuif omdat hulle huise onder water was. In Missionvale in die noordelike gebiede was die modder ’n groot gemors. Talle huishoudings het sukkel-sukkel probeer aangaan met hulle daaglikse take. “Die reën het selfs by ons huis ingekom en ek moes komberse en moppe gebruik om die water uit die huis te kry,” verduidelik Maria Miggels (73) van Missionvale. “Dis die eerste keer dat dit so erg is by my huis.” In Arcadia – ook in die noordelike gebiede – is ’n paar huise in die laer liggende dele van Niekerkstraat ook oorstroom. Caryn Mains (19) sê strome en strome water het by hulle voordeur ingekom en reg deur die huis geloop. “Ons het emmers gebruik om die water te skep, maar dit het net aanhou kom. Ons het maar die agterdeur oopgemaak sodat die water deur die huis kon loop.” Remano Coltman (33) se huis was die diepste onder water. “Die water was te erg om iets daaraan te doen. “Toe ek in die huis gestaan het, was die water bo my enkels. “Mense het uitgekom om ons te kom help en hulle het die kleintjies en my ma na ’n droë plek toe gevat.” Die paaie wat gisteroggend ontoeganklik was, sluit in Standfordweg naby Sal­soneville, die onderkant van Kempstonweg, die Derde Laan-dip, Voyleweg in Sydenham en die M4-snelweg se offramp wat lei na Russellweg. Volgens Garth Sampson van die Baaise weerkantoor het die reën goed geval in die damme se opvangsgebied. Die syfers is (in mm): Die hoogste reënvalsyfers in die Nelson Mandelabaai-metro is soos volg (in mm): Volgens Sampson sal reën die komende naweek weer hard val.