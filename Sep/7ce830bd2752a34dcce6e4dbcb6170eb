’N MISLUKTE treinrooftog het Vrydag noodlottig geëindig. Kort nadat hy by die Wellington-stasie opgeklim het, wou vier jeugdiges ’n pendelaar beroof. Die poging tot roof het ’n onvoorsiene wending geneem toe die pendelaar een van die rowers doodgeskiet het. Sers. Nceba Vanqa, ’n Mbekweni-polisiewoordvoerder, bevestig die voorval Vrydagoggend. Vanqa sê dit het op ’n trein tussen die Wellington- en Mbekweni-stasie gebeur toe vier laities die man wou beroof. Die trein was onderweg na die Kaap. “Die pendelaar het sy licensed­ gun uitgepluk en op hulle geskiet.” Zubenathi Mfanta (16) is met die mes waarmee hulle die man wou beroof, in sy hand dood. “Die man, in sy laat 30’s, is nie gearresteer nie omdat die polisie nog die saak ondersoek, en sy identiteit kan nie onthul word nie.” Vanqa voeg by terwyl die polisie nog op die toneel besig was, het Zubenathi se drie maats glo die trein aan die brand gesteek. “Die liggaam van die slagoffer was nog in die trein toe daar skielik net vlamme was.” Metrorail het kort ná die skietery en brand die Wellington-lyn gesluit, maar dit later heropen. Die treine was met tussen twee en drie uur vertraag. Wendy Philander, ’n lid van die Wes-Kaapse parlement en ’n boorling van die Paarl, was nie ver van die voorval nie toe sy daarvan gehoor het. Veiligheid “Dit is hartseer om te sien hoe misdaad op treine toeneem en niks daadwerkliks vir die gewone pendelaar word gedoen nie. “Metrorail het ’n verantwoordelikheid teenoor pendelaars om hulle veiligheid te verseker.” Dikeledi Magadzi, voorsitter van die parlementêre portefeuljekomitee oor vervoer, sê wetstoepassing moet geprioritiseer word. “Prasa (Passasierspooragentskap) sal ook gevra word om voor die komitee te verskyn sodat almal kan verstaan wat hulle strategie vir die krisis is.” Volgens Philander moet die nasionale regering nou wakker skrik. “So baie mense loop die gevaar om hulle werk te verloor. So baie broodwinners stap soggens uit en weet nie of hulle gaan terugkeer na hulle gesinne nie. “Waar laat dit ons gemeenskappe wat reeds gebuk gaan onder moeilike ekonomiese omstandig­hede?”