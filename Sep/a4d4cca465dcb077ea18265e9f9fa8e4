NOVAK Djokovic sal sy tennis­loopbaan afsluit met meer Grand Slam-titels agter sy naam as enige ander speler­. Dít is die voorspelling van Juan Martín del Potro (29) ná Sondag se eindstryd van die Amerikaanse Ope. Djokovic het sy derde titel in die Ope gewen deur Del Potro met 6-3, 7-6 (7/4) en 6-3 te klop. Die Serwiër (31) spog nou – soos Pete Sampras – met 14 Grand Slam-titels. Hy is 3 agter Rafael Nadal (32) en 6 agter Roger Federer (37), wat met 20 titels voorloop. “Djokovic is fiks en het ’n great span wat saam met hom werk. Dit sal lekker wees om te sien hoe hy, Nadal en Federer dit uit­baklei om die meeste titels en ’n plek in die geskiedenis,” het Del Potro gesê. Inspirerend Djokovic het sy ondersteuningspan geloof en gesê dit was nie maklik om ná ’n operasie aan sy elmboog weer op die wenpad te kom nie. Om met soveel titels soos Sampras (47) te spog is vir Djokovic ’n groot eer. “Hy is ’n legende en was my held. Dit was inspirerend om hom dop te hou. “Ek is bevoorreg om in dieselfde era as Federer en Nadal te speel.” – AFP