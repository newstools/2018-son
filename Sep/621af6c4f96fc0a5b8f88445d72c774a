AL GEE Liverpool tans die pas aan in die Engelse Premierliga, bly Manchester City die groot gunsteling om aan die einde­ van die 2018-’19-seisoen weer as kam­pioen gekroon te word. Die span van Manchester het die afgelope twee weke nie op volle silinders geloop nie. Wanneer die Spanjaard Pep Guardiola (bestuurder) se manne wel aan die gang kom, wil hulle gekeer wees. Ingegooi City is een van daai klubs in wêreldsokker waar groot geld ’n verskil gemaak het. Sedert Mansour bin Zayed Al Nahyan die klub in 2008 gekoop het, is Man City een van die topspanne in Europese sokker. Daar word gereeld gesê geld kan nie sukses koop nie, maar in City se geval is dit onwaar. Ironies genoeg was daar sprake dat die skatryk Sheikh Mansour Liverpool wou koop, maar hy het op die laaste omgeswaai en sy miljarde agter Manchester City ingegooi. City het in Mansour (47) iemand wat weet hoe om sy geld reg te gebruik. Vandat sy Abu Dhabi Group oorgeneem het, het City die Premierliga-titel al drie keer gewen. Die span kry gereeld nie net die beste spelers nie; hy kry ook bestuurders van gehalte wat weet wat dit is om sukses te behaal. Roberto Mancini, Manuel Pellegrini en Guar­diola is manne van die hoogste gestaltes. Stry Voor hulle was die Citizens in 1968 laas Engeland se topklub. Die klub, wat destyds deur Manchester United se Alex Ferguson as “The Noisy Neighbours” beskryf is, oorskadu deesdae gereeld die Red Devils van Old Trafford. Nie eens die gehardste Man United-­ondersteuner kan hierteen stry nie. Verlede seisoen het City bo geëindig, met United in die tweede plek. Die Red Devils was egter ’n alle­mintige 19 punte agter die kampioenspan. City het in Guardiola die mees gerespekteerde bestuurder in klubsokker ter wêreld. Die Spanjaard het oral waar hy in beheer was reeds sukses behaal. Hy het al 24 groot titels verower. Mansour het hom nader geroep om sy sukses by Man City voort te sit. In net sy tweede seisoen by City het die voormalige Barcelona- en Bayern Munich-bestuurder die gesogte Premierliga-titel verower. As daar egter een ding is wat City se aandag ’n bietjie kan wegneem van die Premierliga-kroon, is dit sukses in die Europese Champions League. Dit is die een kompetisie wat Manchester City nog nie gewen het nie. Dit is waarskynlik die grootste rede dat Mansour Guardiola na Manchester toe gebring het. Wat ook ’n groot rol speel in Man City se welslae, is die spelers wat nader getrek is om die span se oorheersing te probeer vestig. Vincent Kompany, die klubkaptein, het reeds in 2008 aangesluit. Toe hy Manchester toe geskuif het, was die klub nog nie naastenby so goed soos nou nie. Kompany was een van die eerste spelers wat ingekoop het op die klub se nuwe filosofie en toekomsplanne. Spelers soos Yaya en Kolo Touré het almal geglo in wat City wou bereik en die brand help groei. Kompany lei tans ’n groep uitsoekspelers wat nie in Engelse sokker hul gelyke het nie. Met topspelers soos onder andere Sergio Agüero, Kevin de Bruyne, Gabriel Jesus, David Silva en Fernandinho gaan City beslis nog lank sake in Engelse sokker oorheers.