’N GEWESE fabrieksbaas wat ’n vermeende inbreker sewe keer laat skiet en toe aan die brand gesteek het, moet 20 jaar in die mang sit. Hy is gister in die Kaapse hooggeregshof gevonnis. Shabier Dalwai was die eienaar van Carece Tissues in Athlone toe Riedoh Hendricks op 9 Junie 2014 vermoor is. Dalwai het glo vir Hendricks (25) op die CCTV footage herken waar hy tools uit die fabriek steel. Dalwai het toe ge-order dat Hendricks gaan haal word. Sy medebeskuldigdes, Junaid Shaik en Samson Makula, het toe Hendricks by sy werk, Oliver’s Joinery in Athlone, opgespoor. Hy is na Dalwai se huis gevat. Daar is hy aangerand. Hendricks is later van kop tot tone in plastiek toegedraai, na Strandfontein gevat en in die bosse geskiet. Hy is daarna aan die brand gesteek. Dalwai is skuldig bevind aan moord. Shaik en Makula is net skuldig bevind aan ontvoering en aanranding. Nog drie mans is by die saak betrek. Dalwai het die mans gedreig om stil te bly oor die voorval. Shaik het uit vrees vir Dalwai verhuis. Twee ander werkers van Dalwai het vroeg in die saak staatsgetuies gedraai. Die saak teen ’n vierde beskuldigde, Godfrey Owies, is teruggetrek. In haar vonnisoplegging het regter Elizabeth Baartman gesê daar was niks buitengewoon aan Dalwai se persoonlike omstandighede nie. Shaik is drie jaar onder korrektiewe toesig geplaas en Makula ’n jaar. Hul huisarres het normale voorwaardes, wat insluit dat hulle nie van adres mag verander nie. Elkeen van hulle moet ook elke maand 16 ure gemeenskapsdiens doen. Die twee mag ook nie drank of drugs in die tyd van hul vonnisse gebruik nie.