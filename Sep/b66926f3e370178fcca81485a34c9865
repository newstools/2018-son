PLETTENBERGBAAI. – Sy is een van die oudste inwoners in die land, maar dié antie het nog baie woema. Ontmoet ouma Elizabeth Moodie van Kranshoek net buite Plettenbergbaai: Sy is ’n hele 108 jaar oud! Ouma Elizabeth, wat op 10 September 1910 gebore is, se verjaardagviering het Sondag al begin. ’n Familievriend van die Moodies, Leigh Dunn, sê ouma­ Elizabeth het Sondag middagete met haar jongste dogter, Linda Patterson, en skoonseun, Ben, gehad. Sy is in Botswana gebore en het sedertdien in onder meer Olifantshoek en Upington gewoon. Ouma Elizabeth was 18 toe sy getroud is. Haar man, Henry­, was toe 26. Die egpaar en hul kinders het in 1940 na Kranshoek verhuis. Oom Henry was 91 toe hy in 1996 oorlede is. Van die eerste mense wat haar Maandag gelukgewens het, was jare lange vriende Sylvia en Adolf Christian van die liefdadigheidsorganisasie St. Vincent de Paul. Gesond Sylvia skryf ouma Elizabeth se hoë ouderdom toe aan godsdienstigheid en ’n sterk gees. Dunn sê ouma Elizabeth weet nie hoe die binnekant van ’n hospitaal lyk nie, want sy was nooit siek nie. Sy dra nie eens ’n bril nie. Nie net is sy nog baie gesond nie, maar ouma Elizabeth is ook nog vol lewe, en veral lief vir dans, al hou die ou voete nie meer by nie. Sy was ál die jare ’n huisvrou vir haar kinders, Jacobus, Andrew, Stanley, Elsie, Irene, Ria, Violet, Henry, Alvin, Gail en Linda. Sy spog met 47 klein­kinders, 94 agterkleinkinders en 28 agter­agterkleinkinders – en sy ken elkeen se naam!