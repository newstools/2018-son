CALITZDORP. – Het mense ’n demoon afgeneem waar ’n meisie laas Saterdag verdrink het? Mense is nou so bang dat almal skoons zip kap oor die scary pics wat by die Calitzdorp Spa geneem is. Die tragiese verdrinking van Thelma-Lee Bezuidenhout (8) het hier op ’n reünie van die Van Wyngaardt-familie gebeur. Maar op foto’s van familielede wat naby die swembad staan, sit ’n bisarre swart figuur op die agtergrond langs die water. Verskynsel Een van die familielede se linkerbeen is ook met ’n tou vasgemaak – sonder dat hy daarvan bewus was. Familielede het dié verskynsel agtergekom toe hulle die Sondag ná die verdrinking na die foto’s gekyk het. ’n Kennis sê: “Daai warm waters van die swembaddens vat net lewens. Dis seker al die agste verdrinking. “Ek kry hoendervleis. Dis demone daai. Kyk na die waters ook ... Lyk asof daar ’n gesig in dryf. “Moet om vadersnaam nie my naam noem nie. Ek gaan niks sê nie.” Kakie Willemse, wat ook by die spa was, sê: “Ek het Saterdag so ’n snaakse gevoel daar gekry dat ek vir my vriend Johnny gesê het ek wil wegkom daar. “En Saterdagnag het dit vir my gevoel iets druk my vas.” Dawid Opperman, ’n kerkman, sê: “Dis die laaste dae. Die Bybel praat van demone. Ons stryd is nie net teen vlees en bloed nie, maar teen die bose geeste in die lug. “Hulle bestaan. Maar God beskerm sy kinders. Ons moenie vrees nie.” Ander mense glo weer die foto is bloot gedokter.