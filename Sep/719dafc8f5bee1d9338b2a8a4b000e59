DIT gaan alles oor hoe die Southern Kings vandag in die Nelson Mandelabaai-stadion teen Ulster afskop. In die Kings se vorige twee wedstryde het hulle gesukkel uit die blokke. Die Kings-breier, Deon Davids, het ’n paar veranderinge aan sy span gemaak met die hoop dat sy span vroeg op die voorvoet kan kom. Veranderinge “Ons weet wat verlede week teen die Dragons verkeerd geloop het en ons wil dit in ons eerste tuiswedstryd vermy,” sê Davids. “Ons wil goed begin hier – nie net vir die skare nie, maar sodat ons ’n beter kans staan vir ’n sege.” Davids het vyf veranderinge aan sy span gemaak. Een van die grootste veranderinge is dat die Kings-slot Bobby de Wee moet sorg vir impak van die plaasvervangersbank. “Dis iets nuut vir my, maar die coach het my gevra om dié week van die bank te help. Ek glo in wat die coach doen en daarom twyfel ek nie in sy besluite nie,” sê De Wee. Dit beteken die slot JC Astle kry weer kans langs sy spanmaat Schalk Oelofse. Die twee het goed saam gespeel in die Kings se Superrugby-veldtog. Die ervare Schalk Ferreira begin sy eerste wedstryd op loskopstut. Michael Botha is terug op heelagter en Yaw Penxe op vleuel. Die woelige skrumskakel Godlen Masimla, wat ’n goeie wedstryd teen die Dragons gehad het, kry ook kans om sy ding van die begin te doen. Die Kings is: Michael Botha, Yaw Penxe, Harlon Klassen, Berton Klassen, Bjorn Basson, Masixole Banda, Godlen Masimla, Andisa Ntsila, Tienie Burger, Stephan de Wit, JC Astle, Schalk Oelofse, Luvuyo Pupuma, Michael Willemse (k), Schalk Ferreira. PLAASVERVANGERS: Alandré van Rooyen, Xandre Vos, Justin Forwood, Bobby de Wee, Ruaan Lerm, Rudi van Rooyen, Martin du Toit, Ntabeni Dukisa. Ulster is: Will Addison, Craig Gilroy, Darren Cave, Stuart McCloskey, Henry Speight, Billy Burns, John Cooney, Nick Timoney, Sean Reidy, Marcell Coetzee, Kieran Treadwell, Allan O’Connor, Tom O’Toole, Rob Herring (k), Andy Warwick. PLAASVERVANGERS: Adam McBurney, Eric O’Sullivan, Wiehahn Herbst, Jean Deysel, Matty Rea, Dave Shanahan, Angus Curtis, Angus Kernohan.