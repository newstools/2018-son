DIT is nie elke dag dat haweloses ’n kans het om tyd in ’n gym te spend nie. Sowat 80 inwoners van die Elim-nagskuiling in Elsies­rivier het dié geleentheid gekry. Nou kan haweloses ook spiere bou. Die Universiteit Stellenbosch se Tygerberg-kampus het dit alles moontlik gemaak­ nadat hy toerusting aan die skuiling geskenk het. Volgens die bestuurder van die skuiling, Shafeek Ortell, het hulle dit glad nie verwag nie. “Die universiteit het gebel en gevra of ons belangstel in die toerusting en sonder enige twyfel het ek gesê, definitief,” sê hy. “Wie sou dink dat ’n skuiling­ nou ’n gym sal hê?” Ortell sê dis ’n baie welkome geskenk. Volgens hom geniet die inwoners dit en is baie opgewonde. “Hulle sou andersins nie die geleentheid gehad het om in ’n gym te oefen nie.” Die gym is sowat twee weke­ gelede geopen. Dit is baie motivating vir hulle wanneer organisasies, besighede en individue hulle ondersteun, sê hy. “Dit moedig ons aan om onsself elke dag te verbeter. “Elke bietjie wat ons kry, help die inwoners om hulle lewe te herbou en reg te maak om weer onafhanklik te wees” Ortell vertel talle van die inwoners het van die eerste dag af toe die toerusting afgelewer is, sommer begin oefen. “Dit is vir baie van hulle ’n manier om te ontspan. “Ons het ’n inwoner wat ’n gym instructor is en hy het vir almal gewys hoe om die toerusting te gebruik,” sê Ortell. “Dit sal beslis ’n meer healthy lifestyle skep tussen die inwoners,” sê hy.