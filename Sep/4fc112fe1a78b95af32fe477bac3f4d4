ROBIN Packham sal eers Vrydag hoor of hy weer op borgtog vrygelaat sal word. Robin (57) is Donderdag by sy huis in hegtenis geneem vir die beweerde intimidasie van staatsgetuies. Robin loop hof in verband met die moord op sy vrou, Gill. Haar verbrande lyk is op 22 Februarie in die boot van haar uitgebrande kar ontdek. Die staat voer aan sy is by hulle posh huis in Constantia aangerand en met ’n stomp voorwerp oor die kop geslaan. Robin staan ook tereg vir dwarsboming van die gereg. Op 9 Maart is hy op borgtog van R50 000 vrygelaat. Sy borgtogvoorwaardes het bepaal hy mag glad nie met staatsgetuies praat of in aanraking kom nie. Dié borgtogvoorwaarde het hy glo verbreek, waarna sy borgtog ingetrek is. Hy word sedert Donderdag in die selle van die Diep­rivier-polisie aangehou. Hy verskyn Vrydag weer in die Kaapse hooggeregshof.