’N ONBEKENDE ou het met ’n polisieman se kar weggery waarin sy Down-sindroom-seun nog gesit het. Ná ’n dag is die seun darem gevind, maar die kar is steeds missing in action. Dit is Woensdagmiddag in Oos-Londen gesteel. Volgens die polisie was AO Floyd Meyers, die pa van die vermiste, erg­ deur die gebeure getraumatiseer. AO Hazel Mqala, ’n polisiewoordvoerder, sê: “Vandag (Woensdag) omstreeks­ 16:00 het ’n blou Mazda 3 met die registrasienommer FFM 218 EC buite ’n motoronderdele-sentrum in Cambridgestraat gestaan. “Die motor se eienaar was in die winkel besig toe ’n onbekende man in die voertuig­ klim en daarmee wegry. “Die eienaar se 34-jarige seun, Ryan Meyers, was steeds in die kar.” Gisteroggend het ’n polisieman wat van diens af gekom het, ’n persoon naby die Cofimvaba-hospitaal opgemerk. “Hy het sy voertuig gestop en opgelet die persoon lyk net soos die vermiste persoon.” Volgens AO Mqala was Ryan koud en nat. Drukkies Die polisiebeampte het hom toe dadelik na die Cofimvaba-hospitaal geneem. “Hy (die polisiebeampte) het sy stasiebevelvoerder onmiddellik­ gebel en hom ingelig oor die persoon wat hy by die hospitaal afgelaai­ het,” voeg Mqala by. Die stasiebevelvoerder is by sy aankoms gegroet deur ’n baie gelukkige Ryan wat aan almal drukkies uitgedeel het. Die bestuur van die SAPD het hul waardering teenoor die gemeenskap uitgespreek vir hul betrokkenheid by die opsporing van Ryan. Die Oos-Londense polisie ondersoek ’n saak van voertuigdiefstal.