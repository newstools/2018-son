MET misdaad wat ons lesers se daaglikse lewe totaal oorgeneem het, is dit altyd fantasties om te sien daar is nog helde na wie ons jeug kan opkyk. Die nuwe Springbok-sensasie Damian Willemse het vandeesweek die skool waar hy sy rugby leer speel het, besoek. Hy het ’n oorweldigende ontvangs gekry. Die leerders het hom nogal met die All Blacks se haka verwelkom. Dit maak egter nie saak nie, want hy is hulle held. In ’n tyd waar gangsters en drug-base die rolmodelle van te veel jong mense geword het, speel sterre soos Damian ’n ontsettend belang­rike rol om ons jeug op te hef. Die losskakel wys jy hoef nie mense dood te skop nie, korrel liewer pale toe vir jou land. Jy hoef nie iemand te skiet nie, duik hom liewer plat op die veld. Die punte wat jy in sport score, is baie meer werd as die getal koeëls wat jy skiet om iemand se lewe te neem. Daar is nog baie Damians daar buite. Steek julle koppe uit!