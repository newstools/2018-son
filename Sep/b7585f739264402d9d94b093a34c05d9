DIE Springbokke se oorwinning Saterdag oor die All Blacks in Wellington was ’n groot skok vir baie rugby­ondersteuners. Veral aangesien die All Blacks sedert die begin van die 2010-seisoen ’n ongelooflike 54 van hul 57 toetse tuis gewen het. En dis ’n skok ook omdat die Bokke die laaste tyd so vrot vertoon het sedert Rassie Erasmus by Allister Coetzee oorgeneem het as die Bok-breier. So, dis beslis verstaanbaar dat niemand die Bokke ’n kat se kans gegee het om die wêreld se beste span in sy eie agterplaas ore aan te sit nie. In ál my jare as rugbyskrywer het ek die voorreg gehad om onvergeetlike rugbytoetse by te woon. Een daarvan is die eerste wedstryd van die Wêreld­beker-toernooi (WB) in 1995 toe Suid-Afrika Australië teen alle verwagtinge in op Nuweland getroef het. Dít het die Bokke ongelooflike selfvertroue gebied en Francois Pienaar (kaptein) se span het die WB uiteindelik op eie bodem verower. Met die WB in 2015 in Engeland was ek teenwoordig by waarskynlik die grootste opskudding nóg in inter­nasionale rugby. Dit was toe Eddie Jones (afrigter) se span, Japan, sy eweknie, Heyneke Meyer, se Bokke op 19 September in Bright­on met 34-32 verneder het. Dit was ’n besonder sur­realistiese ervaring wat ek nooit sal vergeet nie. As ’n Suid-Afrikaner was ek uiteraard skaam oor die Bokke se vertoning, maar dit was ’n merkwaardige wedstryd – veral omdat niemand die uitslag verwag het nie. Dit was ook goed vir die spel. Ek was ook gelukkig dat ek in Carisbrooke in Dunedin was toe Peter de Villiers se Bokke die manne in swart skouspelagtig met 30-28 getroef het. Ricky Januarie se skitterende wendrie in die doodsnikke is een wat ek nooit sal vergeet nie. ’n Jaar later, in 2009, was ek in Hamilton toe die Bokke die Drienasiesreeks beklink het. Die Bokke was toe ook met die rug teen die muur nadat die Wallabies hulle die vorige week in Brisbane oortuigend geklop het. Ek onthou nog hoe verlig die Kiwi’s was dat die vurige flank Schalk Burger hom ter elfder ure aan die span onttrek het weens ’n besering. Die Bokke het nietemin teen alle verwagtinge in geseëvier. Ál dié onvergeetlike toetse vergelyk glad nie met wat ek Saterdag in die Bokke se epiese sege van 36-34 aanskou het nie. Dit maak nie saak wat voortaan in die Rugby Championship gebeur nie, Suid-Afrika het sy eer herstel en weer eens gewys dat hy die beste in die wêreld kan klop. ’n Span bly maar altyd net so goed soos sy laaste wedstryd. Volg Adnaan Mohamed op Twitter.