WIE maakie jol vol?! Deejay Cammy maakie jol vol! As jy ’n lekker beat soek om ’n song van te maak, dan is Deejay Cammy net die regte persoon om mee te skakel. Dié 20-jarige deejay – regte naam Cameron Daniëls – van Elsies is volstoom besig om naam te maak in die musiekbedryf. Hy maak dit ook sommer gou duidelik hy sing nie self nie. Hy skep wel die backtracks wat die biscuits so lekker laat skud. Deejay Cammy het op 12-jarige ouderdom ’n liefde vir musiek ontwikkel. Sy pa, Marlon Daniëls, was ook destyds ’n deejay en het hom touwys gemaak in dié bedryf. Marlon het ook vir hom ’n DJ controller gekoop waarmee hy geleer het om musiek te mix. Klavier “Die mense het toe agtergekom ek kan musiek maak,” vertel Deejay Cammy. “Ek is toe gevra om te deejay by huispaarties, troues en verjaardagpaarties, maar ook events by skole.” Deejay Cammy ken ook van klavier speel. Ná sy matriekjaar in 2016 het hy vir ’n jaar aan die Academy of Sound Engineering in Kaapstad gaan studeer as ’n klanktegnikus. Hy het geleer van die tegniese aspekte van musiek en hoe om stages voor te berei vir musikante. “Ek het toe besluit om my eie musiek te maak. Ek het toe die software Fruity Loops op my rekenaar gelaai en toe begin om backtracks te maak. Ek gebruik die controller om die beat te mix. Ek skep die musiek vir niemand spesifiek nie. “Ek deel die musiek op Facebook, Instagram, SoundCloud en Whats­App. Musikante wat dan daarin belang stel, kan my dan kontak. “Of ek sal byvoorbeeld ’n musikant nooi om na ’n beat te luister. As hy of sy daarvan hou, kan hulle dit vat en ’n song daarvan maak.” Deejay Cammy doen beats in verskillende genres – house, hip-hop, reggae, gqom of enige beat waarvoor hy gevra word. “Ek behou die regte­ op die beats­. Onder dié opsie teken ek ’n kontrak met musikante wat backtracks wil hê. “Dan kry ek ’n persentasie van die royalties as die song klaar is en dit speel op die radio of die musiek word verkoop. “Andersins kan hulle dit once-off koop en dan daarmee maak wat hulle wil. Of hulle nou miljoene rande daarmee maak, ek het klaar my geld.” Hy sê baie plaaslike artists gebruik klaar sy beats – ouens soos Lenny Johnson van Ruyterwacht. “In die stadium gaan dit nie vir my oor geldmaak nie. “Ek wil net hê soveel moontlik artists moet my beats gebruik sodat my naam bekend kan raak daar buite. “Ek wil met soveel artists moontlik saamwerk.” Bekende kunstenaars en up-and-coming sangers kan hom gerus kontak by 061 883 4765.