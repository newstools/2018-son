DIE kinders van vandag het tendencies. Neigings waarvoor my ma lankal peper in my mond sou gesit en my sitvlak warm sou gemaak het. In my dae was daar nie ’n Kinderlyn wat ek kon bel om oor my ouers te kla nie. Waar het jy gehoor jy sê vir jou ma jy laik nie die kos nie, sy moet iets anders kook? Sy sal jou lekker vertel jy kan gaan gras eet. Werk jy vir die kos, kyk jy in die baas se oë? Moenie vir jou kom cheeky hou nie. Jy betaal nie rent vir die dak nie. Klink bekend? Ons word meegesleur deur die maalkolk van onmiddellike bevrediging. Ons ontbreek die vaardigheid van uithou en aanhou. As dit nie nou kom nie, is dit nie die moeite werd nie Wyle Leo Buscaglia, die opvoeder, skrywer en filosoof, skryf in een van sy boeke oor “instant gratifica­tion”. Ons leef in ’n tyd waarin almal alles NOU wil hê. Ons begryp nie dat onmiddellike bevrediging nie die oplossing is vir langdurige genot of vir jou ’n dieper bevrediging bring nie. Hoe sê die ou mense: Dit kom te maklik en jy kan dit dan nie waardeer nie. Daar hoor ek van mev. Yvonne Blaauw, ma van twee van Wellington, wat 16 keer vir die boerewors-kompetisie ingeskryf het. Vanjaar is sy die boerewors-koningin. Sestien keer! Die meeste deelnemers sou al huis toe gegaan en iemand anders se wors gaan koop het. Maar sy het aangehou en uitgehou en nie vir ’n handout gewag nie. Imagine jy het uit jou matriekeksamen gestap en die vraestel opgeskeur, want jy het nie kans gesien daarvoor nie. Studente aan die Universiteit van Limpopo het ’n klastoets geboikot omdat dit na bewering te moeilik was. Waaaaattttt? Jy wil nie skryf nie, want die toets is te moeilik en nou boikot jy dit? En dit nogal studente van die onderwysfakulteit. Die vraestelle is opgeskeur terwyl hulle uit die lokaal stap. In hulle verweer sê die studente ook die omslag van die vraestel was misleidend en dit het gelyk soos die verkeerde vraestel. Maar wag, daar is meer. In ’n videogreep sien jy ’n student in ’n blou rokkie, al dansend, soos ’n wafferse kulkunstenaar klaarblyklik studienotas uit haar bra uithaal. Hulle beweer die toets is opsetlik moeilik opgestel en hoe kan die lecturer vir hulle filosofie leer as hy dit kwansuis self nie verstaan nie? Moenie eens praat van die mediese studente wat in Mbombela, Mpumalanga, ’n optog na die wetgewer gehou het nie. Hulle kry sedert 2016 opleiding in Rusland, maar wil nie verder aan die program deelneem nie, want die toerusting en infrastruktuur by die Mediese Universiteit Astrakhan is glo gebrekkig. Hulle dink nie hulle gaan gehalte-dokters wees nie en bevraagteken die geloofwaardigheid van die mediese skool. Ek dink hulle het laas oor die kos gekla. Die lewe kan soms ongenaakbaar wees. Soet en suur. Ons moet ons kinders leer om te oorleef en street-smart te wees. Hulle moenie so maklik tou opgooi nie. LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder­werpe waaroor hulle gesels.