DIE Madibaz was Maandag in die Nelson Mandela-Universiteit se binnenshuise sportsentrum op die oorlogspad. Hulle het Maties met 46-36 in hulle laaste netbalwedstryd in die Varsity-reeks geklop. Die wedstryd is teen ’n vinnige tempo gespeel en die spelers het selde kans gehad om asem te skep. Kort ná die begin van die wedstryd het die Matie-span baie sterk aangeval nadat die Madibaz ’n paar hanteerfoute gemaak het. Dit was ’n punt-vir-punt- wedstryd in die eerste kwart. Maties het die voorsprong tot aan die einde van die kwart behou en met net 9-8 voorgeloop. Dit is egter in die tweede kwart waar die Madibaz hulle staal begin wys het. Die Madibaz het 18 punte aangeteken en Maties het net vyf by hulle totaal gevoeg. Ná rustyd het die Madibaz verseker hulle bly voor en dit het Maties gefrustreer. Die Madibaz het hulle power play goed benut kort voor die einde. Hulle het ’n plan gehad en gewag om hulle power play tot op die laaste paar minute van die wedstryd te neem. Dit het verseker dat die Madibaz hulle voorsprong behou het totdat die eindfluitjie geblaas is. Die Madibaz sluit nou die seisoen af in die derde plek – op 26 gelyk met Tuks, wat in die tweede plek is. Gely Die Madibaz het ’n tuishalfeindstryd misgeloop as gevolg van ’n doeleverskil met Tuks. Die Madibaz en Kovsies is ook die enigste twee spanne wat dié seisoen net een nederlaag gely het. Die Madibaz sal Tuks egter weer moet pak in die halfeindstryd op 1 Oktober in die Tuks-stadion. Hulle het Tuks vroeër in die seisoen geskok deur hulle goed te klop. Hulle sal dieselfde vertoning moet lewer om hierdie gesoute span weer uit te stof.