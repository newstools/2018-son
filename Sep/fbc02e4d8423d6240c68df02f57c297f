’N KIND se seerkry en dood is iets wat cops onderkry. Die image van weerlose, bloeiende kinders op misdaadtonele laat polisie­beamptes snags wakker lê. Só vertel ’n cop wat al 14 jaar ’n bloue is, gister. Volgens hom het hy die afgelope jaar in sy loopbaan die meeste misdaad nóg gesien waarby kinderslagoffers betrokke was. Hy bly anoniem omdat hy nie amptelik met die media mag praat nie. Die bloue vertel hoe hy al tieners, bogsnuiters van net 16 en 17 jaar, moes arresteer oor hulle by moorde betrokke was. Beskerm Die hartseerste vir hom is om uitgeroep te word na tonele waar kinders so jonk as nege jaar raak geskiet is. Die cop sê hy glo dis omdat kinders nie teen sulke goed beskerm word nie. “Ons probeer regtig hard om te keer. “Maar ons polisie­lede benodig die hulp van die gemeenskap.” Die man in blou sê hulle kry nie genoeg berading oor die goed wat hulle so daagliks sien en beleef nie. “Ons is mens en voel ook die pyn as daar ’n kind betrokke is.” Die ervare cop beskryf die gevoel van sulke tonele as ’n pyn wat tot in jou hart trek. Hy sê: “Ek kan beslis bevestig – misdaad waarby kinders betrokke is, het vermeerder.”