DIE belegger wat Oompie hof toe gesleep het, is ander 4th Power-beleggers se hero. Christopher Martin het onlangs suksesvol sy R15 000 by David “Oompie” Cupido teruggeëis. En nou het van die ander beleggers hom ook hof toe gesleep. Die hof vir klein eise in Bellville het Cupido gewaarsku om Martin maandeliks R3 000 te betaal. As hy nie hierby hou nie, sal die hof sy huis of sy kar vat. Na dié oorwinning het beleggers van oral Martin gekontak. Een van hulle, Brendan Williams, van die Paarl, het hom ook laas week tot die hof vir klein eise gewend. Williams is vasbeslote om ook sý R15 000 van 4th Power terug te kry. Volgens Williams het hy eers R5 000 aan Cupido gegee en daarna nog R10 000 van sy swaarverdiende spaargeld. Williams sê Cupido het twee jaar gelede ’n voorlegging aan hom gedoen dat hy fabelagtige hope geld sou uitkry vir sy investment. Miljoene Hy vertel: “Ek het myself kort gemaak om die geld aan Oompie te gee. “Volgens die tabel sou ek miljoene kry. “Tot hierdie dag was daar nog geen uitbetalings nie.” Williams sê alle pogings om Cupido in die hande te kry, het misluk. Hy sê: “Wanneer ek bel, het hy nooit sy foon geantwoord nie. “Agterna was dit net beset. “Ek het al verskeie kere probeer om na sy huis te gaan, maar elke keer kom ek net voor dooiemansdeur.” Williams sê die hof het beveel dat Cupido binne 14 dae op sy aansoek moet reageer. Anthony Snyers van Grabouw het R8 000 in 4th Power belê en sy ma R5 000. Snyers het R5 000 van sy spaargeld gebruik en die res sommer van sy salaris. Hy vaar uit: “Ek soek my geld. Ek wil niks hoor nie. “Ek wag nou al hóé lank vir my geld.” Snyers sê sy ma beplan ook regstappe teen Oompie. Danny Hoolaus van Graaff-Reinet het hom nog leliker vasgeloop toe hy R180 000 van sy uitbetaling ná sy egskeiding vas belê het. Hoolaus wag ná twee jaar steeds op ’n uitbetaling. Hy sê 4th Power het aangekondig daar gaan op 29 September ’n vergadering gehou word. As hulle dán nie ’n blye boodskap oor hulle geldjies kry nie, gaan hy hom ook tot die hof wend. Ronel Pullen, Cupido se persoonlike assistent, sê dit is die Valke se skuld dat Cupido nie die beleggers kan uitbetaal nie. Sy sê: “Vra sommer die Hawks om tafel toe te kom om die red flags by die banke en Reserwebank te remove sodat mnr. Cupido sy onskuld kan bewys. “Hoe moet mnr. Cupido aan SA wys hy kan betaal as die owerhede en banke hom oral blokkeer?”