BESTE Bruno Ek is op 10 Februarie 1961 gebore en my man op 18 Junie 1966. My huwelik is op die rotse en gaan deur ’n verskriklike moeilike tyd. Die egskeiding is al ’n paar keer uitgestel en dit beweeg ook nie vorentoe om klaar te maak nie. Ná ’n groot operasie wat suksesvol was, weier my man om gereeld medikasie te gebruik en hy drink baie. Die familie is al deur hel en almal in die familie is nou deurmekaar en kom nie meer goed oor die weg nie. Hy wil niks te doen hê met sy kinders nie en sit net op ’n hoop en leef in ’n diep depressie. Hy is finansieel ook in ’n slegte posisie. Wat hou die toekoms vir my en my kinders in? Sal ek weer geluk vind? Ek is so moeg gesukkel. – Anoniem Jy is onder die Westerse teken van die Waterdraer gebore en onder die Oosterse teken van die Rot. Jou man is onder die Westerse teken van die Tweeling gebore en onder die Oosterse teken van die Vuurperd, wat ’n baie sterk teken is en met hardkoppigheid geassosieer word. En hier lê die probleem. Jy kom goed met almal oor die weg en wil net hê almal moet gelukkig wees. Jy is verskriklik gestres oor die negatiewe situasie in die huis. En die jaar is nog erger, want dis die Jaar van die Hond en die Hond haat Rotte. Die Hond hou van Perde, maar nie die Vuurperd nie, want daardie vuurelement maak die Hond heeltemal histeries. Vanjaar moet jy vasbyt en jou grootmensskoene aantrek. Jy moet baie dikvelliger raak, want ek sien jou man hou julle gyselaar met daai depressie. Hy speel ongelukkig die slagoffer hier. Jy moet God vra om jou die krag te gee om sterk te staan teen die manipulasie. As jy sterk staan, sien ek dat die egskeiding binne twee maande weer rigting sal kry. Volgende jaar is die Jaar van die Vark, wat ’n huisdier is en baie familievas is. Ek sien dat jou man dan al aanbeweeg het en uitgetrek het. Maar tot dan moet jy sterk wees. Volgende jaar sal ’n gelukkiger jaar vir jou gesin wees, want dan is daai wrywing weg. Ek sien ook dat daar dié tyd volgende jaar weer bande gevorm sal wees tussen jou eks en die kinders. Sterkte!