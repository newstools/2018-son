IEMAND het hom op 9 Junie grusaam met ’n krieketkolf voor sy ma se huis in Parowvallei doodgeslaan. Maar daarna het die moordwapen blykbaar ’n maand ongemerk net daar in haar tuin gelê. Die kolf het net ’n paar meter van die toneel gelê waar Angelo Fisher (39) sy lewe verloor het. Angelo se ma, Veronica, soek nog antwoorde. Fisher sê gille van buite het haar omstreeks 03:10 die oggend van 9 Junie wakker gemaak. “Ek het ’n geskree gehoor en ‘doef’ en weer ’n geskree en ‘doef’.” Haar een seun het toe kom sê Angelo lê voor op die sypaadjie. Volgens Fisher het van die bure ook kom kyk. Die cops wat oorkant die huis bly, was ook daar. “Mense het die ambulans gebel, maar dit het lank gevat voordat hulle uitgekom het.” Sy vertel haar seun het op sy maag gelê en daar was ’n wond aan sy kop. Toe sy aan sy nek voel vir ’n polsslag, was dit baie flou. Die bekommerde ma het toe die bloed met ’n nat handdoek probeer keer. Sy het ook Angelo se girlfriend gebel. Dié was by hom toe hy gesterf het. Volgens Fisher was haar seun se selfoon en sy besittings nog by hom. “Ons kon sien daar was twee boodskappe. Die ondersoekbeampte het net ’n foto van die boodskap geneem en dit gelos.” Van toe af het sy gesukkel om inligting te kry. Sy sê ’n nuwe ondersoekbeampte het oorgeneem en sy het haar moeg gesukkel om hom in die hande te kry. Nadat sy die lyne warm gebel het, het sy die snaar één keer gekry. Hy het gesê hy kom haar op 22 Augustus sien, maar daarvan het dadels gekom. “My seun het op 6 Julie in die tuin struike gesny toe hy op die bat afkom. Ons het dit in ’n plastieksak gesit en die polisie gebel. Hulle het dit eers op 9 Julie kom haal.” Fisher sê sy verstaan die cops is oorlaai, maar hulle moet haar net op hoogte hou. “Hoekom is die cops so rustig? My seun is dood. Ek wil weet hoekom my seun met ’n cricket bat doodgeslaan is.” Fisher sê die ondersoek­beampte was toe eindelik Woensdag by haar huis. Sers. Noloyiso Rwexana, polisiewoordvoerder, sê die cops ondersoek die saak.