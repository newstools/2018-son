TOE bewerings van staats­kaping tydens oudpres. Jacob Zuma se ampstyd kop uitgesteek het, het Warren Goldstein, hoofrabbi, gevoel iets moet in die Joodse gebed vir die regering verander. Dié gebed word Saterdae landwyd in sinagoges opgesê. Goldstein het laas jaar besluit om die “Gebed vir die Republiek van Suid-Afrika” te verander sodat dit ’n gedeelte oor moraliteit sou insluit. “Met Zuma as president was ek nie uit ’n morele oogpunt meer in staat om vir sy welstand te bid nie, so dis hoekom die bewoording verander is,” sê hy. Die hoofrabbi het vandeesweek aan News24 vertel hy het die ou weergawe van die gebed weer ingestel toe Cyril Rama­phosa president geword het.