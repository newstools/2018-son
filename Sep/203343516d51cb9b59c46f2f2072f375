IN GEMEENSKAPPE waar mense geteister word deur bendebedrywighede en ander sosiale kopsere, kán lag die beste medisyne wees. Só glo Cathleen du Plessis van die Belhar Youth Development Forum (BYDF). Du Plessis se BYDF is tans besig om ’n comedy show te reël om inwoners se spirits bietjie te uplift. Dié event gaan op 28 September in samewerking met die Wes-Kaapse departement van sport en ontspanning aangebied word. “Ons mense kom nie altyd uit by plekke soos ArtsCape en die Baxter nie,” sê Cathleen. “Veels te veel mense in ons community is bedroef oor die dinge wat hulle daagliks moet deurmaak. “Ons wil hulle ’n bietjie opkikker met ’n aand waar hulle van hulle probleme kan vergeet.” Sy sê dit gaan egter nie net oor lag dat die trane rol nie. “Ons wil ook ’n platform skep vir jong, aspiring komediante om hulle staal te wys en hulle te laat sien dat jy ’n beroep uit komedie kan skep. “Komediante wat gaan optree, soos Wayne McKay, gaan nie net hulle ding op die verhoog doen en verdwyn nie. “Hulle gaan ook aan die jonges se talent skaaf.” Oudisies vind op 15 en 22 September in die Hugenote-saal in Huguenotestraat in Belhar plaas. Kaartjies vir die show op 28 September sal R100 per persoon beloop.