CHIPPA United sal op sy stukke moet wees teen Golden­ Arrows vandag in die Prinses Magogo-sta­dion. Abafana Bes’thende gaan die Chilli Boys beslis nie in dié stadion­ soos royalty behandel nie. Só maan Arrows se Wayde Jooste, wat oorspronklik van die Baai is, oor hulle wedstryd in die Premier-sokkerliga (PSL). Dit is nou nadat Arrows Woensdagaand tuis met 0-1 teen Mamelodi Sundowns vasgeval het. Jooste meen hulle kan nie toelaat dat dit twee keer in ’n ry gebeur nie. Hy sê: “Ons skuld basies ons ondersteuners. Ons het nie te goed teen Highlands gespeel nie en toe verloor ons ook nog teen Sundowns. “So, ons sal maar net teen Chippa daarvoor moet vergoed­.” Ongelukkig Jooste meen behalwe vir die wedstryd teen Highlands, speel die span heel skaflik. En teen Sundowns, sê hy, was Arrows “net ongelukkig hier en daar met doele en ’n paar besluite. “Ek het baie hard gewerk om sterker te word, so ek dink ek word beloon vir die werk. “Dis egter belangriker dat die span goed speel. Ons weet dit gaan moeilik wees om Chippa te breek.” Jooste voorsien dat die Chilli Boys onder Eric Tinkler, hulle nuwe breier, dalk net ’n bietjie anders as voorheen sal speel. Daaroor voeg hy by: “Ons sal maar Saterdag sien hoe hulle­ die wedstryd gaan benader.” Arrows (12de uit 16 spanne) en Chippa (14de) het sover nog net een oorwinning elk behaal. ’n Enkele punt skei hulle.