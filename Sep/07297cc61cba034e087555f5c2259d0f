Eenheid Het Mag van Blackheath skryf (brief verkort): Wanneer leerders oor haarstyle betoog, staan die onderwysdepartement se deure wawyd oop. Wanneer opvoeders kla leerders rand hulle aan, word die opvoeders ondersoek, eerder as om bygestaan te word. Die moord van die opvoeder in Johannesburg is soos water op ’n eend se rug vir die departement. Al wat hy kan doen, is om berading te bied. Dit gaan nie die vermoorde opvoeder terugbring nie. Soos ek die departement ken, gaan hy kyk wat die onnie gedoen het om die leerder tot dié daad te dryf. Op 18 September het onnies swart klere gedra uit simpatie vir ons kollega. Ons moet eintlik elke dag swart klere dra, want in ons professie voel dit asof die dood saam met jou loop – en die onderwysdepartement is die begrafnisondernemer. Op 16 Junie 1976 het leerders opgestaan vir hul regte en 23 leerders het gesterf, insluitend Hector Pieterson. Die tyd het aangebreek dat ons as opvoeders in opstand kom teen leerders en die onderwysdepartemente. Ons as opvoeders is opgeoffer aan leerders om geslag te word terwyl die departement toekyk. Ons almal weet daardie moordenaar-leerder gaan lig daarvan afkom. Sielkundiges gaan in sy guns praat. Gebroke huis, slegte vriende en daai soort snert. Daar gaan nie gefokus word op die vermoorde se gesin nie. Nóg ’n probleem by skole is onsimpatieke prinsipale, wat dissiplinêre probleme net op die opvoeders blameer. Hulle vergeet hulle was ook op ’n tyd opvoeders. Hulle is nou soos die ANC wat alles in die land op apartheid blameer en geen verantwoordelikheid aanvaar nie. Sulke prinsipale walg my, want hulle het hulle siel verkoop en dít vir ’n posisie. Ek wil aan die WKOD ’n uitdaging stel. Kom uit julle kantore en kom neem vir ’n maand waar as klasopvoeder by ’n skool op die Kaapse Vlakte, waar die koeëls elke dag vlieg en sekere leerders die leerkragte met messe en pangas dreig. Kom uit julle comfort zone. Gaan die dood van daardie opvoeder verniet wees? Of gaan ons net nou lawaai en emosies toon, en eers weer ons stemme laat hoor wanneer daar ’n volgende slagoffer is?