DIE ontploffing van hartseer sal ag families nooit weer los nie. Rheinmetall Denel Munition­ (RDM) het gister ’n amptelike gedenkdiens gehou vir die ag slagoffers wat in die onlangse tragedie omgekom het. Die ontploffing op 3 September was ’n gevolg van ’n mengproses van plofstof wat verkeerd geloop het. Jason Hartzenberg (22), Nico Samuels (41), Bradley Tandy (19), Jamie Haydricks (24), Triston David (22), Steve Isaacs (51), Mxolisi­ Sigadla (40) en Thandol­wethu Mankayi (27) het in die voorval gesterf. Die heftige ontploffing kon tot so ver as die Strand gevoel word en het die fabriek totaal in puin gelê. Dit is glo die ergste ontploffing wat die afgelope tien jaar by Denel plaasgevind het. Familielede en vriende het hartseer gehuil op die roudiens. Helen Zille, die Wes-Kaapse premier, was onder die hooggeplaastes wat die diens bygewoon het. Norbert Schulze, die CEO van RMD, het gister families verseker hulle sal saamstaan met hulle in die hartseer tyd. Shulze sê: “Vir die afgelope 15 jaar wat ek in Suid Afrika woon, voel ek deel van die gemeenskap. “Al die werkers se lewens tel. As ons saamstaan, sal ons as een deur die tragedie kom en vorentoe kan beweeg.” Jacob Jaftha, wat die afgelope 40 jaar by Denel­ werk, sê ondanks die tragedie voel hy veilig om vir Denel te werk. Zille het die families bemoedig. “Ek weet die families het meer vrae as wat daar antwoorde is. “Die tragedie het die gemeenskap bymekaar gebring.” Die families van die slagoffers het hulde gebring aan die afgestorwenes. Jamie Hendricks se familie het hom as ’n joker beskryf wat lief was vir dans en fietsry. Jason Hartzenberg het daarvan gehou om kinders te leer dans. Triston David het van karate gehou en het sy eie gym by die huis gehad. Thandolwethu Mankayi was ’n sportliefhebber en Mxolisi Sigadla het van jazz gehou. Steve Isaacs was ’n operateur en het in 2009 ’n spanleier geword. Die jongste slagoffer, Bradley Tandy, was ’n operateur en ook ’n sportliefhebber. Sy familie sukkel om te verwerk dat hulle hom so jonk al aan die dood afgestaan het. 