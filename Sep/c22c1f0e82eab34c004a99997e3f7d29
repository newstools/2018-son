BANYANA Banyana het hulle plek in die eindstryd van die Cosafa Challenge gister in die Wolfson-stadion vroeg verseker. Banyana het die dag goed afgesluit met ’n 2-0-sege in hulle halfeindstryd oor Uganda om te verseker hulle pak Kameroen in die eindstryd. Dit was nadat Kameroen Zambië vroeër in die dag met 1-0 geklop het om eerste­ sy plek in die eindstryd te bespreek­. Banyana het geen tyd gemors nie en Uganda onmiddellik begin aanval. Die taktiek het ook vinnig vrugte afgewerp toe die kranige doelskieter Linda Motlhalo ná net vyf minute Banyana se eerste doel aangeteken het. Dit was Motlhalo se vierde­ doel van die toernooi. Dit verseker dat sy die top-doelskieter­ is met een doel meer as Mpeh Bissong­ van Kameroen. Ná die doel het Banyana die druk net erger toegepas, maar nie so maklik verby Uganda se doelwagter gekom nie. Banyana het verskeie kanse op doel gehad, maar Uganda se doelwagter het alles maklik gekeer. Uganda het weer gesukkel om op die aanval te kom en amper nooit Banyana se verde­diging gepla nie. Dit het beteken die rustydtelling was 1-0. Ná rustyd het Banyana met dieselfde erns aangeval. Dit het glad nie lank gevat voor hulle ’n tweede doel aangeteken het nie. Dié keer was dit die doelskieter Jermaine Seoposenwe se beurt. Banyana het net te veel ervaring vir Uganda gehad. Die uitslag beteken Ban­yana speel môre in hulle sesde agtereenvolgende Cosafa Challenge-eindstryd.