CHESLIN Kolbe se insluiting by die Springbok-groep het baie rugbygeesdriftiges onkant gevang. Ek moet sê toe ek Vrydagoggend hoor dat die 24-jarige heelagter Rassie Erasmus se groep Springbokke gehaal het, was ek aangenaam verras. Dis nie omdat ek dink Kolbe is nie goed genoeg om internasionale rugby te speel nie. Ek was verras omdat ek oortuig was daarvan dat Erasmus nie dapper genoeg sou wees om Kolbe te kies nie. Dis omdat Kolbe maar 1,72 m lank is en ’n skamele 74 kg weeg. En daar was nog altyd ’n wan­opvatting in Suid-Afrikaanse rugby dat sommige spelers net eenvoudig te klein is om toetsrugby te speel. Kolbe het 49 Superrugby-wedstryde vir die Stormers gespeel. Dié blitsbuks het weekin en weekuit gewys hy is goed genoeg om met die beste spelers van Aus­tralië en Nieu-Seeland saam te gesels. En toe Kolbe die Kaapse franchise in 2017 verlaat het om sy loopbaan by Toulouse in die Franse Top14-kompetisie voort te sit, het ek gedink dié opwindende jong speler se ongelooflike talent is finaal verlore vir SA rugby. Sedert die vlugvoetige spoedvraat sy buiging vir Toulouse gemaak het, het hy redelik gou ’n groot gunsteling onder die Franse toeskouers geword. In talle videogrepe op YouTube kan ’n mens jou verwonder aan Kolbe se ongelooflike aanvallende vaardighede van gebroke spel. Daar is ook hoogtepunte van duikslae waarin hy spelers wat heelwat groter en swaarder as hy is, lak. Wat egter van hom so ’n gevaarlike speler maak, is sy vermoë om ver­dedi­gings­linies aan flarde te skeur. Suid-Afrika moet nog vier toetse in die Rugby Cham­pionship speel: twee elk teen Australië en Nieu-Seeland. Erasmus het voor sy span se vertrek na Australië gesê hy sal Kolbe beslis speelkans bied. As Willie le Roux ’n be­sering opdoen, is daar tans nie ’n spesialis-heelagter in die groep nie. Erasmus het gesê hy sal ook Damian Willemse as ’n heelagter oorweeg, maar tot dusver is Willemse net as ’n plaasvervanger-losskakel aangewend. Kolbe het al baie bewys hy kan enige posisie in die agterste driehoek speel. Daar is ’n gevoel dat Kolbe die Bokke se agterlyn dieselfde di­namika kan bied as wat Damian McKenzie dié van die All Blacks bied. Nes McKenzie het Kolbe die vermoë om iets van niks in die spel te skep – dís waarvoor Steve Hansen, die All Black-af­rigter, McKenzie benut. Hopelik bied Rassie vir Kolbe die vryheid om ’n aanwins te wees met sy eie brand van magic.