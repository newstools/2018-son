ONS Mej. Suid-Afrika gaan nou ook mense in Amerika bewus maak van tuberkulose. Tamaryn Green het onlangs haar veldtog #BreakTheStigma bekend gestel en haar storie oor tuber­kulose met ons gedeel. Ek lees op Channel24 die mediese student in haar finale jaar is na die 73ste United Nations General Assembly in New York genooi om te kom praat. By die geleentheid gaan Mzansi se mooiste meisie gesels oor haar persoonlike stryd met dié siekte. Dankbaar Daarna vind ’n geskiedkundige vergadering plaas waar wêreldleiers na verwagting ’n gekoördineerde strategie gaan uitwerk oor hoe om TB te pak. Hierdie is die Verenigde Nasies se eerste high level-vergadering oor tuberkulose. “Ek is baie dankbaar dat ek die mag van Mej. Suid-Afrika het. Hierdie platform is soveel groter as wat ek my ooit kon voorstel. “Ek is ook baie opgewonde daaroor dat ek in New York by die launch gaan wees van die United Na­tions Nelson Mandela Peace Summit, wat op wêreldvrede fokus. Dis om Madiba se eeufeesvieringe te celebrate en dit gaan op ons Erfenisdag plaasvind,” sê Green. Die girl van die Paarl gaan nog sommer diep spore trap.