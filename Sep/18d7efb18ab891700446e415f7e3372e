ISRAEL Folau is terug in die Wallaby-groep. Hoewel daar twyfel oor die fiksheid van dié heelagter is, het Michael Cheika, Australië se breier, Folau steeds in sy groep ingesluit. Cheika is onder groot druk en is desperaat om sy Rugby Championship-veldtog op koers te kry ná twee agtereenvolgende nederlae teen Nieu-Seeland. Folau, het die tweede stryd teen die All Blacks weens ’n enkelbesering misgeloop. Hy het Vrydag die eerste begin oefen. Sy kanse is glo 50 persent dat hy wél Saterdag in Brisbane teen die Springbokke sal speel. Cheika het ook die Brumbies se Rory Arnold sowel as die Reds se spelers Brandon Paenga-Amosa en Caleb Timu ontbied. Arnold het verlede jaar laas vir die Aussies gespeel en maak sy terugkeer ná ’n rits goeie vertonings vir sy klubspan. Paenga-Amosa en Timu het in die Junie-toetsreeks teen Ierland gespeel. Hulle was nie in die groep wat teen die All Blacks verloor het nie. Daar heers egter ook kommer oor die stut Taniela Tupou, wat met ’n dyspierbesering sukkel. Suid-Afrika en Argentinië het tot dusver elk een sege in die reeks behaal. Maar albei moet nog teen die All Blacks speel. Voorspelers: Allan Alaalatoa, Rory Arnold, Adam Coleman, Folau Fainga’a, Ned Hanigan, Michael Hooper (k), Sekope Kepu, Tolu Latu, Brandon Paenga-Amosa, David Pocock, Tatafu Polota-Nau, Tom Robertson, Izack Rodda, Pete Samu, Rob Simmons, Scott Sio, Caleb Timu, Lukhan Tui, Taniela Tupou. Agterspelers: Tom Banks, Kurtley Beale, Is­rael Folau, Bernard Foley, Will Genia, Dane Haylett-Petty, Reece Hodge, Marika Koroibete, Jack Maddocks, Nick Phipps, Joe Powell, Matt Toomua. – Netwerk24