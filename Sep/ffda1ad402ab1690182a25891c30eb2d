DIE Wes-Kaapse premier het die families van die ag Denel-slagoffers gister besoek. Helen Zille het hulle ver­seker die Wes-Kaapse regering ondersteun die ondersoek na die oorsaak van Maandag se ontploffing by Macassar. “Die Stad Kaapstad se rampbestuur is direk betrokke by Denel se ondersoekspan om uit te vind of enige veiligheidsmaatreëls verontagsaam is. “Dit is nog onduidelik wat verkeerd geloop het. Alles sal gedoen word om ’n soortgelyke tragedie te voorkom. “Die families is nog erg getraumatiseer en probeer nog alles verwerk.” Volgens die ANC-raadslid Rhoda Bazier het Denel gister ’n voorlegging aan die families gedoen oor waar die slagoffers gewerk het en die tipe werk wat hulle gedoen het. Bazier het gesê: “Denel het die families van die slagoffers verseker die maatskappy sal hulle finansieel bystaan. “Die families het DNS-toetse ondergaan om te help om hul geliefdes te identifiseer.” Weens die aard en slag van die ontploffing twyfel Ba­zier of daar enige lyke sal wees om uit te ken. Denel het die families gevra om nie verder met die media te praat nie.