MET hulle suits aan het hulle die modderige paadjies van Vastrap in die Baaise noordelike gebiede ingevaar. Mongameli Bobani, burgemeester van die Nelson Mandelabaai-munisipaliteit, burgemeesterskomiteelede en ander raadslede het gister dié informele nedersetting besoek om met die inwoners te praat oor hulle griewe. Van die inwoners bly al meer as 10 jaar op die vlakte. Daar is geen water, huise, toilette of emmert­oilette nie. Die inwoners trek ook onwettig krag. Verlig “Ons het besluit om vandag saam met beamptes en burgemeesterskomiteelede na julle toe te kom. Mense kan nie in dié area lewe nie. “Daar is nie toilette nie; nie eens buckets nie. Mense moet hulle nood in die bos verlig. Daar is nie (wettige) elektrisiteit nie. Dit lei tot die hoë misdaadsyfer in die area,” het Bobani gesê. Siphiwo Busakwe, ’n inwoner, het vertel: “Dít is geen manier vir ’n mens om te lewe nie. Ons shacks is koud, al reën dit nie. Dis asof ons in die opelug slaap. “Ons smeek. Ons het ons lewe baiemaal in gevaar gestel deur te toi-toi vir beter behuising. Ons het kinders hier, maar dis gevaarlik. “Ons het dumping sys­tems hier, enige plek en oral. Mense gooi hulle ‘toilette’ voor ons shacks uit. “Dis volgende jaar verkiesing. Vir wie moet ons stem? Mense gaan hierheen kom en campaign, maar ons sal nie in staat wees om vir hulle te luister nie. Dienste is in jare nie gelewer nie.” Marlene Booysens is in ’n rolstoel. “Ek bly in die blou con­tainer. Daar is geen vensters in my plek nie. Ek moet borde by my vensters sit. “Wanneer dit reën, is my plek nat. Ek kan dit nie meer vat nie.” Bobani het gesê hulle gaan nie dadelik die antwoord hê nie, maar sal die situasie bespreek om te kyk hoe hulle kan ingryp. Tshonono Buyeye, onderburgemeester, het gesê: “Van die probleme wat ons gesien of van gehoor het, kan nie oornag opgelos word nie. Maar daar is kwessies wat dringende ingryping verg. “Ons belowe om terug te kom om die ver­andering te sien.” Hy het die mense gevra om nie meer te toi-toi nie. Andile Lungisa, burgemeesters­komiteelid vir infrastruktuur, ingenieurswese, elektrisiteit en energie, het belowe beamptes van sy afdeling sal Vastrap se probleme met die Metro se afdeling vir menslike neder­settings bespreek. Andile Mfunda, burgemeesterskomiteelid vir menslike nedersettings, sê hulle moet die layout finaliseer voordat hulle daar huise kan bou. Litho Suka, burgemeesterskomiteelid vir veiligheid en sekuriteit, was ook daar. Suka het oor die hoë misdaad in Vastrap gesê: “Ek gaan praat met die polisie, metropolisie en ander sekuriteitsgroepe sodat hulle hier kan patrolleer. “Maar die mense moet ook saamwerk deur vir ons inligting te gee sodat ons vinnig kan reageer. “Ons gaan hulle (misdadigers) uit-flush.”