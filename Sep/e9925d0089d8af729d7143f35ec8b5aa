DIE bestuurspan van Rheinmetall Denel Munition­ (RDM) het oor die naweek saam met die gemeenskap gebid om die mense te gedenk wat hulle lewe in verlede Maandag se ontploffing verloor het. Saterdag het ’n RDM-verteenwoordiger elke gesin besoek om meer ondersteuning te bied en saam te bid. Die gebedsessies het tot gister aangehou, met RDM wat met twee dosyn kerke in Macassar saamgewerk het. Berading Die kerke het hulle Sondagdienste aan die gemeenskap se verlies gewy. Norbet Schulze, die CEO van RDM, het gesê in dié tyd kry almal krag van mekaar en die gebede gee ’n bietjie berusting. Intensiewe berading is nog beskikbaar vir mense wat geaffekteer is deur die tragedie, asook vir RDM-werkers. Die maatskappy sê die name van die oorledenes kan nie bekend gemaak word nie, want die identifikasieproses moet eers afgehandel word, en ook net as die families gekonsulteer is.