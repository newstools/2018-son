BLIKKIESDORP se mense kan nou hulle eie baksteenhuise bou. Dit kom nadat 30 inwoners sertifikate ontvang het om in die konstruksiebedryf te werk. Die Stad Kaapstad, die Airports Company of South Africa (Acsa) en die False Bay Technical and Vocational Education and Training (TVET) College het saamgespan om opleiding aan die mense te verskaf. In Desember verlede jaar het 14 studente geslaag en in Julie vanjaar het nog 16 hulle kursusse geslaag. Die burgemeester van Kaapstad, Patricia de Lille, was by toe die jongste klomp studente hulle sertifikate ontvang het. Hulle het ook tools ontvang wat hulle kan gebruik. Acsa het R5 miljoen in die program belê, die burgemeester se werkskeppingsfonds R300 000 en die Stad se Transport and Urban Development Authority Training Academy R750 000. De Lille het gesê die Stad is dankbaar vir al die rolspelers wat gehelp het. “Dit wys ons kan saamwerk en ek glo die opleiding sal help dat inwoners ver sal vorder en hulle lewe verbeter.” ’n Verdere 48 studente het nou met die nuwe kursus begin.