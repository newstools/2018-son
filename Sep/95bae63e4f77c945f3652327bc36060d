’N VERMEENDE moordenaar is op Lentedag gearresteer nadat hy glo sy girlfriend in die nek gesteek het. Volgens kapt. Gerda Swart, ’n polisiewoordvoerder, is die 39-jarige man op 1 September gearresteer vir die moord op ’n 36-jarige vrou. Die slagoffer is met ’n steekwond in die nek omstreeks 19:00 na die hospitaal in KwaNobuhle geneem. “Die slagoffer se kêrel het haar na bewering gesteek nadat hulle ’n rusie gehad het,” het Swart gesê. Die rede vir die rusie is nog onbekend. Bulelwa Maseti, die slagoffer, is later dood aan haar beserings. Speurders van die KwaNobuhle SAPD, asook forensiese personeel, het die toneel gefynkam vir clues. Die cops het al die leidrade opgevolg en dit het gelei tot die arrestasie van die verdagte. Die man sal na verwagting vandag in die KwaNobuhle-landdroshof verskyn op aanklag van moord. Die uitvoerende bevelvoerder van die Uitenhage-cluster, brig. Ronald Koll, het die lede geprys vir hulle effektiewe uitvoering van hulle pligte.