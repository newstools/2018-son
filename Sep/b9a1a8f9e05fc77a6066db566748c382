NOG twee mans is Maandagaand in die voort­slepende bendegeweld op die Kaapse Vlakte afgemaai. In Bishop Lavis is ’n 20-jarige man omstreeks 20:30 in 7de Laan geskiet. Hy het op die toneel gesterf. Talle ander mense is ook die naweek in die bende­geweld in Bonteheuwel, Bishop Lavis en Valhalla Park raakgeskiet. In nóg ’n skietvoorval Maandagaand in Lotus­rivier is Anthony Philander (27) vol lood gepomp. Die voorval het omstreeks 21:00 in 3de Laan gebeur. Philander is ook op die toneel dood. Graham Lindhorst, voorsitter van Bishop Lavis se gemeenskapspolisiëringsforum (GPF), sê die bendegeweld is ’n groot probleem. Hy verduidelik: “Daar word daagliks in Bonteheuwel, Bishop Lavis of Valhalla Park geskiet. “Saterdag is ’n matriekleerder gewond. “Die bendes baklei oor drug terrority. Onskuldige mense ly daaronder.” Mushfeeqa Johnson (17) is in Firethornstraat in die kop skiet. Sy is tans in ’n ernstige toestand in die hospitaal. Volgens Lindhorst is ekstra polisiebeamptes in die gebied ontplooi, maar hy meen dis nie genoeg nie. Jonathan Cupido, wyksraadslid, sê: “Ons is besig met verskeie projekte in die gebied om die jong mense uit die bendes se kloue te red. “Die bende-aktiwiteite belemmer die projekte, want die bendes bedreig soms die mense wat in die gemeenskap werk.” Konst. Wesley Twigg, ’n polisiewoordvoerder, sê hulle­ ondersoek die moorde. Niemand is tot dusver gearresteer nie.