DIE erg gevaarlike omstandighede waaronder munisipale werkers moet werk, is volgens die Nelson Mandelabaai-munisipaliteit die naweek beklemtoon deur ’n noodlottige skietvoorval in Helenvale. Anneclato Barendse (29) is deur ’n metro security- beampte geskiet ná ’n onderonsie tussen hulle twee. Dit het Saterdag in Uranusstraat in die Barcelona-buurt plaasgevind. Adv. Keith Meyer, direkteur van veiligheid en sekuriteit in die Nelson Mandelabaai-Metro, sê: “Ek het gepraat­ met die getraumatiseerde beampte en verstaan dat die man teruggekom het met ’n mes en op ’n aggressiewe manier probeer het om die sekuriteitsbeampte, met wie hy geargumenteer het, te steek. “Die beampte was geforseer om sy vuurwapen uit te haal en het Barendse beveel om terug te staan.” Teikens Meyer sê nadat ’n saak by die Gelvandale-polisie­stasie geopen is, het die beampte sy vuurwapens ingehandig. Hy sê voorts diensleweringsdepartemente is gereelde teikens van kriminele elemente en dat munisipale voertuie getorch word tydens onstabiele situasies. “Ons werkers word gedreig met vuurwapens en messe terwyl hulle hulle werk probeer doen,” sê hy. Die direktoraat veiligheid en sekuriteit het met die diensleweringsdepartemente vergader om ’n proses in plek te sit wat die lewering van verbeterde dienste en die veiligheid van munisipale werknemers verseker. Meyer voeg by sekuriteitsbeamptes se begeleiding word verskaf aan munisipale werkers in hotspot areas of wat voorheen slagoffers van rooftogte en ander misdade was.