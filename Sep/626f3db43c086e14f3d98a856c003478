BRUIN bejaardes van Rusoord, ’n tehuis in Brackenfell, sukkel nog om ’n jol in hulle eie saal te hou. Die bejaardes het vroeër by Son op Sondag gekla dat hulle nie “wit genoeg” is om die onthaalsaal, wat eintlik vir alle bejaardes bedoel is, te gebruik nie. Dit het ’n knelpunt geword toe die kinders van ’n inwoner van die tehuis ’n surprise- 70ste verjaardag vir hulle ma wou hou. Die inwoners het hulle tot Peter Marais, ’n voormalige premier, gewend toe hulle pleidooi op dowe ore geval het. Marais het ons genader. By Son op Sondag se besoek aan die tehuis was werkers juis besig om in die saal te werk ter voorbereiding van ’n event. Die “opsigter” van die saal, ’n bruin man wat skuins oorkant die tehuis woon, was ook teenwoordig. Nicholas Links (71), ’n inwoner, het gesê die saal is amper elke week in gebruik. “Maar dis net wit mense van buite-organisasies wat hier byeenkom. Die DA kom ook so af en toe. “Ons vergader in my garage.” Links is die ­leier van ’n senior ontspanningsklub wat bestaan uit bruin inwoners by die tehuis. Die klub is begin omdat die tehuis nie familielede toelaat om te kuier of selfs te oornag nie. Die inwoners het ook gekla dat daar nie deursigtigheid was oor die gebruik van die saal en waar om dit te bespreek nie. Volgens Links het die inwoners nou al verskeie vergaderings met amptenare van die Stad Kaapstad gehad. “Maar ons het nog nie antwoorde nie,” het Links gesê. Die Stad Kaapstad het by navraag gesê alle geriewe, insluitend die saal, is bedoel vir alle inwoners. “Ons het die proses begin om ’n volhoubare oplossing te vind om die geriewe beter en doeltreffender te bestuur.”