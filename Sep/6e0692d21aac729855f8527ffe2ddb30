WIZ Khalifa (30) sal sy laitie met ’n bus skool toe stuur – finish en klaar. Die mense op social media het kleintjies gekry toe die rapper ’n foto post van hom en sy seun, Sebastian (5), wat vir die skoolbus staan en wag. Die klakouse meen die rapper het genoeg geld; dis nie nodig dat sy seun die bus vat nie. By die foto van sy oulike kind wat breed glimlag, het die “See You Again”-rapper geskryf: “Dis die eerste dag van kleuterskool. Hy het met die bus gery en alles.” Sebastian se ma, die eks-stripper Amber Rose (34), het ook ’n oulike post oppie Gram gemaak oor haar kind se eerste dag van kleuterskool. Sy het ’n foto van Sebastian gelaai en geskryf: “Ek het gehuil, maar hy was so ’n groot seun.” Mense het verby die lovey-dovey boodskappe gekyk en net ingezoem op die rykgatte wat hulle enigste kind met die skoolbus laat ry. Wiz het toe ’n video op sy Instagram gelaai waarin hy verduidelik hy wil hê sy kind moet nederig bly. Die rapper sak af: “Om ryk te wees het niks te doen met ’n kind se ervaringe nie. “Hy het gesê hy wil in die skoolbus saam met sy tjommies ry. So, laat die kinders doen wat hulle wil. Chill.”