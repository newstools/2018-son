WIE is Cape Town City se assistent-afrigter, Vasili Manousakis, regtig? Waar kom hy vandaan, en wat presies is sy rol by dié klub? Dié vrae is op mense se lippe nadat dit aan die lig gekom het dat Manousakis meer as net Benni McCarthy, breier van die Citizens, se assistent is. Manousakis is ook ’n agent vir The Players’ Agent, wat ’n paar spelers op sy boeke het – onder wie Shaquille Abrahams en na bewering Craig Martin. Maar is dit gesond vir die klub en McCarthy, wat daarvan droom om sukses en ’n tweede liga-titel (ná Santos in 2002/’03) na die Kaap te bring? Is dit nie ’n conflict of interest nie? As so tussen die lyne gelees word, is Manousakis sonder enige ander opsies aan McCarthy gegee nadat Ian Taylor destyds die klub verlaat het. McCarthy wou David No­toane as sy assistent gehad het, maar City se eienaar, John Comitis, het glo gesê dit is te duur om Notoane aan te stel. Ander kandidate wat McCarthy as sy regterhand wou gehad en wat vir die assistentpos aansoek gedoen het, sluit MacBeth Sibaya en Ricardo­ Katza in. Dit word al hoe duideliker Manousakis is ingebring om op die oefenveld Comitis se oë en ore te wees. Dit was nooit ’n aanstelling waar die assistent waarde kon toevoeg nie. Manousakis kom nie juis met ’n pedigree nie – altans nie vir ’n beroepsklub soos City nie. Tydens Manousakis se speeldae het hy deurgebring op die boeke van klubs soos Hellas, Salesians en Edgemead. By laasgenoemde klub het hy skouers geskuur met voormalige PSL-spelers soos die Hellenic-trio Shaun Bester, Andrew Tucker en Grant Young. Wat sy loopbaan as afrigter betref, het Manousakis en Duncan Crowie by Ajax Cape Town se o. 17-span saamgewerk. Manousakis het ook op ’n tyd by die Tweede Liga-span FC Cape Town uitgehelp. Nes Comitis het Manou­sakis Griekse wortels. Vanselfsprekend kan ’n mens nie vir Comitis voorskryf wie hy by sy klub moet aanstel nie. Maar Manousakis se aanstelling was beslis om meer redes as net om McCarthy by te staan.