SPRINGBOK. – “Jy is ôsse tjeent, ôsse tjeent, daarom is ons so trots op jou.” Só het die plaaslike leraar ds. Paul Jacobus de Wet uitbundig gesê by die teologiese kandidaat Farren Watt (23) se proefpreek. Dié preek het Sondag in Bergsig plaasgevind. Ywerig kerkgangers het die VGK Springbok volgepak om na die sprankelende Watt te kom luister. De Wet het verder gegaan en nog trotser aangekondig dat Watt die eerste “tokkelok” is wat ’n proefpreek in Springbok kom hou het. Hy sê: “Farren is die eerste vroulike dominee in die VGK Springbok-gemeente en in die ring van Steinkopf. “Sy is ook die eerste teologiese student van Namakwaland sedert die vorige eeu en is ôsse tjeent.” Nadat dr. Natie Philander ’n kort toespraak namens die kuratorium van die Universiteit Stellenbosch gelewer het, het prof. Mary-Anne Plaatjies van Huffel vir Watt bekend gestel as teologiese kandidaat. Plaatjies van Huffel het vertel dat Watt aanvanklik baie geworstel het met die besluit of sy die bediening haar beroep moet maak. Ná lange oordenkings en vele oorwegings het Watt uiteindelik besluit om wel die pad van predikantskap te stap. Volgens Plaatjies van Huffel was Watt ’n passievolle student. Watt het die kansel betree en voorgelees uit Efesiërs 2: 11–22. Haar tema was “Skeidsmure”. Sy het spesifiek verwys na die onderskeid tussen die Jood en nie-Christen, soos wat dit in die Bybel geskryf staan. Maar sy het veral klem gelê op die hedendaagse Suid-Afrika, waar daar skeiding binne die NG Kerk-familie was, asook skeiding weens kleur, ras, etnisiteit en kultuur. “Geliefdes, hierdie uitsluiting, hierdie skeidsmure, het ’n pyn na vore gebring wat onbeskryflik is. “Die ergste hiervan is dat hierdie goed, verbasend, deur die Bybel geregverdig is. Hierdie skeidingsmure is hoog gebou, en die ergste is dat die kerk se mure die hoogste opgebou is.” Watt word in November georden as predikant, waarna sy beroepbaar sal wees.