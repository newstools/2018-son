’N CHINESE restaurantgroep het ongeveer £145 miljoen (sowat R2,83 miljard) van sy markwaarde verloor nadat ’n swanger vrou ’n dooie rot in haar sop gevind het, berig Sky.com. Dié dooie knaagdier is by een van die groep Xiabu Xiabu se kitskosrestaurante, in Weifang in die oostelike provinsie van Shandong, gekry. Die vrou het ’n ete met haar familie geniet toe haar chopsticks die rot uit “vis”. Die vrou se man, ene mnr. Ma, sê die restaurant-personeel het hom doodluiters gesê as hulle geworry is oor die baba, sal die restaurant hulle 20 000 yuan (sowat R43 500) gee om die ongebore baba te laat aborteer. Dié scary restaurant is intussen tydelik gesluit ná die nare ontdekking, berig Sky.com. Nadat video’s van die rotvoorval in die sosiale media gedeel is, het die kettingrestaurantgroep se aandele met 12% geval. ’n Geskokte inwoner wou weet wat nou met die vrou se onge­bore baba gaan gebeur en hoe die restaurant beoog om die familie te vergoed.