NÓG ’n movie oor die slegte goed van onse mense, sê sommige sekerlik oor Ellen: Die Ellen Pakkies-storie. Maar ek is nie een van hulle nie. Ek verwelkom die nuutste aanbod van die regisseur Darryn Joshua, wat ook vir Noem My Skollie van John W. Fredericks gesorg het. Die storie Ellen is al bekend – ’n verhaal oor ’n ma van ’n tikverslaafde kind wat dit net nie meer kon vat nie en dan haar kind vermoor. In die fliek wat dié week by kykNET se Silwerskermfees die eerste keer plaaslik vertoon is, word die hoofrol deur Jill Levenberg vertolk. Dit is juis háár teenwoordigheid in dié rol, waarvoor sy aan Kuier sê sy gebore is, dat ek opgewonde is oor die fliek. Levenberg het die laaste paar jaar ontpop as een van die Kaap se talentvolste akteurs – en een sonder die gewoonlike “airs” van ander celebs. Haar rol as “Mymoena” in die Kaapse sepie Suidooster maak ook dat sy ’n vanselfsprekende bruin moederfiguur van die volgende generasie in die Afrikaanse TV- en filmwêreld is. Sodoende volg sy in die voet­spore van ander soos Shaleen Surtie-Richards, Denise Newman en Vinette Ebrahim. ’n Ander rede waarom ek nie kan wag om die fliek Ellen te sien nie, is oor die roerende, égte wyse waarop einste Ebrahim vir Ellen Pakkies uitgebeeld in die verhoogstuk waarin Christo Davids die rol van haar seun Abe vertolk het. Maar die belangrikste rede waarom ek glo lesers van hierdie rubriek moet die fliek gaan kyk, is omdat dit, eerstens, ’n plaaslike fliek is. En, tweedens, omdat dit handel oor ’n daaglikse realiteit (let op die woordkeuse) van baie van ons. Ons was baie jare, oor generasies heen, gewoond aan dagga en Mandrax, oftewel “boom” en “pille”, soos dit ook onderskeidelik genoem word. Daai was die arm mens se dwelms; die meer welaf mense het hulle gewend na kokaïen en company. En toe tref tik ons. Son en Son op Sondag plaas gereeld berigte oor die vernietiging wat hierdie dwelm in ons gemeenskappe veroorsaak. In die nuutste uitgawe van die tydskrif Kuier, met Levenberg op die voorblad, word ook breedvoerig oor die lewe van hierdie pandemie berig – en die dood van Abe Pakkies. Tik diskrimineer nie. Jy kry deesdae weinig families, in stede en op die platteland, wat onaangeraak is deur die dwelm. In elke gemeenskap, elke buurt, elke straat, by elke werkplek, in elke skool, op elke kêffiestoepie, en in elke huishouding – sukkelend en suksesvol – word verhale vertel van wat neerhalend en empatieloos “tikkoppe” genoem word. Maar in baie gevalle verkies mense nog om stil te bly daaroor. Die skande is te groot. Dis die nuwe “fluisterkwaal”, soos TB eens was en toe MIV/vigs. Stilbly is egter nie – en was nog nooit – die antwoord nie; eerder as ’n kuur, is dit dikwels ’n sweer wat wag om oop te bars. En wanneer daai sweer oopbars, word dit ’n smetterige, morsige, woedende, allesverterende monster. Dis ’n monster wat nie saans slaap nie, wat deure en vensters oopbreek, alles steel wat voorkom, enige ding verkoop ... en voor ons oë kwyn tot ’n skadu van die mens wat ons eens geken het. Ellen: Die Ellen Pakkies-storie konfronteer ons met dié aaklige waarheid. Óns waarheid. En uit hierdie waarheid moet ons hoop gebore word.