CLAYTON “Hare” Daniels smaak nog om vir Bafana Bafana te skud. Daniels sal egter nie Saterdag vir Suid-Afrika teen Libië in die kwalifiserende wedstryd vir die Afrikanasies­beker in Durban speel nie. Dis omdat Bafana se breier, Stuart Baxter, dié Kapenaar, wat vir SuperSport United speel, nie oorweeg het nie. Daniels sê hy sal beslis nie sy hare uit sy kop trek of slapelose nagte daaroor hê nie. Die 34-jarige verdediger sê ondanks dié teleurstelling is hy nogtans gereed om sy land op die sokkerveld te dien. Daniels sê: “Ek weet presies hoe Baxter se kop werk en wat hy van spelers verwag. “Ek sal beslis die job vir hom kan doen. Hy moet weet, as hy my bel, sal ek beslis beskikbaar wees vir my land.” Daniels en Morgan Gould, sy ervare spanmaat by United, is van die senior spelers wat gedrop is vir die wedstryd Saterdag. Belangrik Daniels sê hy respekteer Baxter se besluit en wens die span alles van die beste toe. Hy meen: “Senior spelers het nog altyd ’n rol om te speel in enige sportsoort en in enige span. “Hulle teenwoordigheid is uiters belangrik. Soms is junior spelers bang of huiwerig om met die afrigter te engage en om foute te maak. Dan kruip hulle eerder in hulle dop. “Dis wanneer jy as senior speler jou arm om hulle sit en raad gee, terwyl die af­rigter ál sy aandag bestee aan aspekte soos die game plan en kombinasies.”