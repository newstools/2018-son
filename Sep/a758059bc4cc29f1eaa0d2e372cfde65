NOG twee guns is van die straat af. Die Strand-polisie het op twee wapens beslag gelê wat dalk met bendegeweld en moord verbind kan word. Dié area was die afgelope twee maande ’n oorlogsone soos bendes en druglords onder mekaar baklei het. Verskeie jong mense het met hulle lewe betaal. Een van die wapens is by ’n jong man gekry nadat hy Sondag vir die polisie probeer weghol het. Brendon Lee Valentine (19) van die Strand was Maandag in die plaaslike landdroshof op ’n klag van die besit van ’n onwettige vuurwapen en ammunisie. Gegooi Die cops het Valentine by ’n berugte tikjaart in Broadlands Park sien uitkom. Toe hy hulle sien, het hy gehardloop. Die cops het hom agternagesit. Hy het oor ’n heining in Petunia­straat gespring en iets agter ’n vuilisblik gegooi. By nadere ondersoek het die polisie ’n Pietro Beretta en verskeie patrone gekry. Die wettige eienaar van die vuurwapen kon nog nie opgespoor word nie. Valentine verskyn weer Dinsdag vir ’n bail-aansoek. Die ander wapen is ook in Petuniastraat gevind, maar dié verdagte was te glibberig vir die cops en het weggekom. Jan Frieslaar, voorsitter van die plaaslike GPF, het die polisie geloof vir hulle flinke optrede. Frieslaar sê hulle het klaar ’n petisie by die hof ingehandig teen bail vir Valen­tine.