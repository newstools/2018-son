BAAIENAARS gaan hope­lik teen volgende week weet wie nou eintlik hul regmatige burgemeester is. Die DA-koalisie het Vrydag na die hooggeregshof in Port Elizabeth gegaan om onder meer die aanstelling van Mongameli Bobani (UDM) as burgemeester nietig te laat verklaar. Die opposisie – wat bestaan uit die ANC, EFF, AIC en UDM – is tot môre tyd gegee om aan te dui of hulle die DA se aansoek gaan teenstaan. Die saak gaan dan op Donderdag 13 September aangehoor word. Die ANC-koalisie met die UDM, EFF en AIC is op die oomblik in die Nelson Mandelabaai-metro aan die stuur van sake. Voorheen was die DA, Cope, ACDP en PA op die troon. Athol Trollip (DA) is verlede Maandag deur middel van ’n mosie van wantroue as mayor verwyder. Die ANC-koalisie het sommer dadelik hul onderburgemeester, burge­mees­ters­­komiteelede, speaker en hoofsweep aangestel. Die DA-koalisie voer aan Trollip is onwettig uit sy posisie verwyder – tydens ’n “onwettige, ongeldige” vergadering wat “onreg­matig” voortgesit is. “Die DA, ACDP, Cope en PA glo vas ons aansoek sal slaag.” Die raadsvergadering is gelei deur ’n provinsiale beampte van die departement van samewerkende regering en tradisionele sake. Die DA-koalisie sê kragtens wet moet die munisipale bestuurder die verkiesing van die speaker lei. As dié bestuurder nie beskikbaar is nie, moet dit iemand wees wat deur die LUR van same­werkende regering en tradisionele sake aangewys is. “Nadat die stadsbestuurder, Johann Mettler, die raadsaal verlaat en aangedui het die vergadering het nie ’n kworum bereik nie, het Fikile Xasa, Oos-Kaapse LUR vir samewerkende regering en tradisionele sake, foutiewelik artikel 36(3) aangehaal en ’n individu aangewys om een item te begelei: die verkiesing van die speaker,” sê die koalisie. Volgens die DA-koalisie was dit heeltemal onnodig dat Xasa iemand aanwys, want Mettler was vir die duur van die raadsvergadering beskikbaar. Hy was dus daar om amptelike pligte uit te voer. Maar die speaker is gekies sonder dat hy by was. Daarna is die mosie van wantroue teen Trollip goedgekeur en ’n nuwe uitvoerende burgemeester en onderburgemeester is ook sommer aangewys – alles sonder dat die beskikbare Mettler betrek is. Dis dít wat maak dat die DA-koalisie volhou die prosesse was onwettig. “Die EFF, UDM en soortgelyke klein partye het kliphard probeer om Nelson Mandelabaai terug te gee aan die diewe en skelms wat die Metro voorheen op sy knieë gebring het. “Ons het reeds gesien hoe raadslid Bobani blou ligte gebruik, excessively cater­ing kry en glamorous en glitzy paarties hou – en vergader met afgedankte werknemers, soos Mod Ndoyana. “Hulle sal vir die kiesers antwoorde moet gee hieroor,” sê die DA-koalisie. Hulle voeg by: “Trollip, Nqaba Bhanga, Siyasanga Sijadu, Lance Grootboom, Marlon Da­niels en die koalisieregering het merkwaardige vordering gemaak om korrupsie stop te sit, beter dienste te lewer en werk te skep.”