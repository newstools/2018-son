AS DIT by plaasuitsettings in die Drakenstein-munisipaliteit kom, is dié munisipaliteit die grootste draak. Só glo Alvina Abrahams, ’n Icosa-raadslid van die munisipaliteit. Abrahams het vandeesweek gal gebraak oor ’n groep plaaswerkers wat volgens haar in die woonbuurt Groenheuwel in ’n behuisings­projek gedump is. “Die Drakenstein-munisipaliteit keur die hersonering van landbougrond goed en dié grond word dan omgeskakel in luxury B&B’s en wooneenhede. “Plaaswerkers kry hulle hele lewe net swaar en Drakenstein maak hulle lewe nóg swaarder deur hierdie boere te allow om werkers so stief te behandel.” Volgens Abrahams koop veral die Val de Vie-spoglandgoed grond van verskeie omliggende plase op en dit maak plaaswerkers kwesbaar vir uitsettings. Een so ’n werker is die 66-jarige Koos Jakobs. Vir sy 36 jaar diens op ’n plaas is oom Koos net R400 in die hand gestop en na die behuisingsprojek in Groenheuwel gepos. “Om te dink ek was so dankbaar oor die R400, maar min het ek geweet dis ál geld wat ek sal sien. “Ek het my afgesloof op die plaas. Deur winter en somer. Ek was nie een dag af siek nie.” Hilda Hendricks (34) sê hulle is almal met ’n slap riem gevang. Rustige “Daar is aan ons beloof dat die huise net so groot soos dié op die plaas sal wees, maar ons moes baie van ons furniture wegmaak of breek, want dit pas nie in hierdie huise nie. “Verder is R6 000 se vervoergeld per jaar vir ons skoolgaande kinders beloof. Ons het nog nie ’n blou sent gesien nie. “Ons was gewoond aan die rustige lewe op die plaas, maar nou is ons die teiken van inbrekers en kriminele,” het sy verbitterd gesê. Antie Kandas Plaatjies (75) het 24 jaar lank op die plaas gewerk. “Ek moes die kinders grootmaak, en as daar nie werk in die kombuis was nie, moes ek in die wingerde gaan werk. “Nou, op my oudag, sit ek in hierdie knap huisie waar my twee swanger dogters op die grond moet slaap.” JD Labuschagne het as bemiddelaar tussen die plaas­eienaar en die Val de Vie-landgoed opgetree. Volgens hom het die hervestiging geskied deur middel van ’n konsulterende proses met elke gesin. “Alle inwoners het vrywillig getrek en die titelaktes word ten volle oorhandig aan die begunstigdes. “Al hierdie werkers kom van verskillende plase af en die ver­goedingsaspek is iets wat tussen hulle en hulle werkgewers moes geskied. Ek dra nie kennis daarvan nie.” Lauren Waring, uitvoerende direkteur van beplanning en ontwikkeling by die Drakenstein-munisipaliteit, sê: “Die hersoneringsproses behels dat ’n aansoek by die munisipaliteit ingedien word. “Daarna volg ’n openbare deelnameproses vir diegene wat in die aangeleentheid belang stel en daardeur geraak word. “Die Extension of Security of Tenure Act (Esta) en die ooreenstemmende regte van plaaswerkers sowel as ander grondhervormingswetgewing word in aanmerking geneem. “Uitsettings word nie nood­wendig deur grondgebruik-veranderinge gedryf nie, soos ’n mens kan sien wanneer jy kyk na die rede vir die meeste uitsettings. “Dikwels is dit doodgewoon boere wat werkers of inwoners van hulle plase wil afhaal.”