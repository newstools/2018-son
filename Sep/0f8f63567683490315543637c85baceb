WAAR brand dit? Nie by brandbestryders van die Stad Kaapstad se betogings nie. Die groep het gister hulle ongelukkigheid met hulle werkgewer strate toe gevat met ’n vreedsame betoging­. Die manne in blou sê hulle het hulle issues twee maande gelede al met hulle base bespreek. Die City het egter hulle griewe geïgnoreer. Brandweerpersoneellede van reg oor die metropool het by verskeie brandweerstasies byeengekom en met plakkate voor hulle werkplekke betoog. Ene Leroy, wat reeds ’n volle 33 jaar ’n brandweerman is, het gesê: “Ons werk 240 uur per maand, maar word net vir 160 uur betaal. Wat word van die ander 80 uur?” ’n Brandweervrou sê die ure is veeleisend. “Ek is ’n getroude vrou en ’n ma. Ek is meer by die werk as by die huis. As ek nog vir elke uur betaal is, sou dit ’n ander storie wees.” Net brandbestryders wat nie aan diens was nie, kon aan die demonstrasies deelneem. Richard Bosman, direkteur van die City se veiligheid en sekuriteit, sê ál 30 brandweerstasies in Kaapstad was gister operasioneel. “Ons is bewus van die betogings. Ons is ook bewus van hulle griewe en is besig om met die verskeie unies te gesels om ’n oplossing te vind,” het Bosman verdui­delik.