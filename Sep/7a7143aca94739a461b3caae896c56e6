VIER mans is in minder as 24 uur in die Baaise noordelike gebiede vermoor. Vrydag omstreeks 10:00 is ’n man glo deur die kop geskiet. Bebloede klippe het langs sy lyk in die bosse langs Bellflowersingel in Bethelsdorp Uitbreiding 31 gelê. Polisiebeamptes op die toneel het omstanders gevra om na hom te kyk in ’n poging om sy identiteit vas te stel, maar niemand het hom herken nie. Een omstander het sy gesig beskryf as iets wat soos ’n stukkende tamatie lyk. Die man het net onderklere aangehad. Inwoners het twee skote hoor afgaan. Volgens kapt. Johan Rheeder, ’n polisiewoordvoerder, word ’n saak van moord ondersoek. “Die 21-jarige man, wie se identiteit nog nie bekend gemaak gaan word nie, is laas gesien toe hy saam met verdagtes uit ’n taxi geklim het. “Omstanders het sy lyk later in die vlak gekry. “Die nadoodse ondersoek sal die oorsaak van sy dood bepaal. Daar is in- en uitgangswonde in sy kop.” Die provinsiale ondersoekeenheid ondersoek drie moorde in Helenvale. “Vrydag omstreeks 06:30 het Franklin Grootboom (32) en ’n vriend na ’n winkel in Reneckeweg geloop,” het kol. Priscilla Naidu, ’n polisiewoordvoerder, gesê. “ ’n Groep mans, wat vermoedelik van die Hondekoppe-bende is, het in hulle rigting geloop. Grootboom en sy vriend het weggehardloop.” Grootboom het by ’n jaart in Reneckeweg ingehardloop, waar een van die verdagtes hom verskeie keer geskiet het. Hy is op die toneel dood en die verdagtes het gevlug. Geen arrestasies is gemaak nie. Mense op die toneel het gefluister Charles, wie se bynaam Sasco is, was lid van die 16 Honde-bende. “Hy was dalk ’n gangster, maar hy was nooit rou nie,” het ’n antie op die toneel gesê. “Hy het altyd vir ’n R2 of ’n stukkie brood kom vra.” Donderdag omstreeks 19:00 is Jesican Charles (28) doodgeskiet. “Charles het met ’n vriend voor sy huis in Voisinweg gestaan toe die verdagte hom genader het. Daar word beweer Charles het in die huis gehardloop en is toe by die agterdeur uit,” het Naidu gesê. Charles het oor ’n muur probeer spring, maar dít was toe die verdagte hom in die bors en gesig geskiet het. Hy is in die hospitaal aan sy wonde dood. Naidu het gesê die slagoffer was van die Hondekoppe-bende en die verdagte is ’n lid van die Nice Time Boys. Niemand is gearresteer nie. Net ’n halfuur vroeër is ’n man in die omtrek geskiet. Omstreeks 18:30 is Ojay Marais (21) op ’n pavement in Anita-rylaan gevind. Hy het volgens Naidu verskeie koeëlwonde opgedoen. “Die verdagtes is in dié stadium steeds onbekend,” het Naidu gesê.