AL STAAN Rassie Erasmus nou voor sy grootste toets as afrigter, glo die Bok-breier dit is ’n makliker taak om vir ’n toets teen die wêreld se beste rugbyspan voor te berei. Suid-Afrika pak Nieu-Seeland Saterdag in die Wespac-stadion in Wellington. Erasmus het tot dusver vanjaar net drie van sy sewe wedstryde as die Bokke se mentor gewen. Dit is ’n skamele wenpersentasie van net 42,85%. Ná Saterdag se onbeholpe vertoning in die nederlaag met 18-23 teen Australië in Brisbane, staar ’n derde agter­eenvolgende nederlaag teen die wêreldkam­pioen nou die Bokke in die gesig. ’n Eksperimentele All Black-span gelaai met talle nuwe spelers het Saterdag met 46-24 met die Poemas afgereken. Erasmus glo omdat sy span geen kans gegun word om die All Blacks in hulle agterplaas te klop nie, gaan dit eintlik baie druk van die Bokke afhaal. Hy het aan Rugby.com.au gesê: “Ek dink dit is baie makliker om teen ’n span soos die All Blacks te speel. “Dit is nie omdat hulle ’n makliker span is nie, maar dit gaan daaroor dat jy verreweg die underdog gaan wees. Niemand verwag dat jy hulle kan klop nie. “Dit is om dié rede dat dit ’n makliker game is om voor voor te berei. “Hier teen die Wallabies was hulle afrigter, Michael Cheika, en sy span met hulle rug teen die muur. Hulle uitslae teen die All Blacks het terrible gelyk, maar ons het geweet hoe goed die Wallabies tot die rustyd in die eerste twee games teen die All Blacks gespeel het.” Erasmus glo nog sy span het die potensiaal om met die All Blacks mee te ding, maar op kritieke tye is daar ’n gebrek aan kalmte. “Dis soms makliker om soontoe te gaan en vir ’n span soos Nieu-Seeland voor te berei. “Ek glo die Bok-span het die potensiaal om die job te doen, maar in dié stadium het ons dalk nie die ervaring om wedstryde te wen wanneer dit regtig saak maak nie. “Net soos in die game teen die Wallabies het ons laas week teen Argentinië ook baie kanse in die doodsnikke gehad. Ons sal dus die regte kombinasies móét vind. “Ek dink die uitdaging gaan wees om dit so vinnig as moontlik te doen, anders word jy gefire.”