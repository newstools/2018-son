DAAR is weer lewe in die Rugby Cham­pionship nadat die Springbokke gister mission impossible in Wellington in Nieu-Seeland vermag het. Rassie Erasmus, Bokafrigter, se job is ook nou weer baie veilig. Dit was ’n sege wat die land bitter nodig gehad het. Voor die afskop is Erasmus se span nie ’n kat se kans gegee om die All Blacks in hul agterplaas te oorrompel nie. Steve “Shag” Hansen se standpunt dat die Bokke as gunstelinge beskou moet word, is as ’n flou joke afgelag. Hansen het duidelik iets geweet wat die meeste pessimistiese Bok-supporters nie geweet het nie. Dit wys jou net – enigiets is in sport moontlik. Dit vra net geloof, soos die Springbok-kaptein, Siya Kolisi, ná die eindfluitjie gesê het. Veels geluk, Bokke! Julle verdien dié een en Son op Sondag drink vandag ’n glasie rooiwyn op die fantastiese oorwinning.