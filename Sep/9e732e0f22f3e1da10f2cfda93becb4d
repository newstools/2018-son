VRYGROND naby Muizenberg is ’n tydbom. Terwyl die Stad Kaapstad sloer met die bou van huise, sê ’n gemeenskapsleier die mense bly woon “soos varke op ’n klein stukkie grond”. Volgens Mikel Kumalo probeer hy die mense se gemoedere kalmeer, maar dit kan weer opvlam as die Stad nie met konkrete behuisingsplanne vorendag kom nie. Kumalo waarsku: “As dinge weer handuit ruk, sal die Stad Kaapstad geen leverage­ hê om die gemeenskapsleiers te blameer nie.” Volgens Kumalo het gemeenskapsleiers verlede Woensdag met Eddie Andrews, maycolid vir die Suid-area, ontmoet. “Hy het met stories gekom dat nog navorsing gedoen moet word om te kyk of die stuk grond waarop ons huise gebou wil hê, veilig is. “Dié navorsing sal blykbaar agt maande vat, maar ons weet nie wanneer dit sal afskop nie.” Andrews sê ’n behuisingsontwikkelingsprojek word vir Vrygrond beplan. Hy sê verder ’n projekspan is reeds aangestel vir die werk. “Die beplanning sal na verwagting binnekort begin en ’n projekbestuurskomitee sal met die loop van tyd gestig word.” Kumalo sê egter Andrews het op Woensdag se ver­gadering niks gesê van ’n bestuurskomitee nie. “Al wat hy genoem het, is dat die inwoners se name op die behuisingswaglys moet verskyn,” sê Kumalo. Vrygrond was vroeër vanjaar ’n no-go zone toe plakkers en backyarders tyres gebrand, besighede geplunder en voertuie met klippe bestook het. Andrews sê ook die Stad het tans twee behuisingsprojekte in Mitchells Plain aan die gang – in Beacon Valley en Highlands. Inwoners van Mitchells Plain en plakkers van Siqalo langs Jakes Gerwel-rylaan het vroeër vanjaar gebots toe die plakkers chaos veroorsaak het en mense nie by die area kon inkom of dit verlaat nie. Hulle het betoog om huis te kry. Volg Anele Mfazwe op Twitter. Stuur nuuswenke aan info@son.co.za.