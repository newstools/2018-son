JOHN Dobson sal behoorlik moet kopkrap wanneer hy sy WP-span kies vir Saterdag se Curriebeker-kragmeting met Griekwas op Nuweland. Die Springbokke het gister ’n verklaring uitgereik waar die Bok-mentor, Rassie Erasmus, besluit het om agt spelers van sy groep vry te stel vir CB-diens. Die WP-breier het die luukse om sy span met Bokke soos Wilco Louw, Bongi Mbonambi, Sikhumbuzo Notshe en Da­mian Willemse te versterk. Die Streeptruie het laas week voortreflike rugby gespeel in hulle wegholsege van 65-38 oor die Goue Leeus op Ellispark in Johan­nesburg. Dit sal dus interessant wees om te sien hoe Dobson die terugkerende Bokke gaan aanwend. Notshe en Willemse is die enigste twee spelers wat geen game time teen die Wallabies en die All Blacks gekry het nie. Notshe kan dus definitief in die plek van Ernst van Rhyn saam met Juarno Augustus en Kobus van Dyk in die Kapenaars se lostrio ingespan word. En al het Josh Stander hom tot dusver goed van sy taak op losskakel gekwyt, behoort Willemse weer die nr. 10-trui te dra. In die voorry behoort Wilco Louw en Bongi Mbonambi onderskeidelik Michael Kumbirai en Scarra Ntubeni op vaskopstut en haker te vervang. Die Goue Leeus kan weer op die skrumskakel Ross Cronjé se nommer druk, terwyl Thomas du Toit weer die Sharks se voorry kan anker. Dié Blou Bulle geniet dié naweek ’n loslootjie in die CB-kom­­­petisie. Die span van Pretoria reis Windhoek toe vir ’n vriendskaplike wedstryd teen Namibië. Marco van Staden (losvoorspeler) en Embrose Papier (losvoorspeler) kan ook saam toer. Die Springbok-heelagter Willie le Roux en die Bok-losvoorspeler Francois Louw kan ook die naweek vir onderskeidelik Wasps en Bath in Engeland uitdraf.