BAAI-BAAI, Bird... Die ware Jakob het Keith Bird, die vermeende verkragter-pastoor, gister kom afsien toe hy na die hofselle af geloop het. Die grys voël het deur die hof se venster gevlieg oomblikke nadat Bird aangedui het hy laat vaar sy aansoek om bail. Die voël is later deur die hofordonnans uitgejaag ná ’n versoek van landdros Cathy Steyn. Bird (50) staan tereg op aanklagte van verkragting, moord, intimidasie en af­persing. Sy beweerde sondes dateer vanaf 2013 toe hy sy eerste slagoffer, sy eks-meisie Aniesa Bardien (37), na bewering vermoor het. By Bird se vorige verskyning in die Mitchells Plain-landdroshof het Carlo Antha, die ondersoek­beampte, vir byna drie ure uit Bird se docket getuig wat amper so dik soos ’n Bybel is. Die hof het gehoor hoe Bird in 1993 sy eerste misdaad gepleeg het. Die hof het ook gehoor hoe Bird meisies deur werkaanbiedings gelok het. Antha het getuig hoe Bird verskeie name aan sy slag­offers gegee het. Sy kruisondervraging sou gister voortgegaan het, maar die saak is toe weer uitgestel omdat Bird nie meer bail wil hê nie. Bird, wat veral bekend is vir sy hof-tricks, het sy aansoek om borgtog op drie vorige geleenthede al laat vaar en toe ’n vierde keer wel aansoek gedoen. Al het Bird ’n groot smile na die hofgalery se kant toe geflits, sê sy slagoffers en hul familie hulle het nou weer hoop dat justice sal geskied. Ellen Bardien, Aniesa se suster, sê sy is baie bly hy gaan nie op bail uitkom nie. “Hy besef nou seker dit gaan hom niks help om so tyd te mors nie!” Antha het saamgestem en gesê hy is verlig dat die saak nou uiteindelik hooggeregshof toe gaan. Die saak is tot 12 September vir ’n hooggeregshofdatum uitgestel.