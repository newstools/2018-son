Liewe Antie Mona EK IS 21 jaar oud en het ’n driejarige dogtertjie. Ek en haar pa (23) is al ses jaar saam. Hy is my eerste groot liefde. Ek was nog op skool toe ek haar verwag het. Ek en my kêrel het self tot by my pa gegaan en vir hom gesê ek is swanger en dat hy my sal bystaan, en hy het verskoning gevra dat hy my op ’n vroeë ouderdom ma gemaak het. My ou het daarop aangedring dat ek skool moet klaarmaak en gesê hy sal werk vir die kind. Antie, tot vandag hou hy by sy belofte. Ek het nog nooit vir my mense ’n pak kiembies of eens ’n speld se geld gevra nie. Hy is die perfekte pa en ’n wonderlike kêrel. Hy is baie godsdienstig, dra my en ons kind op die hande en treat my soos ’n queen. My hele familie is mal oor hom en kom goed met hom oor die weg. Maar nie my pa nie. Hy treat hom nie lekker nie, Antie. En hy maak nie eens ’n geheim daarvan dat hy my kêrel nie likes nie. My pa treat nie eens my ouer twee susters se berks soos hy my berk treat nie, en nie eens een van ons twee maak gebruik van alkohol nie. Ek weet nie meer nie. Ek is baie lief vir my pa en het die wêreld se respek vir hom, maar kan net nie sover kom om hom te konfronteer oor sy houding nie. My berk wou al, maar ek keer hom elke keer. My pa wil nie eens hê ek moet tyd saam met my outjie spandeer nie. My pa was op ’n tyd rustig, maar is stadig maar seker besig om weer met sy ou houdings te begin. My ou krap nie eens in ons huis of yskaste rond nie. Hy klop altyd voor hy inkom, selfs al staan die deur oop. Hy groet almal op hulle name en slaap nie oor nie. My pa het dit immers duidelik gemaak dat hy nie mag oorslaap nie. Antie, hy het die wêreld se geduld met my en my pa gehad, maar dit lyk of hy nou begin dik raak. – M van P Dit klink of jy behoorlik ’n droom van ’n boyfriend het. Iemand na wie soveel meisies smag om in hulle lewe te hê. Ek weet nie wat die ou man se storie is nie. Dalk kan hy net nie oor die feit kom dat sy baby se onskuld op so ’n jong ouderdom van haar geneem is nie. Maar hy is nie blind nie en behoort tot nou toe te kon gesien het hoe jou ou jou en julle kind op die hande dra. Dis te verstane dat jou ou se geduld nou al aan die dun kant begin skaaf. Om jou pa te konfronteer, gaan egter nie noodwendig die regte uitwerking hê nie. Die man kan hom onnodig wip en dan kan die verhouding met hom heeltemal ontspoor. Ek weet regtig nie hoeveel tyd hy nodig het om aan jou boyfriend gewoond te raak nie. Dit is immers al ses jaar dat jou outjie in die prentjie is. Wie weet, dalk as julle eendag tot trou kom, gaan hy sy fiemies laat staan. Vir nou moet julle maar hare op julle tande hê en hom en sy suur moods verdra. Hy is immers jou pa en ’n grootmens en ons word mos geleer om grootmense ondanks hulle geaardhede te respekteer. Laat jou boyfriend weet jy is lief vir hom en sy frustrasies verstaan. Laat hy weet dat sommige dinge in die lewe meer tyd as ander goed vat en dat daar altyd die kans is dat jou pa sy hardkoppigheid sal laat staan. Veral pa’s kan soms steeks wees, maar joune behoort te besef dat sy kind gelukkig is om só ’n man in haar lewe te hê.