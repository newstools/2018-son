HAAI, Sonlanders! Vandag plaas ons die tweede aflewering van KEITH MEYER se kortverhaal Eva se Paradys. Dié verhaal speel hom af in die kusdorp Mosselbaai. Dit is die tuiste van twee hubare radiopredikante, vader Maarman en past. Morris. Elkeen het sy eie gemeente. Maar dis die vryery oor en weer tussen die twee gewilde, ongetroude predikante en die jong, sexy matrone Leonie Deysel – wat nou preggies is – wat die kerke se lidmate aan die gons het. Lees nou verder... TOE is alle hel los en Lucifer sweep die gemeentes nog erger op. “Hierdie jollery sou maar eindig met ’n buite-egtelike kind. “Dit is waarteen die Bybel ons gewaarsku het. “Nou is ons gemeentes geskeur en ons wil ook nie meer hierdie twee wolwe in skaapsklere hê nie,” lui ’n omsendskrywe aan albei kerkrade. Maar die skinderbekke is in twee verdeel, want die million-dollar question is: Wie is die pa van Leonie Deysel se kind? Is dit die atleties geboude past. Morris of die super-intelligente vader Maarman? So erg gaan dit Sondag ná Sondag dat die ring van Zion albei predikante verbied om weer ’n tekkie naby die preekstoel te sit totdat die vaderskap bevestig is. Leonie swyg soos die graf ... Haar baba is niemand s’n nie. Een Saterdag gaan vader Maarman na Leonie en konfronteer haar: “Leonie, het jy met Morris geslaap? “Het julle dan ook onbeskermde seks gehad? “En hoekom het jy my bedrieg deur te sê julle is net vriende? “Vertel my nou die volle waarheid en niks minder as die waarheid nie!” Vader Maarman bulder op haar, maar hy is half benoud. Toe sak Leonie ewe cool af: “Ek wag maar totdat julle twee DNA-toetse laat doen om vas te stel wie die pa is. “Tot dan, hang aan ’n tak en ek soek jou nie weer by my woonstel nie. Maak jou keuse en gooi ’n lange.” Dit voel vir Maarman asof ’n tsoenami oor sy lewe spoel en alles wegvee voor hom. Past. Morris is ewe confused, want wie is dan die pa van Leonie se ongebore kind? En is sy die spreekwoordelike Eva in die tuin van Eden wat twee herders verlei het? Wel, die son sal nie opkom voordat ook hy weet waar hy staan nie. “Leonie, jy het twee gemeentes verwoes,” laat Morris hoor. “Aikôna, moenie my die skuld kom gee nie. It takes mos two to tango, dan nie? “Het ons nie altwee die sekssessies geniet nie?” spoeg Leonie vuur. “En by the way, as dít jou attitude is, moet jy immediately uit ons twee – my en die baba – se lewe padgee. “Ons het nie ’n lafaard nodig as jy dalk die pa is nie. “Wag jy ook maar totdat die bloedtoetse kom, because daar is twyfel in my wie nou eintlik die pa is. “Ek gaan nie enige kanse waag en my kind met ’n verkeerde pa grootmaak nie. “Sorry, dit gaan nog ’n lang wag wees, want ek is nou maar eers vier maande pregnant.” Vader Maarman en past. Morris is die laughing stock van albei gemeentes. Hulle stakes is so laag dat hulle uit die openbare oog probeer bly. Nou try hulle mekaar oor en weer troos. Al is dit net oor die phone, want intussen moes hulle ook die kerk se huise ontruim. Hulle woon tans in woonstelle in die uithoeke van die dorp. “Kyk, daar loop Leonie al weer ewe braggerig met haar boepie. “Kyk, die klere wat sy dra, is so gewaagd vir ’n pregnant vrou. “Ek sê jou, maak nie saak wie die pa is nie, sy sal nooit aard as ’n pastorie-moeder nie,” fluister ’n outydse sustersbond-antie vir die oom wat oorkant haar aan ’n glas Coke drink. Septembermaand staan einde se kant toe. Nog ’n week en dan is dit eindelik tyd vir Leonie om die lewe te skenk aan een van die twee herders se kind. Die twee gemeentes se lidmate begin selfs weddenskappe onder mekaar aangaan. “As dit ’n swartkoppie is, is dit ’n Morris. As die baba groen ogies het, is dit ’n Maarman,” try ’n slim kerkraadslid die saak uit-figure. Op die voorlaaste Vrydag in September verskyn die plaaslike koerant, Die Getuie, met ’n bom van ’n opskrif op die voorblad. Die berig, geskryf deur die snuffel-joernalis Blake Meyer, pryk onder die opskrif “Onbekende lyk by Punt in see gevind”. Die berig lap ook nie uit of die oorskot dié van ’n man of ’n vrou is nie. Selfs die lyk se geslag word nou as lokaas gebruik om die sirkulasie­syfers te boost. Alle koerante is binne minute uitverkoop, want alles dui daarop dat die lyk heel moontlik dié van Leonie is óf anders dié van Morris of Maarman. Dit gons behoorlik in die dorp soos almal oor die voorval gis, want die afgelope drie weke was nie een van die drie in die dorp te sien nie. Die Oog, ’n plaaslike kroeg, is nou die middelpunt van dronk “speurders” wat die raaisel wil ontrafel. “Dis ’n man, want my tjommie in die speurdiens het my gesê ek moet vir niemand sê nie. “En dit is ook nie selfmoord nie,” laat ’n man val wat one too many in het. “Snert, man. Snert. Dis nie ’n man nie... “Of wil jy net hê mense moet bespiegel wie van die twee predikante se lyke dit is? “Of wil jy dit so hê dat dit moet lyk asof Leonie die persoon vermoor het? “En vir wat sou sy nogal so iets doen?” vra Meyer soos hyself verder snuffel. Twee dae later publiseer Die Getuie weer ’n hoofberig oor die grusame voorval: “Punt-moord – die polisie slaan toe in moordsaak nadat ’n liggaam in die see gevind is”. Weer vlieg die koerante van die rakke af omdat die dorpenaars se nuuskierigheid oor dié saak geen perke ken nie. Die berig is opspraakwekkend en almal snak na hulle asem by die lees daarvan. “Die lyk wat ’n week gelede in die see gekry is, was toe wel dié van ’n vrou. “Ná die geregtelike doodsondersoek is die lyk uitgeken as dié van Leonie Deysel, matrone van die plaaslike hospitaal. “Volgens kapt. Jannie Cedras, die plaaslike polisiewoordvoerder, is twee verdagtes aangekeer vir die dubbele moord op Deysel en haar ongebore baba. “Die verdagtes was voorheen verbonde aan die twee grootste kerke in die dorp. “Hulle name mag in dié stadium nog nie bekend gemaak word nie omdat hulle nog nie in die moordsaak gepleit het nie.” Wat dink jy van hierdie storie? Enige voorstelle? SMS na 32369