CHIPPA United kort net een oorwinning voordat sy veldtog in die Premiersokkerliga op dreef sal kom. So reken die span se af­rigter, Eric Tinkler. Dis ten spyte daarvan dat sy span ná vier wedstryde nog nie ’n wedstryd gewen het nie en nog net een punt het. Boonop is dié punt verdien toe Dan Malesela nog in beheer was. Hoewel die Chilli Boys in die laaste (16de) plek op die puntelys is, is die Baaise span se situasie nie kritiek nie. Tinkler sê as hulle nou twee wedstryde wen, behoort hulle onder die top-agt in te skuif. Hy voorspel: “Ons kort net een oorwinning, dan sal dinge­ aan die gang kom. “Die span se selfvertroue is nie wat dit moet wees nie, maar sodra ons wen, glo ek sal ons verbeter.” Die Chilli Boys pak Baroka Saterdag in die Sisa Dukashe-stadion in Mdantsane buite Oos-Londen. Sukkel Baroka het reeds ’n oorwinning behaal en sit tans met vyf punte in die tiende plek. Bakgaga het dié enkele oorwinning van 2-1 behaal oor Benni McCarthy se gevaar­like Cape Town City. Die Chilli Boys sukkel gewoonlik ook teen Baroka, veral in die wegwedstryde. Chippa word egter fanaties ondersteun in die Sisa Dukashe, maar dit gaan hom meer as net ondersteuning verg om Bakgaga te stuit. Tinkler sal die beste uit spelers soos die ervare Daine Klate moet put. Dié ster-speler het traag begin, maar in die span se vorige wedstryd, dié teen Super­Sport (wat Chippa met 1-2 verloor het), het hy giftig gelyk. Nóg spelers wat hulle kant moet bring, is Thabo Nthethe (voorheen vir Mamelodi Sundowns), Kurt Lentjies (Maritz­burg United) en Thamsanqa Sangweni (Orlando Pirates). Lentjies het ’n doel teen SuperSport aangeteken, so hopelik is daar baie meer in hom.