DÍS ’n eis wat Metrofail se mense nie aldag sien nie. Ruben Botha van Ravens­mead eis R775 van Metrorail omdat hy ’n vliegtuig verpas het en met ’n boete gelooi is. Botha is een van die duisende pendelaars wat elke dag sukkel met Metrofail se slapgat diens. Hy sê hy het op 24 Julie ’n trein van die Kaapstad-stasie na Oosterzee gevat. Hy moes daai aand 18:20 ’n vlug van die Kaapstadse Internasionale Lughawe na Johannesburg haal. “Die trein moes 15:35 ry. Daar was toe geen trein nie. “Die volgende trein wat moes ry, was 16:00, maar hy was ook nie betyds nie.” En toe die trein uiteindelik ry, het hy ’n spul kere tussen stasies loop stuck. Botha sê daar was geen aankondigings op die stasie om te sê die treine is gekanselleer of laat nie. Die trein het toe op sy eie sweet time by die Oosterzee-stasie aangekom. Maar die arme Botha kon tóé al sien sy plane gaan vir hom wegvlieg. Hy moes toe maar ’n ander vlug haal – en die stywe boete betaal. Hy sê sy geval is net een van honderde en Metrorail se patetiese diens het ’n ripple effect op mense se lewe. “Wat gebeur met ouers wat hulle kinders by ’n crèche moet gaan haal?” vra hy. “By van die crèches moet jy ’n boete betaal as jy jou kind laat kom haal. “Die crèche-onderwyser het dalk ook afsprake wat nagekom moet word. As die ouer laat kom, word die onderwyser se planne ook omver gewerp.” Botha sê baiekeer is daar nie fout met die trein, kabels of signals nie. “Ek glo die mense is incompetent.” Zinobulali Mihi, ’n woordvoerder van Metrorail, sê die Regional Business Risk- departement het Botha se versoek na sy hoofkantoor gestuur vir ’n besluit. Maar dié kan óók laat wees. “Daar is nie tyd verbonde aan die proses nie. Alles hang af van die ondersoek.”