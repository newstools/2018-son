BONGUMUSA Mthembu gaan Suid-Afrika se aanslag in die 100 km op vanjaar se wêreldbyeenkoms lei. Atletiek Suid-Afrika (ASA) se span van nege lede het Dinsdag vertrek om aan môre se wedloop oor 100 km in Sveti net buitekant Zagreb in Kroasië deel te neem. Mthembu het op 10 Junie vanjaar die uitmergelende Com­rades-marathon van Pietermaritzburg na Durban oor 90 km ’n tweede agtereenvolgende jaar gewen. Dit was die derde Com­rades-sege van die uiters talentvolle 35-jarige boorling van Pietermaritzburg nadat hy in 2014 ook koning gekraai het. Benewens Mthembu, is twee spanmaats van die Arthur Ford-klub – Nkosinathi Duma en Thuso Mosiea – ook by die span ingesluit. Claude Moshiywa, 2013 se Comrades-kampioen, en Best Ngwenya van die Nedbank-klub is die ander mans in die span. In 2016 het Mthembu Bruce Fordyce se SA rekord­ in die 100 km-wedloop in Los Alcázares in Spanje oortref met ’n tyd van 6:24:06. Hideaki Yamauchi (6:18:22) van Japan het die goue medalje gewen. Mthembu het gister aan Son in ’n WhatsApp-boodskap gesê: “Ja, ek weet ek het al voorheen goed in die 100 km-wedloop gevaar. “Ná my sukses in die Comrades weet ek dat daar verwagtinge in Suid-Afrika is dat ek die wedloop óók moet wen. Ek wil egter nie te veel druk op myself plaas nie. Vervang “My voorbereiding het goed verloop en ek het tans gelukkig geen beserings nie.” Die ASA het ervare Com­rades-langasems soos Salome Cooper, Fikile Mbuthuma, Deanne Horn en Lisa Collett by die vrouespan ingesluit. Mbuthuma het vanjaar se Comrades-wenner, Ann Ashworth, vervang wat die uit­nodiging van die ASA van die hand gewys het. Sy sê die ASA verskaf glad geen hulp aan langafstandatlete nie.