GEGEWE die styging van die brandstofprys was dit seker onvermydelik. ’n Man het Dinsdag by die Engen Gerhaldo-vul­stasie in Gars­fontein naby Pretoria petrol ingegooi en toe net weggejaag. Die bestuurder van ’n Ford het die petrol­joggie gevra om sy kar se tenk vol te maak. Toe die metertjie op R753 vasslaan, het die ou voet in die hoek gesit. Die nozzle was nog in die kar en die petroltenk se dop het agtergebly. Volgens die eienaar van die garage, Gerhard Vorster, is dit die tweede keer dié maand dat dit gebeur. “En verlede maand het iemand weggery nadat hulle R400 se petrol ingegooi het.” Volgens Vorster wil hulle ’n prepaid-stelsel inbring om dié voorvalle te voorkom. – News24