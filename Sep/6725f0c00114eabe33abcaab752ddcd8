DIE ouers van Deurick van Blerk, die vermiste Hangberg-visserman, sê hulle vind dit moeilik om afskeid te neem. Deurick het na bewering verlede maand tydens ’n poaching swoop in Houtbaai oorboord geval. “Ons is hartseer, maar ons moet aangaan met die lewe,” het Deurick se pa, Edward, gesê. Daar is sedert 12 Augustus nog geen teken van Deurick nie. Sommige inwoners was so ontsteld oor die gissings dat hy in die operasie geskiet is en toe in die water geval het, dat hulle die strate ingevaar en met die polisie gebots het. As Deurick se oorskot nie opgespoor word nie, sal sy ouers moet wag tot die hofsaak van die twee persone wat vir poaching gearresteer is om te hoor of daar nie iets uitkom oor wat met hulle seun gebeur het nie. Volgens Edward gaan dié twee weer op 20 September in die hof verskyn. Hy sê hy waardeer dit baie dat die polisie gereeld met hom in kontak is. Moses Dlamini, woordvoerder van die onafhanklike polisieondersoek­direktoraat (Opod), sê hulle is nog ver daarvan om te weet presies wat gebeur het. Die polisie het ook laat weet daar’s geen nuwe verwikke­linge in die saak nie. Gestabiliseer Intussen is die vissersbote wat tydens die Hangberg-onluste van die Kaapstad-hawe gebruik moes maak, weer terug in die Houtbaai-hawe. ’n Seevisserye-woordvoerder, Khaye Nkwanyana, sê die area is nou gestabiliseer en beamptes gaan die inwoners touwys maak oor hoe om vir visserspermitte aansoek te doen. Plaaslike vissers gaan ook binnekort die uitkoms hoor van ’n ministeriele oorsig van appèl oor die regte om kreef te kan vang. “Ons wil van ons kant af seker maak die gemeenskappe het vissersregte,” het Nkwanyana gesê. – News24