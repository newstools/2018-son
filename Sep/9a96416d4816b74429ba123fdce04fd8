CALITZDORP. – ’n Pa van vier, Adam Loff, hop behoorlik oor sy diensterekening van R22 922. En dít vir ’n Hop-huis in Bergsig. Loff vertel: “My pa is so 10 jaar gelede oorlede. Daarna het my suster die huis bewoon. “Maar toe ons uitvind dis te koop, het ek ingetrek. “Ek het elke maand my diensgeld uit my Sassa-toelaag betaal. “Ek het ook die misipaal gevra dat die rekening op my naam oorgedra word. Dít het hulle gedoen, mét my pa se skuld.” Loff sê hy is weer “misipaal” toe, en daar is gesê sy pa se skuld sal afgeskryf word, maar toe is dit nie. Deernishulp Hy wonder: “Hoe kan ek dit betaal? Ons het nie eens krag nie, want dis mos nou geblok. “Ek kan mos nie my kinders laat honger ly oor skuld van ’n oorledene nie? “Ek kry nie eens deernishulp nie.” Reggie Timmie, dorps­bestuurder, sê eerstens moedig hy inwoners aan om hul rekeninge te betaal, “want sodoende kan die raad ’n beter diens lewer. “Loff kan my kom besoek sodat die meriete van sy saak ondersoek kan word.”