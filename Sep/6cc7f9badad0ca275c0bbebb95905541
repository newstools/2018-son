ROGER de Sá, afrigter van Cape Umoya United, het sy spelers gemaan om hulle “lawwe foute” reg te stel wanneer hulle Tshakhuma Tsha Madzivhandila pak. De Sá was glad nie beïndruk met die manier waarop sy Nasionale Eerste Liga-span aangeploeter het om hulle eerste oorwinning van die seisoen in te palm nie. Hulle het die high-flying Richards Bay van Brandon Truter Maandag in die Kaapstad-stadion gesink. Tshakhuma is tweede op die punteleer en sal die Kapenaars beslis ’n groot uitdaging bied. Dus sal selfs ’n gelykop uitslag in Sondag se stryd aanvaarbaar wees. “Dis reg, maar dis die silly errors wat ons ook moet regstel,” het De Sá gesê. “Daar was net veel foute teen Richards Bay en dit het ons byna gekos.” De Sá sê sy spelers sal hulle ingesteldheid moet regkry en fokus deur die hele wedstryd, anders gaan die manne van Thohoyandou hulle straf vir elke blaps.