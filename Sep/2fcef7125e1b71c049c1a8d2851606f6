MEER as 1 000 organisasies sonder winsbejag (NPO’s) is sedert April vanjaar nie betaal nie. Dit is die organisasies wat hulp verleen aan vroue en kinders wat mishandel word, slagoffers van huishoudelike geweld, mense met dwelmmisbruikprobleme, gestremdes en bejaardes en met kinderonderrig. Volgens Phumza Dyantyi, LUR vir maatskaplike ontwikkeling, is 1 043 NPO’s sedert April nie betaal nie. Dié bedrag beloop meer as R19 miljoen. Die grootste aantal van hierdie NPO’s is die sentrums vir early childhood development (ECD), met 978 van die geïdentifiseerde 1 091 ECD-NPO’s wat steeds wag vir befondsing. Dyantyi het in Mei vanjaar aangekondig dat ’n spesiale NPO-eenheid ingestel is om onder meer met die befondsing van NPO’s te help. Altesame R118,5 miljoen is vanjaar toegeken aan die personeel van die NPO-eenheid. Daar is tóé gesê die nuwe eenheid sal gefokus wees op die befondsingskoördinasie en vennootskappe en sal verantwoordelik wees vir die implementering van die befondsingsproses. Afhanklik Kobus Botha, DA-LPW, meen dit is onaanvaarbaar dat daar halfpad deur die nuwe boekjaar nog geen betroubare betaalstelsel vir NPO’s is nie. “Die gebrek aan betaling aan die NPO-sektor deur die departement is ’n herhalende probleem, jaar in en jaar uit.” Volgens hom word die mense wat die werk doen, wat van hierdie staatsubsidies vir hulle oorlewing afhanklik is, gedwing om deur meer hoepels te spring om beleids- en wetgewende vereistes na te kom. Dit sodat die departement sy suksesse as sy eie kan eis. Hy sê die DA is bekommerd oor die nadelige effek wat die vertraagde betalings op die effektiewe en doeltreffende bedrywighede van hierdie NPO’s het. “Betalings moet betyds gedoen word sonder dat verdere ingryping nodig is. Dit word immers vermeld in die diensvlakooreenkomste wat onderteken is tussen die NPO’s en die departement van maatskap­like ontwikkeling. “NPO’s lewer ’n verskeidenheid dienste namens die departement en dit is om dié rede dat hulle met respek behandel moet word.”