DIE talentvolle gospelsanger Andrew Snyders van Mitchells Plain is baie opgewonde oor sy eerste gospelkonsert. Hy verduidelik hy wil die liefde van die Here deur sy musiek demonstreer. Snyders sê ons leef in ’n tyd wanneer gemeenskappe die Here baie nodig het, veral met die hoë vlakke van geweld teen vroue en kinders. Snyders het by sy ouma in Hanover Park grootgeword en dáár het sy liefde vir die Here begin. “My ouma het my geleer om nederig te wees en mense met respek te behandel.” Snyders verduidelik hy kom van ’n musiekfamilie. Sy pa, Calvin Neethling, is ’n pastoor en daar het sy liefde vir gospelmusiek begin. Gospelkunstenaars wat Snyders inspireer, is Neville D, die groep Kunjalo, Fred Hammond en Smoky­ Norfolk. Snyders was die eerste keer op die verhoog toe hy 10 was. Hy het in 2017 aan die kompetisie The Voice SA deelgeneem en was lid van die popsangeres Lira se span. Hy vertel dit was ’n ongelooflike ervaring en hy het so baie van die musiek­bedryf geleer. Snyders is aangewys as die wenner van hierdie jaar se The Gospel Voice Search­. Hy sê hy vertrou baie ander deure sal oopgaan. Hy is dankbaar vir die ondersteuning van sy pastoor, Ju­lian Claassen, sy suster Cayla Neethling, en sy pa, Calvin.