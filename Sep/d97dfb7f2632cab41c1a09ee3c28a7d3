PLETTENBERGBAAI. – ’n Waterdief is hard gemoer oor sy misdadige onderneming. Die mannetjie se twak het gou nat geraak toe inwoners vuis inlê oor hy hulle krane glo kom leegtap. Hulle beweer die outjie met sy kanne en kruiwa tap water by baksteenhuise en gaan verkoop dit dan aan shack-mense. Inwoners se vingers het gou gepoint na die verdagte in sy middel 30’s toe hy twee 25 F-kanne water op sy kruiwa na die Qolweni-plakkerskamp gekarwei het Woedende mense het met vuiste onder hom ingeklim om hom te maak beken waar hy die kosbare water kry. Toe sing hy. “Ja, ek verkoop water teen R3 vir 5 F en R10 vir ’n 25 F-kan.” Nood Nosiviwe Maputhu, die eienaar van ’n baksteenhuis hier, sê hulle het hoeka begin moan oor hulle water gesteel word. Sy sê: “Kyk, ons verstaan die nood van die mense in die shacks en dat baie nie water het nie. “Maar dis mos nie reg wat hy doen nie!” Zweli Mhlanga voeg sy stem by: “Dis ’n probleem. Dis óns wat vir die water betaal. Dit werk nie dat hy dit steel en dan geld daaruit maak nie.” Hulle stem saam, water raak ’n skaars hulpbron. Maar die eienaars voel dié diefstal is net ’n bewys dat waterkrane in die plakkerskamp aangebring moet word. Dis al wat die probleem sal oplos.