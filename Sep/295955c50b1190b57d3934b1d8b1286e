DAAR is darem toe lig aan die einde van die Kaapse taaltonnel! By die simposium van die Letterkundeondersteunings­komitee het die Taal­kommissie gesorg vir verrassings oor Afrikaanse uitdrukkings en spelling. Dit lyk of die gebruik van Kaaps in leerders se stelwerk aanvaar gaan word, mits dit in die korrekte konteks gebruik word. Te lank is die sogenaamde algemeen beskaafde uitdrukkings aanvaar as die enigste korrekte wyse waarop Afrikaanssprekendes hulle moet uitdruk. Nou sal die etikettering van persone wat Kaaps besig, stopgesit word. Dit moes nooit as minderwaardig beskou gewees het nie. Adam Small (die bevryder en voorloper van Kaaps) en Peter Snyders het dan juis in Kaaps die briljantste poësie en dramas geskryf. Kanna Hy Kô Hys Toe het selfs die Hertzogprys ontvang. Noudat sekere woorde wat voorheen uitgewys is as onvanpas, dialekties of taal- of spelfoute opgeneem is in die Afrikaanse Woordelys en Spelreëls, sal leerders minder benadeel word. Dink net hoe merkers leerders van die sogenaamde sekondêre skole voorheen gruwelik te na gekom het. Volgens Michael le Cordeur is taal “belangrik vir basiese opvoeding en kinders word benadeel as hulle nie getoets word in die taal waarin hulle aanbid, sing en emo­sioneel leef nie”. Hier sluit Le Cordeur aan by Small, wat in die voorwoord van sy digbundel Kitaar My Kruis (wat in 1962 uitgegee is) geskryf het: “Dié Kaaps (soos ek hierdie taal­medium graag wil noem en genoem wil hê) waarin die groot gros van die verse [in die genoemde bundel] – geskryf is, het meer as ’n klein beroering onder ons mense ver­oorsaak, binne die letterkunde en daarbuite. “Ek wil net by herhaling sê Kaaps is nie wat sekere Engelse mense in Suid-Afrika Capey noem nie en ook nie wat sekere Afrikaanse mense Gamat-taal noem nie. “Kaaps is ’n taal, ’n taal in die sin dat dit die volle lot en noodlot van die mense wat dit praat, dra: Die volle lot, hul volle lewe met alles wat daarin is – ’n taal in die sin dat die mense wat dit praat, hul eerste skreeu in die lewe skreeu in hierdie taal, al die transaksies van hul lewe beklink in hierdie taal en hul doodsroggel roggel in hierdie taal. “Kaaps is nie ’n grappigheid of snaaksigheid nie, maar ’n taal.” Ja, opvoeders moet leerders leer om korrek te skryf en te spel en hulle grammatikaal en verbaal korrek uit te druk. Dit is wat enige goeie en Afrikaanse opvoeder probeer nastreef. Maar op die ou einde keer leerders terug na hul tuiste en gaan praat hulle die taal waarin hulle gemaklik is: Kaaps. Myns insiens is daar geen fout daarmee nie, want wie bly ná ’n formele geleentheid in sy formele pak klere geklee? Jy raak ontslae van jou strikdas, formele hemp en blink skoene en verklee in gemak­like klere en sandale, of loop kaalvoet sodat jy weer kan asemhaal! Le Cordeur skryf: “Ondanks die beleid wat bepaal dat taal nie ’n hindernis moet wees vir onderrig en leer nie, wys navorsing leerders wat Kaaps praat, word deur Standaardafrikaans benadeel.” Daarom ondersteun hy (nes ek) dit dat Kaaps in die (Wes-Kaapse) skoolkurrikulum opgeneem word. Volgens Ampie Coetzee is “Kaaps destyds beskou as Kleurlingafrikaans, as plat en onbeskaaf, ru en onbeholpe”. Maar volgens Coetzee het “Kaaps egter begin lewe in die poësie en die verset-vers en dialekvorm het daarin ontstaan”. En hier kan Small as bevryder van die Afrikaanse taal beskou word. Coetzee reken: “Small het die pad gewys na die gebruik van die groot dialek Kaaps, wat Afrikaans aanvul en demokratiseer.”