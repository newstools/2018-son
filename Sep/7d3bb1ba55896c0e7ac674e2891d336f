HIERDIE is Afrikaanse gospel op sy beste! Op Sondag 7 Oktober gaan verskeie gospelkunstenaars van Worcester en omgewing wys wat in hulle steek. Die event vind in die Maranatha Christensentrum in Johnson Park, Worcester, plaas. Die Bowl Community Centre in Worcester sal die byeenkoms aanbied. Die gospelkunstenaars wat gaan optree, is Joe van der Berg, Mariska van der Berg, Cheswyn Ruiters, Ceanan Ryan, Carlo Abrahams, Barenice Wildskud, Gregory Noble, Margo Mbuzeli, Jermaine Julies en die groepe Local Unite en die Kanetvlei Nasorggroep. Mariska is die eerste vroulike wenner van Agri’s Got Talent (reeks 5) en Ruiters het al op SA’s Got Talent gesig gewys. Die Bowl Community Centre is ’n organisasie sonder winsmotief wat help met die rehabilitasie van alkohol- en dwelmverslaafdes. Die konsert gaan wees ten bate van mense wat vasgevang is in die kloue van dwelms en alkohol, maar nie die vermoë het om vir hulle behandeling te betaal nie. Die deure word 16:00 oopgemaak en die konsert begin 16:30. Kaartjies kos R80 (vir almal) en is beskikbaar by Joe van der Berg by 076 328 2727.