DAAR is nié genoeg byvoeglike naamwoorde om die build-up tot en vooruitsigte vir Saterdag se MTN8 final tussen­ SuperSport United en Cape­ Town City te beskryf nie. Die geskiedenis tussen dié twee Premierliga-grootvisse is ryk. SuperSport het beslis nog die sielkundige voordeel nadat hy die Kapenaars laas seisoen met 4-2 met penalties geklop het – en dit het hy gedoen terwyl hy ’n groot deel van die eindstryd met tien spelers moes speel. City se afrigter, Benni McCarthy, is ook bewus daarvan dat daar met enige final helse druk kom – veral as dit ’n déjà vu-affêre is second time round. Dis McCarthy se tweede eindstryd in sy kort loopbaan as jong afrigter van City en hy sal ook gemeet­ word aan sukses. Boonop weet Bafana Bafana se rekorddoelskieter dat sy spelers beslis vir meer as net een rede na hom opkyk. Volgens McCarthy is dit die kalm gevoel van sy spelers in die aanloop tot Saterdag se skouspel in Durban se Moses Mabhida-stadion wat hom verbaas. “Ek het verwag hulle sou dié week vol jitters en butterflies wees, maar daar is niks soos daai nie,” het hy gesê. “Hulle is rustig en kalm en dit skep baie vertroue vir my as ’n coach, weet jy. Dit sê baie van hulle uitkyk.” Op ’n persoonlike noot reken McCarthy dat hy self gretig is om die rekordboeke in sy guns te swaai. “Ek wil nié ná tien jaar terugkyk en onthou word as een van daai afrigters wat elke keer in finals gespeel het, maar niks gewen het nie. “Dis juis waarom ons oortuig is ons kan SuperSport dié keer klop. “Ek wil juis wen vir die spelers ook, want hulle verdien dit. Hulle is toegewyd aan my en die span. “Om die beker huis toe te bring, sal die perfekte beloning wees,” aldus McCarthy.