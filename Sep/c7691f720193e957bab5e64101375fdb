GLASGOW Warriors kan Saterdag ’n paar snuiters teen die Southern Kings inspan. Dít wek die indruk dat die Skotse span nie die Baaise franchise as ’n bedreiging beskou nie. Glasgow het Saterdag twee beserings opgedoen in sy oorwinning van 52-24 oor die Cheetahs in Bloemfontein. Die stut Zander Fagerson en heelagter Stuart Hogg het enkelbeserings. Veral die verlies van Hogg is ’n groot slag vir die Warriors. Die Skotse internasionale speler het al 62 keer vir sy land en 103 keer vir Glasgow uitgedraf. Hy is dus ’n uiters ervare speler. Hoewel Fagerson net 22 jaar oud is, het hy reeds 18 internasionale wedstryde agter sy naam en 50 vir Glasgow. Duidelik is die verlies nie te veel van ’n pyn vir Glasgow nie, want hulle het twee jong spelers ontbied om die ervare koppe te vervang. Die voormalige Skotse o. 20-spelers Robbie Nairn (20) en Adam Nicol (21) het in Kaapstad by die res van die span aangesluit. Die vleuel Nairn is ’n blits wat vir Skotland se sewesspan uitgedraf het en die stut Nicol het nog net een vorige keer Glasgow verteenwoordig. Narin sal dus Saterdag in die Nelson Mandelabaai Universiteit (NMU)-stadion sy debuut teen die Kings maak. As die groentjies Saterdag die Kings ore aansit, wag daar weer ’n lang seisoen op Deon Davids en sy span. In die Kings-kamp het die media-woordvoerder Chumani Bambani bevestig daar was geen beserings in hulle nederlaag van 7-28 teen Ulster nie. Hoewel dit goeie nuus is, gaan dit nie juis baie help teen ’n gesoute span soos Glasgow nie. Glasgow is ná drie rondes saam met Ulster die enigste onoorwonne spanne in die Pro14-reeks. Dit sal dus ’n wonderwerk deur die Kings verg om Glasgow se wenlopie tot ’n einde te bring.