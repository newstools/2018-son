EMBROSE Papier kan seker nie wag vir die Springbokke se Rugby Championship-toer om Saterdag klaar te maak nie. Die Springbokke kom die naweek in Wellington in Nieu-Seeland teen die gevreesde All Blacks te staan. Die 21-jarige skrumskakel het in die Bokke se laaste twee games omtrent die plaasvervangersbank warm gesit. In totaal is dit 160 minute se gesit en wag om die signal van Rassie Erasmus, Bok-afrigter, in die coaches box te kry om op te warm. En Saterdag moet die boorling van Clanwilliam dalk weer handjies gevou sit en kyk hoe Faf de Klerk 80 minute lank skrumskakel speel. Nuus uit Nieu-Seeland is dat Papier dalk nie eens in die wedstrydgroep gaan wees nie. Die Lions se Ross Cronjé is nou glo die man wat as adjudant sal instaan of selfs De Klerk se nr. 9-trui gaan aantrek. Dít beteken dat Papier met die Bokke se terugkeer na Suid-Afrika eerder maar moet hoop hy word vrygestel om ten minste so ’n bietjie Curriebeker-rugby saam met die Blou Bulle te gaan speel. Die enigste probleem daarmee is dat die Bulle – ná môre se wedstryd teen die Pumas – eers op 13 Oktober weer (teen die Westelike Provinsie) sal speel. Die Rugby Cham­pionship sal teen daai tyd ook al verby wees. Papier het tot dusver in drie toetse as plaasvervanger speelkans gekry. Hy het teen Wallis in Amerika sy debuut – op vleuel, van alle plekke – gemaak. In die derde toets teen Engeland het hy Faf de Klerk ’n paar minute voor die einde vervang. In sy derde stukkie speelkans in Durban (teen Argentinië) moes hy weer die rol van vleuel vertolk. Met De Klerk wat in die Bokke se laaste twee nederlae lelik drooggemaak het, is gehoop dat Papier darem nou speelkans sou kry. Erasmus het egter gewys hy het nie vertroue in die jongeling se vermoë nie. Die Springbokke maak vandag hulle span bekend.