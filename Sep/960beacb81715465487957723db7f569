DIE voortreflike vertoning van sy young­sters! Volgens John Dobson, afrigter van die Weste­like Provinsie se Currie­beker-span, is dít wat hom Vrydagaand die meeste beïndruk het in sy span se sege van 57-28 oor die Pumas in Nelspruit. Die WP-breier was uiteraard baie tevrede met sy span se vertoning, maar dit is die individuele vertonings van die jong spelers wat vir hom so verblydend was. Hy sê: “Dit was great om te sien waartoe youngsters soos Ernst van Rhyn (slot) en Herschel Jantjies (skrumskakel) in staat is. “Van die ouer staat­makers het ook hul kant gebring. “Die Springbokke in die span (Damian de Allende, Wilco Louw en Sikhumbuzo Notshe) het ongelooflike toewyding gewys. “Hulle het geweet hulle gaan saam met die Bokke op hul toer in Australasië reis, maar het steeds alles ingesit vir die span. “Dit spreek boekdele van die huidige kultuur in WP-rugby.” Die buite-agterspeler Craig Barry het ’n enkel besering in die loesing van die Pumas opgedoen. Spelers soos Dan Kriel, JJ Engelbrecht, Salmaan Moerat, Chris Massyn en Neethling Fouché het die stryd teen die Pumas misgeloop. Versterk Die Streeptruie het volgende week ’n loslootjie. Die terugkeer van al dié spelers kan die span verder versterk wanneer die WP die daaropvolgende week die Lions op Ellispark aandurf. Dobson was redelik tevrede met sy span se vertoning teen die Pumas in Nelspruit. “Dit is die soort rugby wat ons graag dié seisoen wil speel. “Ons het die breedte van die veld goed gebruik en mooi drieë gedruk. “Ons het hulle egter toegelaat om vier drieë te druk. Ek voel ons moes die afskoppe beter gehanteer het nadat ons die ag drieë gedruk het. “Dis dinge wat ons voort­aan móét regstel as ons vanjaar die titel suksesvol wil verdedig,” voeg hy by.