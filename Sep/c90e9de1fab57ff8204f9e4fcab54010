AL IS hulle broer en suster, gee die sight van sy gesig haar steeds grille. Shakoor Roberts (24) het na bewering sy ma, Gafsa (61), in ’n vermoedelik satanistiese ritueel in 2015 vermoor. Roberts is drie dae ná sy ma se verdwyning vir haar moord gearresteer toe haar lyk in haar wheelie bin in Tafelsig gevind is. Tydens Roberts se eerste verskyning in die Mitchells Plain-landdroshof het landdros Walter Gold­ing hom vrygelaat omdat daar nie genoeg getuienis teen hom was nie. Hy is intussen weer gearresteer nadat getuies na vore gekom het. Ná byna drie jaar se uitstelle moes die verhoor uiteindelik gister begin het. Maar ’n simpel spelfout in die dokter se nadoodse-ondersoek-verslag het gemaak dat dit weer uitgestel moes word. Pleks van “throttle” het die dokter “trottle” geskryf. Dit is volgens die hof nie ’n geldige oorsaak van dood nie. Die dokter, wat tans in Durban is, moet nou eers die fout kom regmaak. ’n Baie maer Roberts was gister geklee in ’n swart bomber jacket. Sy suster, Rushaana Adams, was in die hof en het gesê haar broer gee haar grille. Sy voeg by die nuus dat haar broer miskien bail gaan kry, het haar omtrent ontstel. “Sy lawyer het my gevra waar gaan hy bly. “Hoe kan jy so iets vra? Hoekom sal ek sy bail betaal of ’n plek vir hom kry om te woon?” Adams sê dis nie haar verantwoordelikheid nie en voeg by dat haar ma se huis, wat Roberts opgemors het, klaar verkoop is. Die saak is tot 10 Oktober uitgestel. Volg Tracy-Lynn Ruiters op Twitter.