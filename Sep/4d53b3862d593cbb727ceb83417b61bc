HY HET nog met ’n vriend gepraat, toe die verdagte hom skielik bestorm en noodlottig in die bors lem. Die 29-jarige Nico Dominique Hannies van Salt Lake in die Baaise noordelike gebiede is Maandagmiddag onverwags vermoor – glo in die verdagte se huis in Yellowwoodstraat, Arcadia. Kapt. Sandra Janse van Rensburg, ’n woordvoerder van die polisie, sê die speurders van Bethelsdorp ondersoek ’n saak van moord. “Op Maandag 3 September omstreeks 13:30 het die slagoffer met ’n vriend gepraat toe ’n verdagte na hom gehardloop en hom in die bors gesteek het. “Die verdagte het weggehardloop en die slagoffer is dood op die toneel,” sê Janse van Rensburg. Sy voeg by die polisie weet wie die verdagte is, maar hy is nog nie gearresteer nie. Ina Hannies (55), Nico se ma, is in skok oor haar jongste seun se dood. Toe sy hom die oggend voor sy dood groet voordat sy hul huis verlaat het, het sy nooit kon dink sy sou haar kind nie weer sien nie. “Ek gaan nie sê hy was ’n engel nie. “Een ding wat ek wel kan sê, is dat my kind nie ’n nommer is nie. “Ja, hy’t pille en ’n skyf gerook, maar ek was baie streng met hom,” redeneer Ina. “Ek was by die werk toe Nico se niggie my kom haal het en gesê het hy is gesteek. “Toe ek by die toneel kom, was hy klaar gesterwe. Die polisie was daar en hy was toegegooi met ’n kombers. “Ek het die kombers opgelig en gekyk na my kind – dit was ’n groot skok, soos vir enige ouer. “Die een tjommie sê die man het net gekom en Nico gesteek,” sê ’n verslae Ina. Charmaine Natlazo (53) ken Nico goed omdat hy altyd by haar seun in Yellowwoodstraat gekuier het. Sy was een van die eerstes op die toneel. “Ek kon nie slaap gisteraand (Maandagaand) nie. Ek sien hom steeds voor my. “Hy het daar gelê en ek het vir hom ’n kombers gaan haal en sy skoene uitgetrek en hom op sy sy gedraai. “Hy wou net heeltyd opstaan en ons moes hom keer. Hy het voor hy dood is, gekla dat sy rug brand. “Nico was ’n lieflike kind wat altyd my yard skoongemaak het,” sê Natlazo. Bedreiging Ina sê sy’t gereeld vir Nico gesê om nie so in die strate rond te loop soos ’n boy nie, maar dan het hy gesê: “ ’n Skollie is ’n boy en ek is niemand se boy nie.” Sy het hom glo ook altyd gewaarsku sy okkapyprokery sal lei na dagga en pille rook. “Nico was nooit vir ons ’n bedreiging in die huis nie. “Hy was baie lief vir grappe maak en het altyd hard gepraat, maar nooit met my terug gepraat nie. Ons gaan hom baie mis hier in die huis. “Hy was ook so lief vir tee en het altyd met ’n groot koppie daarvan rondgeloop,” vertel Ina. Volgens ’n vriend van Nico wat anoniem wil bly, was hy soos ’n broer vir hom. “Nico het niemand gepla nie. Hy was bang vir niks en niemand. Hy het altyd ander mense gehelp,” sê die bedroefde vriend. Volgens die inwoners was Nico en sy vermeende moordenaar nie regtig bevriend nie, maar hulle het glo saam pille gerook. Nico laat sy ma, twee klein kinders, vier broers en drie susters agter. As enigeen kan help met die ondersoek, word hulle gevra om die speurders van Bethelsdorp te kontak.