GOLD Cup, hier kom Progress weer! Die Bloutrein van Rosemore sal in Maart 2019 die tweede keer agtereenvolgens aan die nasionale klubkompetisie deelneem. Progress het Saterdag op ’n stampvol Outeniquapark in George Barbarians met 14-10 in ’n naelbyt-Premierliga-eindstryd van die Suidwestelike Distrikte geklop. Dit was ’n epiese stryd met die uitslag wat tot aan die einde in die weegskaal was. Barbarians was rustyd met 7-6 voor. Dit was die gebrek aan ’n akkurate stelskopper wat die manne van Mosselbaai gekelder het. Dit was die hele seisoen die geval. Progress was met 10 minute se speeltyd oor met 9-10 agter toe Fizell Fredericks Chamani Kema se aanvoerwerk met ’n drie gaan afrond het. Dit het die wind uit die Mosselbaaiers se seile geruk. Vincent Moos, die Progress-breier, het gesê: “Barbarians het baie goed gespeel. “Toe ons die voortou neem, het ek my plaasvervangers ingespan om die game­ te smoor, die spel te vertraag en besit te behou.” Progress is die eerste span van die Wes-Kaap wat vir dié kompetisie kwalifiseer. Boland en die Westelike Provinsie se kompetisies is weens die droogte vertraag. Son verneem SA Rugby beoog om reëls te implementeer wat spanne kan verbied om meer as vyf nuwe spelers in volgende jaar se Gold Cup-reeks by te voeg.