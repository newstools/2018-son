ROBERTSON. – Die vier laities wat daarvan droom om hulle rugbyhelde, die All Blacks, in lewende lywe te sien speel teen die Bokke, se droom kan waar word. Dít nadat ’n Sonlander ’n skenking van R200 gemaak het om die kids te help om hulle droom te bewaarheid. Nou wil die seuns die geld gebruik om ’n boks hoender te koop sodat hulle ’n braai kan hou om geld daarvoor in te samel. Gregon Botha (10) sê hulle is baie bly oor die sponsor. Botha sê toe hulle die R200 kry, het hulle onmiddellik koppe bymekaar gesit oor hoe om die geld meer te maak sodat hulle almal in die rugbystadion kan gaan sit vir die game. Antonio Jaftha (9) sê hulle droom kan moontlik volgende jaar waar word. Ondersteun “Al neem dit ons vier jaar om al die geld bymekaar te maak vir ons reis en kaartjies, sal ons geduldig bly spaar en geld bymekaarmaak daarvoor.” Volgens die outjies beplan hulle om die braai binnekort te hou en hoop hulle die mense van die dorp sal hulle kom ondersteun.