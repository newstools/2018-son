KYK, as jy nie mooi dink en beplan as jy jou eerste motor koop nie, kan jy jou lelik vaskoop. Om seker te maak jy loop nie ’n bloutjie met jou eerste motor nie, het ons ’n paar wenke gaan soek op die webwerf goeiehuishouding. co.za om te sorg dat jy die regte keuse doen met jou eerste paar wiele. 1. Waarom wil jy ’n nuwe motor hê? Dink mooi oor jou motiewe vir die aanskaf van ’n nuwe motor en presies waarvoor dit gebruik gaan word. As jy byvoorbeeld ’n nuwe werk as verkoopsverteenwoordiger het, sal jy ’n ekonomiese motor wil hê wat lig op brandstof is. 2. Toetsbestuur en doen navorsing Neem jou tyd om al die beskikbare opsies te oorweeg. Moenie oorhaastig wees wanneer jy jou eerste motor koop nie, maak nie saak of dit nuut of tweedehands is nie. Onthou, jy staan op die punt om ’n groot bedrag uit te gee en dit is belangrik om alles oor jou nuwe ryding te wete te kom. 3. Bekostigbaarheid Dit gaan oor meer as die maandelikse huurkoop­paaiemente wat jy vir jou eerste motor moet betaal. Dit sluit maandelikse brandstofkoste, versekering en onderhoud in. 4. Rentekoersskommelings Die meeste eerstekeerkopers vergeet daar sal rentekoersskommelings gedurende hul finansieringstydperk van drie tot ses jaar wees; moenie vergeet om vir moontlike hoër maandelikse terugbetalings te begroot nie. Lees ook: Hoe werk ballonbetalings nou eintlik? 5. Versekering Moenie onderskat hoe hoog versekeringsbetalings vir eerstekeerkopers is nie, en doen jouself ’n guns deur ’n paar verskillende maatskappye se kwotasies te vergelyk. Sorg egter dat jy die fynere besonderhede noukeurig deurgaan om seker te maak jy is omvattend verseker. 6. Veiligheid In hulle haas om ’n nuwe motor te koop, maak sekere kopers die fout om veiligheidskenmerke vir koeler ekstras te verruil. Moet dit nie doen nie. Veiligheid moet ’n prioriteit wees en jou nuwe motor moet oor sekere basiese veiligheidstelsels beskik. Kenmerke soos ’n sluitweerremstelsel, elektroniese remkragverspreiding met ’n remhulpstelsel en twee lugsakke behoort voldoende te wees. 7. Onderdeelpryse Dit gebeur dikwels dat motors wat met die eerste oogopslag billik geprys is, op die lange duur meer kos omdat hulle onderdele duurder is as wat mense besef. Doen deeglike navorsing en bereken hoeveel jy aan onder­dele gaan bestee wanneer jou diensplan tot ’n einde kom. 8. Herverkoopwaarde Dit voel vreemd om aan verkoop te dink terwyl jy nou eers gereed maak om jou motor te koop, maar dit is die moeite werd om vooruit te dink. Stel vas of jou motor oor ’n paar jaar steeds iets werd gaan wees. 9. Belangrike kenmerke Soos gesê, behoort veiligheidskenmerke jou hoogste prioriteit te wees, maar die lewe gooi soms onvoorspelbare draaie. Moet dus nie die belangrikheid van kenmerke soos ’n afstandbeheerde sentrale sluitstelsel, spoedsensitiewe outomatiese deurslotte en ’n immobiliseerder onderskat nie.