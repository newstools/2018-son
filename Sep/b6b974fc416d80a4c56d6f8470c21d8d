’N HOOFMAN van die Khoi sê ’n wetstoepasser het hom met ’n groot gun gedreig dat hy hom gaan vrekskiet. Nou sien die Khoi- gemeenskap van Riemvasmaak in Sir Lowry’s Pass Village rooi. Dit het alles begin toe law enforcement van die Stad Kaapstad Sondag daar opdaag om ’n plakkershut van een van hul elders af te breek. Volgens Louis McIves, die Khoi-hoofman, het Dawid de Wee en sy siek vrou toestemming gekry om die plek op te rig omdat hulle in ’n baie nat gebied gebly het. McIves sê die stadsraad het ingestem dat die Khoi-kantoor daar opgerig word. De Wee sou daar bly om dit op te pas. Hy beweer twee smokkelaars in die gebied het die laws ingeroep. Sê McIves: “Toe ek vir die mense die permit wys, wou hulle niks verstaan nie. Een van hulle het ’n lang gun op my gerig en gesê ek moet my bek hou of hy skiet my vrek.” Die beamptes was glo ook nie gretig om te sê wie in beheer van die operasie was nie. Volgens De Wee het inwoners toe op die laws begin skree. Dis tóé dat die beamptes besef hulle maak ’n fout en hulle uit die voete maak. McIves se die skade beloop ongeveer R6 000. Hulle was klaar cops toe hieroor. Die polisie bevestig hulle ondersoek ’n saak van kwaadwillige saakbeskadiging. Wayne Dyason, woordvoerder van die Stad se wetstoepassingsafdeling, sê kontrakteurs was al besig om die hok af te breek toe hulle hoor dis eintlik ’n wettige struktuur. Dyason sê hulle het toe onmiddellik daarmee gestop. Hy sê as McIves ontevrede is met die gedrag van die wetstoepassers, kan hy ’n klag by die SAPD gaan lê.