Beste Bruno Ek skryf namens ’n familielid. Sy geboortedatum is 28 Junie 1976 en hare is 5 Oktober 1979. Die laaste paar jaar gaan dit baie sleg by sy werk en in die huwelik ook. Dit voel of daar jaloesie by die werk is. Gaan daar veranderinge by die werk wees sodat hy weer gelukkig sal voel of moet hy uitkyk vir ’n ander pos? Hy werk al 17 jaar vir die besigheid en kry goeie geld. Is daar enigiets wat hy kan doen om sy situasie te verbeter? En sy huwelik? Gaan daar ’n egskeiding wees of moet hy maar vasbyt?– Anoniem Hy is onder die Westerse teken van die Kreef gebore en onder die Oosterse teken van die Draak. Sy is onder die Westerse teken van die Weegskaal gebore en onder die Oosterse teken van die Rot. Kom ons begin by die begin. Vir beide die Draak en Rot was die Oosterse jaar van die Hond moeilik en baie stresvol. Die Hond se gedurige geblaf en die aanvalle op die Draak het die Draak ontsenu. Honde kan Drake nie verduur nie. Hoewel die Draak die teken met die meeste luck in die Ooste is, is die Draak se vel maar papierdun. Sy is ’n bondel senuwees, want Rotte is baie sensitief en senuweeagtig. En dis gekoppel aan die Weegskaal wat rondwip. In 2019 word als beter, want dis die Oosterse jaar van die Vark – ’n teken van huislikheid en familievastheid. So ek verwag geen egskeiding nie. Die mense sê mos agter elke suksesvolle man is ’n standvastige vrou. Ongelukkig kon die vrou nie hierdie jaar sterk staan vir haar man nie. Ek sien ook geen verandering van werk vir hom nie. Hy kan God elke dag dank dat hy so ’n suksesvolle werk het. Ek voel ook die pap oor hierdie aangeleentheid is so ’n bietjie dik aangemaak, want daar is geen jaloesie by die werk nie. Soos ek gesê het – die Draak is net ’n bietjie gestres. Hy sal nog lank daar werk, want hy doen baie goed en die Kreef het baie insig en weet instinktief wat om te doen by die werk. Krewe is immers sensitief in sulke situasies. Nie die skrywer, die man of die vrou hoef bekommerd te wees nie, want alles sal sommer stukke beter gaan vroeg in die nuwe jaar.