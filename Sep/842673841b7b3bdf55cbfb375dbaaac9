’N OU wat teregstaan vir die verkragting van ’n 13-jarige meisie, is eergister bail in die Wynberg-landdroshof geweier. Die beskuldigde, Wazier Jumah (39), van Kewtown, Athlone, is klaar ’n veroordeelde verkragter. Hy is ook self pa van twee jong kinders. Jumah staan ook tereg op aanklag van aanranding en ontvoering. Geklee in ’n rooi hoodie en blou jeans moes Jumah by landdros Goolam Bawa hoor hy is ’n flight risk. Die meisie se gesin het ná die verskyning gesê hulle is dankbaar hy bly vir die duur van die verhoor agter tralies. “Dankie, baie dankie! Ons meisiekind gaan baie bly wees om dié nuus te hoor,” sê ’n familielid. Die beweerde voorval het op 25 Julie in Jumah se antie se woonstel in die Blokke in Kewtown plaasgevind. Kyle Jason­, Jumah se law­yer, het mooi belowe sy kliënt is nie ’n flight risk nie en sal nie met die getuies of die slag­offer kontak maak as hy op borgtog vry­gelaat word nie. Maar die landdros het nie gebyt nie. Bawa het gesê die feit dat Jumah moontlik lank in die mang kan sit, kan hom laat vlug. Bawa meen met Jumah se misdaad­rekord sal hy waarskynlik nóg skedule 1-oortredings pleeg as hy borgtog sou kry. Die ondersoekbeampte, sers. Salome Ngotya, het voorheen getuig die gemeenskap en familie van die slagoffer sal onveilig voel as Jumah vry­gelaat word. Hy was 12 jaar in die tronk omdat hy ’n 15-jarige meisie verkrag het, het Ngotya getuig. Sy meen Jumah kan ’n serial rapist wees. Die saak is tot 28 November uitgestel vir nader ondersoek.