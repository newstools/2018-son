Liewe Antie Mona EK IS M van Kraaifontein, 21 en single. Ek was ongeveer tien maande met L (17) in ’n verhouding. Maar sowat drie maande gelede het sy met my opgebreek. Wat my die seerste maak, is dat sy nie openlik met my was oor hoekom ons paaie skei nie. ’n Vriend van haar wat saam met my op hoërskool was, het my meegedeel sy het iemand anders ontmoet. Twee dae nadat ons opgebreek het, verbreek sy alle kontak met my en begin maak als van hulle official. Ek het vrede gemaak met wat sy aan my gedoen het. Die nuwe berk was in 2014 saam met my in matriek! Ek was baie lief vir haar, maar sy’t my diep seergemaak. Soveel so dat ek bitter bang is vir ’n toekomstige verhouding omdat­ ek vrees om weer seer te kry. Is dit regverdig teenoor dames wat moontlik belangstel? Ek haat my eks-girlfriend. – M van Kraaifontein Haat is ’n verskriklike sterk woord, liefie. Antie verstaan dat jy kwaad, teleurgestel en baie seergemaak voel. Maar ek dink darem nie dat jy regtig hierdie eks van jou haat nie. Toegegee, sy het nie mooi gemaak om jou op so ’n manier te drop nie. Maar weet jy wat? Die lewe gaan aan. As mens jonk is en jy kry jou eerste groot liefdesteleurstelling, voel ons almal maar dat dit die einde van die wêreld is. Mens voel dat niks anders meer saak maak nie. Maar glo vir Antie: jare van nou af gaan jy lag kry omdat jy destyds geglo het hierdie meisie is jou alles. Jou droomnooi is nog iewers daar buite, maar die kans om haar raak te loop, sal jou verbygaan as jy toelaat dat die gif van ’n mislukte verhouding jou gemoed oorheers. ’n Liefdesteleurstelling is aanvanklik soos ’n hand wat jy op ’n warm plaat brand. Jy maak eventually weer van die plaat gebruik, maar is dan net versigtiger. Só ook met nuwe liefde.