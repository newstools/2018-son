DIE beseringspook wil die Wallabies eenvoudig net nie los nie. Net ’n paar uur voordat die span aangekondig word vir Saterdag se Rugby Championship teen die Springbokke in Brisbane, is daar steeds onsekerheid oor die beskikbaarheid van David Pocock en Israel Folau. Hul kanse om te speel word steeds net op 50-50 gereken. Asof dit nie genoeg is nie, bestaan daar ook nou twyfel oor die skrumskakel Nick Phipps, wat in laas naweek se wedstryd vir die Sydney-universiteit ’n ribbesering opgedoen het. Dit was in ’n Shute Shield-wedstryd. Daar is ook nog geen sekerheid of die voorryman Taniela Tupou betyds van ’n seer dyspier sal herstel nie. Phipps kon nie Maandag en Dinsdag oefen nie. Folau het wel saam met die span gedraf, maar aan geen kontaksessie deelgeneem nie. Hy sukkel met ’n enkelbesering. Pocock se nek is steeds seer nadat die All Black-stut Owen Franks twee weke gelede in Auckland ’n nekrol op hom uitgeoefen het. Intussen sê die oud-Wallaby Drew Mitchell ondanks die terugslae is die gees in die span goed. Hy voeg by die spelers staan 100% agter hul beleërde breier, Michael Cheika. – Sydney Morning Herald