COURTNEY Pieters sou vandag vyf geword het. Maar pleks van koek eet en birthday songs sing, het haar familie gister woordeloos gehuil toe foto’s van haar potblou lykie weer in die Kaapse hooggeregshof gewys is. Dr. Segaran Naidoo, ’n privaat patoloog van Durban, het verder onder kruisverhoor getuig. Naidoo se hoofgetuienis was dat Courtney nie be­serings voor haar dood opgedoen het nie, behalwe vir een merk op haar linkerboud. Toe adv. Esmeralda Cecil hom oor elke merk uitvra, het hy toegegee dat van die vlekke en merke wel beserings kon wees. Maar hy het bygevoeg hy is nie oortuig nie. Die meisie van Elsies­rivier is weggeruk toe haar pa se jare lange vriend en huurder in haar ouerhuis, Mortimer Saunders, haar vermoor en seksueel aangerand het. Sy was reeds nege dae vermis toe haar lyk op 13 Mei 2017 in Bofors Circle, Epping, gevind is. Toesig Saunders het erken hy het haar vermoor, maar hy skop teen die rape-klag. Volgens hom het hy Courtney vermoor op die dag toe sy as vermis aangemeld is. Hy sê hy was vies vir haar ma, Juanita, wat die kind sonder toesig gelaat het. Cecil het Saunders se weergawe van hoe hy Courtney geklap en ’n handdoek teen haar mond gedruk het, aan die patoloog voorgehou en gevra of dít dan nie merke sou los nie. Naidoo het geantwoord ’n hou los nie noodwendig ’n merk nie. “Dit hang natuurlik af van die intensiteit van die hou.” Cecil was ook nie happy met sy antwoord dat Saunders se semen van sy vingers af in Courtney se vagina beland het nie. “Onthou, die DNS-kenner het getuig die spermselle is baie diep in die vagina gekry.” Sy het Naidoo ook herinner dat Saunders self gesê het hy het eers ’n ereksie gekry nadat hy sy vingers in haar geslagsdele gedruk het. Daar sou dus eers daarna semen gewees het. Outopsie “As dit so was, kon hy mos nie die spermselle op sy vingers gehad het nie?” Naidoo het nie hierop ge­reageer nie. Prof. Johan Dempers, se­nior staatspatoloog, was op die toneel waar Courtney gevind is, en later ook toe haar outopsie gedoen is. Hy het getuig daar was verskeie skeure aan haar geslagsdele. Hy het gesê die vaginale opening was groter as normaal. Dit kan wees omdat sy vantevore met ’n penis gepenetreer kon gewees het.