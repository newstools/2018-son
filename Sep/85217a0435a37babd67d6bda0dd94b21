INWONERS wat op ’n sypaadjie in Scottsdene woon, is gister met rubber bullets geskiet toe hulle bouers wou aanval. Die sowat 100 gesinne wat al 7 maande op die sypaadjie woon, sê daar moet eers huise vir hulle gegee word voordat hulle gaan toelaat dat die ontwikkelaar, Calgro M3, verder huise kan bou. Son het vroeër berig hoe die gesinne leë fletse in die Sunset Village beset het. Hulle is egter drie dae later deur ’n privaat sekuriteitsmaatskappy uitgesit. Gisteroggend vroeg toe die werkers van Calgro M3 weer wou begin bou, het die sypaadjie-inwoners amok gemaak. Die hel het uitgebreek en die sekuriteitsbeamptes het op hulle losgebrand. Ricardo Wilson vertel: “Ons het niks vir hulle gemaak nie. “Hulle het net begin skiet op ons. “ ’n Wit man wat onder die skieters was, het gesê: ‘Ons is moeg van julle. Ek het lank­al lus vir julle.’ “Hulle het ons eerste provoke.” ’n Inwoner wat verkies om anoniem te bly, het gesê: “Hulle kan mos nie bou terwyl ons hier op die sypaadjie woon nie. “Hulle moet eers vir ons van die fletse gee wat oop staan. Van die mense wat in die fletse woon, betaal al sewe maande nie rent nie. “Hier moet ons sukkel in die hokke met ons arme kinders.” Happy Terwyl Son op die toneel was, het die metro cops en die polisie opgetrek en ’n oproerige Wilson gearresteer. Die gemeenskap was glad nie happy hiermee nie en het in opstand teen hulle gekom. Een van die inwoners het gegil: “Hulle skiet eerste op ons, maar nou word ons mense gearresteer! “Daai jong wat so geskiet het, ek ken sy gevriet!” Ivan Speelman, ’n gemeenskapsleier wat ook op die sypaadjie woon, sê hulle word nie raakgesien nie oor hulle “coloureds” is. Speelman vaar uit: “Ons word nie in ag geneem nie. Die huise wat hier gebou word, was vir low cost housing bedoel. “Hulle kom hier en dreig ons mense. “Wanneer ons mense teen hulle opstaan, word daar op ons geskiet.” Wikus Lategan, uitvoerende hoof van Calgro M3, sê ál wat hulle wil doen, is om te werk. Lategan sê: “Ons soek nie moeilikheid nie. Die polisie is op die site en ’n satelliet-polisiestasie sal binnekort aangebring word. Beseer “Wanneer ons mense met skerp ammunisie geskiet word, sal hulle hulself moet beskerm. “Ál waarmee hulle gister geskiet het, was paintball guns. Niemand is beseer nie.”