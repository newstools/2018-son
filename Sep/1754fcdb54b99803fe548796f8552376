DIÉ naweek is daar ’n groot opskop in Laingsburg. Kingdom Kids & Pospering Parents (KK&PP): Divorce Education and Support Ser­vices gaan dan in dié dorp ’n draai gooi. AJ van Rooy-Brandt het KK&PP gestig en is die direkteur daarvan. Volgens hom fokus hulle veral op kinders en jong mense wat swaarkry weens traumatiese goed soos ’n egskeiding of afwesige ouer(s). Dié kinders se gewone doen en late word ontwrig, hulle kan sukkel om op skool te vorder en hulle toekoms­visie word belemmer. Dis hoekom KK&PP in Februarie die program Grade 12 Reach for The Stars Youth Empowerment Project gelaunch het. In Delft is dit reeds suksesvol geïmplementeer. Dié naweek word dit verder gevat. KK&PP het van die beste kunstenaars nader gehark om dorpenaars tydens hulle twee events te vermaak. Môre word aangekondig wie Mej. en Mnr. KK&PP is. Die kompetisie word 11:30 in die Hoërskool Laingsburg se saal gehou. Volwassenes kan teen R50 ingaan en kinders teen R25. Dis nie al nie. Môreaand gaan daar lekker onder die Karoosterre musiek gemaak word. Vinette Ebrahim, wat Charmaine speel in 7de Laan, Voizes4Change, die PJ Twins en die sax-speler Heinrich Isaacs gaan mense se voete onder hulle uitslaan. Die kersie op die koek is die band, op wie se musiek lekker gedans kan word. Hierdie aand-show word ook in die Hoërskool Laingsburg se saal gehou. Die event begin 19:00. Kaartjies vir volwassenes kos R100 elk en kinders betaal R50.