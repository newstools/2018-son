MORTIMER Saunders moet drie keer life kry! Dit is die wens van Juanita Pieters, die ma van Saunders se vermeende moordslagoffer, Courtney Pieters. Juanita het haar hart teenoor Son op Sondag oopgemaak nadat die staat sy saak teen Saunders Maandag gesluit het. Hy is aangekla van moord met voorbedagte rade en verkragting. Saunders (40) ontken egter dat hy die moord beplan of haar verkrag het terwyl sy nog gelewe het. Hy hoor op 17 Oktober wat sy lot is. Die moord op Courtney het skokgolwe oor die land heen laat uitkring. Haar lykie is op 13 Mei verlede jaar in Epping Industria gevind. Dis vier dae nadat sy van haar ouerhuis in Pluto­rylaan, Elsiesrivier, verdwyn het. Saunders, wat by Courtney-hulle geloseer het, is kort daarna aangekeer. In sy pleit­verduideliking erken hy hy het haar vermoor, maar dat hy die kleintjie met sy vingers ge­penetreer het eers nadat sy dood was. Juanita sê Saunders se version van gebeure is onsin, en: “Hy wil ook nou te kenne gee dat hy my kind vermoor het omdat dinge nie lekker tussen my en hom was nie, maar daar was dan nooit onmin tussen ons nie. “Vir my part moet hy drie keer life kry, want hy het my van my kind beroof. “Ek sit nou nog met ’n roof wat nie kan genees nie. “Courtney sou ’n paar weke terug haar vyfde verjaardag gevier het, maar ek sal nou nooit kan sien hoe sy haar birthdays vier en haar eerste dag van skool geniet nie. Dis seer!” Courtney se pa, Aaron Fourie, sê hy is diep spyt daaroor dat hulle Saunders ooit in hulle lewe toegelaat het. Fourie sê: “Ek en Mortimer het saam in Salberau in Elsiesrivier grootgeraak en het mekaar goed geken. “Hy het altyd ’n bier saam met my gedrink en omdat ons ’n ekstra kamer gehad het, het hy van tyd tot tyd by ons oorgeslaap.” Juanita sê: “Mortimer was die swartskaap van sy familie. Sy pa is ’n priester in die Elsies en wanneer hy gesuip was, wou hy nie huis toe gaan nie. “Hy het by ons oorgeslaap en later sommer ingetrek, maar nooit het ek kon dink hy sou dít aan my kind doen nie.” Die gesin trek tans verskriklik noustrop: Juanita het onlangs herstel van breinvlies­ontsteking, wat haar byna ondergekry het, en Aaron het sy werk meer as ’n maand gelede verloor. Juanita sê: “Ek hoor mense sê ek het nie die hofsaak bygewoon nie, maar ek was daar. “Daar was net dae dat ek nie daar kon sit en na Mortimer kyk en hoor watse vieslike dinge­ hy my kind aangedoen het nie. “Ons kry swaar. Aan die begin is die wêreld se beloftes aan ons gemaak, maar baie daarvan is nie nagekom nie. “Ons is dankbaar oor die huisie wat ons gekry het, maar nou sit ons tussen mense wat ons nie ken nie. “My seun is al so moeg om huis toe te kom en dan is daar net twee snytjies brood vir hom om te eet. “Baie aande gaan slaap ons honger, maar dit vergelyk nie naastenby met die pyn van die gedagte dat ek my meisiekind nooit weer sal sien nie...”