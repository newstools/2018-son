DAN Plato, die Wes-Kaapse minister van gemeenskapsveiligheid, sê hy skuif met personeel en al na die Kaapstadse civic centre. Die DA het gister aangekondig Plato neem in Oktober die leisels by Patricia de Lille oor as burgemeester van Kaapstad. Plato het die mayors-ketting ook tussen 12 Mei 2009 en 1 Junie 2011 gedra. Hy het gesê hy sal verseker dat geen van sy personeellede hulle werk verloor nie. “Ek waarborg dit. Dit sal ’n hartseer dag wees as dinge so moet afspeel dat enige van die personeel sonder ’n werk sit.” Die opposisie in die Stad Kaapstad, die ANC, meen Plato is net die Wes-Kaapse premier, Helen Zille, se “skoothond”. Die ANC het gesê sy aanstelling sal nie Kapenaars se lewe verbeter nie. Die laaste paar jaar het die ANC en EFF De Lille gepeper oor die Stad arm gebiede sou afskeep. Die De Lille-administrasie moes oor en oor op raadsvergaderings hoor hoe die DA die armes ten gunste van posh areas benadeel. Plato het gesê die persepsie dat die Stad nie omgee vir armes nie, is een van die eerste jobs wat hy sal aanpak. “Niemand moet deprived voel nie. Ons moet na die armes kyk.” Verlede jaar het bewerings van korrupsie teen De Lille en die Stad Kaapstad ook opgeduik. ’n Volskaalse ondersoek oor hoe sy na bewering korrupsie by die MyCiTi-busdiens probeer toesmeer het, is nog hangend. Plato het gesê hy sal verseker dié ondersoek word gou afgehandel. Die Wes-Kaapse ANC-sekretaris, Faiez Jacobs, het gesê die DA het die geleentheid misgeloop om ’n burgemeester­ aan te wys wat die stad kan transformeer. “Selfs die DA leadership­ is kwaad, geskok en verbaas oor dié aanstelling. Onttrek “Plato was die afgelope nege jaar Zille se skoothond ...” Intussen het die nasionale DA-woordvoerder, Solly Malatsi, gesê die DA-leier, Mmusi Maimane, het sy kandidaatskap as die Wes-Kaapse premier onttrek. Die DA se federale uitvoerende raad sou gister laat namiddag vergader om die premierskandidaat te bespreek en ’n besluit te neem.