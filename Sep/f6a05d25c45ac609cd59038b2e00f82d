LIVERPOOL se fans kan sug van verligting. Dis omdat Roberto Firmino se oogbesering nié só ernstig is soos wat eers gedink is nie. Firmino moes die veld verlaat in hul sege van 2-1 oor Tottenham Hotspurs Saterdag in die Wembley-stadion. Sy tap-in-doel was ook die wendoel in die stryd om die Reds se perfekte rekord van vyf seges uit vyf wedstryde te behou. Dit was nadat Georgino Wijnaldum eerste bloed geruik het vir ’Pool. Bobby, soos Firmino genoem word, se stryd is kort gekap toe Spurs se Jan Vertonghen sy vinger glo per abuis in die Brasiliaan se oog gedruk het. Dit was duidelik dat dié besering groot ongerief vir Firmino veroorsaak het. Die Reds verskuif hulle aandag môre na die Cham­pions League-kompetisie, waarin hulle op Anfield teen die sterbelaaide Paris Saint Germain te staan kom. Vrese het ontstaan dat Firmino nié betyds sal herstel vir die game teen PSG nie. Maar Firmino, wat bekend is vir sy fisieke spel en harde werk, het die Red se se fans verseker dat alles punt in die wind is. “Dit was vir my ’n groot skrik, maar my oog is oukei en só is ek,” het Firmino gesê ná sy besoek aan ’n hospitaal. “Ek bedank almal vir hulle ondersteuning en hopelik is ek terug vir ons Champions league-stryd,” het hy op Istagram ge-post. – AP