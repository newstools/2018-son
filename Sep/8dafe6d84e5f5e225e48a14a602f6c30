‘HALIE-HA,” sê die Tietie, “dit is siekerlik die laaste dae. Dat die hof nou al dagga legal maak. Wat vannie kinders? “What is this world coming to?” slat sy oor na Ingels terwyl sy diep teug aan haar entjie. Sy het nie net warm lug geblaas nie. Die konstitusionele hof het gesprak. Cannibis is wettig vir privaat gebruik en as jy ’n tuintjie wil kweek, is dit ook oraait. En dis nie net die Rastafarians (wat glo vir geloofsredes rook) wat high was oor die uitspraak nie. Dit is die secret smokers wat ook ’n sug van verligting geslaak het. Nou kan hulle in vrede oppie stoep tjil en hul soet walms die hemelruim inblaas. Maar Tietie is nie die enigste een met bedenkinge nie. Die minister van polisie, Bheki Cele, sê dis die wortel van die kwaad, want next is dit Mandrax, dan coke en as jy jou oë uitvee, sit ons met fullblown criminals. Die parlement het nou twee jaar om die wetgewing in lyn te kry met die hofuitspraak. Shêm, nou is wyle raadslid Mario Ambrosini nie eens hier om dit te sien nie. Hy het die dekriminalisering van dagga vir medisinale gebruik reeds in 2014 aangevuur. Die gebruik van cannabis­-olie het die laaste paar jaar in gewildheid toegeneem. Ek ken ’n paar kankerpasiënte wat dit gebruik het as masseerolie of teebrousel. Ek wonder nou of ’n zol soos die okkapyp ’n gereelde verskynsel by partytjies gaan raak? As jy groen vingers het en jou eie plantasie in die jaart het, is ’n steggie deel van die party favours? Ek kan dit al sien. So aan die einde van ’n kuier vra die ou: jou pyp of myne? Gaan dit ’n modegier word? Elkeen bring hul eie XYD na die partytjie? Mits dit natuurlik vir privaat gebruik is en nie in die openbaar nie. Ek kan nie eerstehands getuig wat die kortstondige of langdurige newe-effekte van daggapyp kap is nie. Ek lewer hoorsê-getuienis. Die één keer wat ek ’n skyf van ’n spliff daar op ’n Long Street-balkon geneem het, het dit my amoreus gemaak en ek wou net bome uitklim. Ek kap zip oor die res, maar never again. Ek kan ook nie sê of dit waar is dat kwekerye se navrae oor daggaplantjies die afgelope week toegeneem het nie. Wat my wel laat lag het, is die grap dat baie van die polisie se snuffelhonde retrench gaan word. Soos alkohol maak die rook van dagga jou bedwelmd. Maar jy kan nie soos met alkohol iemand in ’n pypie laat blaas en dan sê die gebruiker is oor die beperking nie. So hoe gaan dit gereguleer en gemonitor word? As die polisie jou met 12 kg in jou kar vang, wat sê jy? Dis spruite vir jou tuin? Die dagga, die fênsie naam vir die hoof-psigo-aktiewe spoor in jou bloed is tetrahydrocannabinol (THC) – bly ure of soms dae in jou bloed. Dit gaan moeilik wees om te bepaal of jy “onder die invloed” bestuur. THC word opgespoor deur bloedtoetse, uriene en speekselmonsters. Voor 18 September is jy tronk toe gesleep as jy gerook was. Nou bekyk die polisie die hofuitspraak en nuwe directives. Ons het twee jaar om te sien of almal dieselfde pyp rook. LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder­werpe waaroor hulle gesels.