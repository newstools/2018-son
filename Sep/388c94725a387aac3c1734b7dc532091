’N VEROORDEELDE Baaise verkragter gaan in die tronk oud word. Kwanele Kilana (29) het twee studente in die Nelson Mandela-Universiteit (NMU) se rekenaar-lab verkrag en nóg ’n vrou naby Greenacres Village bygekom. Gister het hy gehoor hy word drie lewenslange tronkvonnisse opgelê vir vier klagte van rape. Regter D. Chetty het die luisgat van Zwide in die Baai boonop nóg 47 jaar tronkstraf opgelê. Dit is sy verdiende loon vir klagte van huisbraak met die opset om te steel en diefstal, twee klagte van roof met verswarende omstandighede, poging tot roof met verswarende omstandig­hede, twee klagte van gedwonge seksuele aanranding en seksuele aanranding. Ordeals Die misdade is onderskeidelik op 2 Oktober 2017 en 5 Julie 2017 gepleeg. Chetty sê in sy uitspraak die slagoffers in dié saak – jong vroue in die fleur van hul lewe wat byna hul studie voltooi het – is onderwerp aan ordeals met ’n ongeloof­like omvang. Volgens regter Chetty het die ouers van die vrou wat naby Greenacres Village verkrag is, in trane uitgebars toe sy die aakligheid van haar ervaring moes herleef. Hy sê haar emosionele trauma lê nog vlak en ondanks ’n dapper gesig haunt die voorval haar steeds. Volgens Chetty is een van die twee studente nou ’n senuweewrak. Haar loopbaan is verwoes en haar vooruitsigte op werk lyk skraal weens haar depressie. Hy sê sy is vol skuldgevoelens en het in ’n stadium selfmoord oorweeg. Volgens Chetty is die ander student se “emosionele angs sigbaar en in haar psige geëts”. Hy sê dit is net vanweë haar geesteskrag en deursettingsvermoë dat sy haar diplomakursus kon voltooi, maar die vernedering van die ordeal bly by haar spook. Volgens Chetty was ’n man – van min of meer die vroue se ouderdom – die oorsaak van hul ellende. Chetty sê die verdediging het hom gevra om te bevind daar is wel buitengewone omstandighede met betrekking tot Kilana. Die verdediging het om dié rede Kilana se sosio-ekonomiese omstandighede, vooruitsig op rehabilitasie, berou en die opportunistiese pleks van voorafbeplande aard van die verkragtings uitgelig. Chetty sê hoewel dit so is dat die aanwesigheid van die twee vroue in die rekenaar-laboratorium toevallig was, is dit duidelik uit die video footage dat sy gedrag doelgerig was. Dit kan ’n mens sien in hoe Kilana stilletjies uit die laboratorium beweeg en terugkeer met handskoene aan en gewapen met ’n skêr. Chetty noem hy het sy bedenkinge daaroor dat Kilana – volgens sy weer­gawe – die vroue beveel het om hul klere uit te trek net om te sien watter waarde­volle items hulle onder hul klere wegsteek. Die afleiding is onontkombaar dat hy dit gedoen het om sy dominasie oor hulle te laat geld. Hierna het hy – voordat hy hulle al twee verkrag het – die vroue beveel om mekaar te soen om sodoende sy eie wellustige neigings te be­vredig. Chetty meen Kilana se seksuele roofagtigheid het reeds maande tevore na vore gekom. Dit was toe hy, gewapen met ’n 30 cm lange mes, stelling ingeneem het aan die kant van die walk­way langs die pad by die Greenacres Village. Hy het self erken hy’t sy slagoffer beetgekry vir een doel – om haar te verkrag. Volgens regter Chetty het miljoene inwoners dieselfde sosio-ekonomiese agtergrond as Kilana, maar hulle bly wetsgehoorsame landsburgers. Hy meen Kilana se kastige berou is ’n algehele sham. Gewaarborg Chetty sê Kilana se pleit van skuldig is onweerspreeklik gegewe die video footage en die positiewe DNS-toetsuitslae wat hom met die rapes verbind. Die regter sê die feite van dié saak wys sonder twyfel dat Kilana ’n gevaar vir vroue inhou en dat hul veiligheid net gewaarborg kan word deur sy permanente verwydering uit die samelewing. Adv. Khaya Saziwa het vir die verdediging verskyn. Adv. Ismet Cerfontein het aangekla.