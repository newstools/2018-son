DIE Southern Kings het nóg een ding minder waaroor hulle hoef te worry­ oor hulle Pro14-wedstryd Sondag. Hulle speel teen Ulster in die Nelson Mandelabaai-stadion, maar die besoekers is sonder Jordi Murphy (flank), wat ook vir Ierland speel. Murphy is weens ’n enkel­besering in sy span se wedstryd verlede week teen Edinburgh nie beskikbaar nie. Dit was ook sy eerste verskyning vir Ulster nadat­ hy van die huidige Pro14-kampioen, Leinster, geskuif het. Sy afwesigheid is goeie nuus vir die Kings se breier­, Deon Davids, en sy span. Dis omdat Murphy oppo­nente geen genade betoon nie. Gevaarman In sy kraglopies val verdedigers gereeld soos vrot velle van hom af. Murphy is egter nie die enigste gevaarman en Ierland-speler wat uitsit nie. Ook Rory Best (haker), Jacob Stockdale (senter), Luke Marshall (senter) en Marty Moore (stut) is nie beskikbaar nie. Ulster het sy vorige twee wedstryde gewen danksy strafdoele in die doodsnikke deur John Cooney (skrumskakel). Hoewel Ulster verlede seisoen albei wedstryde tussen dié spanne gewen het, het die Kings die een in die Wolfson-stadion in die Baai net-net laat glip.