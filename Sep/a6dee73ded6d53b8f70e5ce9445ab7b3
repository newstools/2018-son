VERGENOEGD se leerders gaan die eerste keer verder. Die kids in dié laerskool in Delft gaan dié naweek die eerste keer in die skool se geskiedenis op toer. Sondag ry 27 kinders in gr. 6 en 7 saam met 4 onderwysers vir ’n week na die Suid-Kaap. Charles Uys, ook ’n onderwyser, sê hulle het hard gewerk om geld in te samel om dié toer moontlik te maak. Hulle het ook hulp gekry van ’n maatskappy, AVG Paperworks. “Ons is baie trots dat die toer kan plaasvind 20 jaar nadat die skool sy deure die eerste keer oopgemaak het,” vertel Uys. “Baie van die kinders was nog nooit eens buite Delft nie. As hulle met vakansie was, was hulle dalk by ’n antie in Leiden. “Ons wil die kinders wys daar is plekke buite Delft. “Kinders moet exposure kry en sien daar is ander dinge in die lewe.” Uys sê hulle het verskeie gesellighede aangebied om die geld in te samel. Die skool wil ook ál die onderwysers en ouers bedank wat deelgeneem en opofferings gemaak het om die toer moontlik te maak. Uys sê die kinders kom uit gebiede waar daar hewige bendegeweld en groot armoede is. Die skoolgroep gaan Groot-Brakrivier, Oudtshoorn, George, Plettenbergbaai en Mosselbaai besoek. In Groot-Brakrivier sal hulle aan onder meer ’n spanbou- en oorlewings­kursus deelneem. In Oudtshoorn sal hulle die wêreldbekende Kango-grotte en Kango-wildreservaat besoek. Die groep vertrek Sondag en kom Saterdag 6 Oktober terug.