DIE Argentynse slot Guido Petti het vanjaar al besonderse geskiedenis in Nieu-Seeland gemaak – en hy is vasbeslote dat dit nog nie die einde is nie. Of dit net sentimentele woorde is of ’n speler wat ’n lid is van ’n groep spelers wat in iets spesiaals ontwikkel, moet nog gesien word. Petti was ’n lid van die Jagua­res-span wat vroeër vanjaar in Superrugby geskiedenis in Nieu-Seeland gemaak het. Die Jaguares het die Blues en die Chiefs op hulle tuisveld geklop en ’n einde gemaak aan hulle nederlae in Kiwi-land. Petti (23) het reeds 38 toetse agter die blad. Hy staan 1,94 m in sy sokkies en is lid van ’n nuwe generasie Argentynse spelers. Hulle meet hulle nou gereeld self teen die beste spelers ter wêreld en bou sodoende daagliks aan hulle selfvertroue en vermoëns. “Dit was die eerste keer, dit was uiters moeilik en dit het baie harde werk gekos,” het Petti aan Stuff.co.nz oor die Jaguares se seges in Nieu-Seeland gesê. “Ons is egter op pad en kyk na elke detail. Dit bring die beste uit ons.” Die Pumas het in Nieu-Seeland aangekom met ’n klinkende oorwining van 32-19 oor die Springbokke in Mendoza. “Almal weet die All Blacks is die beste span ter wê- reld. “Ons weet wat hulle kan doen, maar ons sien uit na die stryd. “Om teen hulle te kan speel motiveer ons. “Vir ons is dit ’n groot geleentheid,” meen die kranige slot.