’N SEUN van Kliprand in die Baai is twee dae ná sy 14de verjaardag op ’n kort afstand doodgeskiet. Hy is 14 keer raak geskiet. Gister het hartroerende tonele hulle afgespeel by die ouerhuis van Jayden Matthews (14) toe familie en vriende hulle medelye met sy gesin kom betuig het. Jayden was ’n gr. 8-leerder by die Senior Sekondêre Skool Chatty in die Nor­th­erns. Sy hartseer ma, Marlene (43), het hartverskeurend gehuil toe sy Son van die voorval vertel het. Gebid Marlene werk by Steers in Cleary Park. Sy het gesê sy was Sondag by die werk toe haar manager haar ná 20:00 meegedeel het sy moet onmiddellik haar uniform uittrek omdat haar pa, David, haar dringend by die huis soek. Volgens Marlene het sy die manager gevra wat aangaan, waarop dié geantwoord het sy weet nie. Sy het op pad huis toe heeltyd gebid dit moet tog nie iets ernstigs wees nie. Toe sy by die huis aankom, toe sien sy net polisie-vêns. Volgens Marlene was haar grootste vrees om een van haar kinders te verloor. Sy het vertel toe sy uit die voertuig – waarin sy ’n lift huis toe gekry het – klim, het haar oudste seun, Mi­chael (23), na haar toe gehardloop. Hy het gesê: “Daar lê Jayden. Hy’s geskiet.” Volgens Marlene het sy huilend gesê: “Jayden is te klein om geskiet te word. Hy is dan maar net 14 jaar oud.” Marlene het gesê haar suster het haar toe na die toneel gevat waar Jayden toegegooi onder ’n kombers gelê het. Volgens Marlene wou niemand haar antwoord toe sy vra of Jayden nog lewe nie. “Almal het net gesê hulle wag vir die paramedics.” Marlene het in die gietende reën langs haar vermoorde kind uitgepass. Sy het gesê toe sy haar weer kom kry, was sy in haar huis. Volgens Marlene is Jayden sowat 100 m van sy ouerhuis af doodgeskiet. Hy is geskiet toe hy op pad was winkel toe. Vashou Marlene het gesê Jayden is 13 keer in die been en 1 keer in die bors getref. Sy het weer in trane uitgebars en gesê: “Ek wens ek kan my kind nog net eenkeer vashou. “Ek los hulle (sy moordenaars) in die hande van die Here. Hulle sal betaal vir my kind se dood.” Volgens Marlene was Jayden net op die verkeerde tyd op die verkeerde plek. Sy het gesê die skieters het eintlik ’n ander outjie geteiken. Dié outjie, het sy vertel, is in die hand en voet geskiet. Marlene het met rooigehuilde oë bygevoeg sy het nie die krag om Jayden se lyk te gaan uitken nie. “Ek wil hom onthou soos ek hom geken het,” het sy gesê terwyl haar beste vriendin, Saman­tha Grootboom, haar troos. Jayden is voor Berinice Arends se huis geskiet. Sy het gesê Jayden het Sondagaand aan haar voordeur geklop om sigarette te koop. Hulle kon nie die voordeur oopkry nie. Arends het gesê toe sy so deur haar kombuisvenster loer, toe sien sy twee outjies in die rigting van haar huis aangestap kom. Volgens haar het sy gesien hoe een van die twee stuks so in die stap voor in sy broek krap. Arends het gesê toe hulle weer hoor, toe klap die skote. “Ons almal het platgeval in die huis. Twee van die koeëls het deur die voordeur getrek. Die aantal skote was ontelbaar.” Die skieters ná die voorval weggehardloop. Sy het gesê Jayden se oudste broer het hom voor haar deur dood aangetref. Volgens haar het hy histeries gegil dat sy broer geskiet is. Hy is toe daar weg om sy oupa te gaan haal. Marlene het gesê Jayden het haar op sy verjaardag Vrydag vir R5 gevra, maar toe gee sy hom R7. Volgens haar sou sy einde September vir Jayden ’n partytjie hou. Dans Sy het gesê Jayden het vroeër aan haar gesê hy wil nie ’n groot paartie hê nie, net ’n groot chocolate-koek. Volgens haar was Jayden baie lief vir sy Bybelklasse en het baie van dans gehou. AO Alwin Labans, ’n polisiewoordvoerder, het gesê Jayden is 13 keer getref – 7 keer in die linkerbeen, 5 keer in die regterbeen en 1 keer in die bors. Niemand is nog in verband met die moord in hegtenis geneem nie. Dossiere van moord en poging tot moord is by die polisie aangelê.