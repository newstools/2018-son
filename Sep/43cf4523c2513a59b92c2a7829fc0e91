PYNE op die spoorlyne wil nou maar net nie einde kry nie. Treine is nie net onveilig nie, maar dit kry jou skaars by die kerk, werk en om nie eens te praat van by die huis nie. Dit is ook nie net pendelaars wat moeg is van Metrofail nie. Nceba Hinana, LPP en voorsitter van die staande komitee op vervoer en openbare werke in die Wes-Kaap, is nou al so keelvol van vertragings, hy het die hulp van die openbare beskermer ingeroep. In ’n versoek van twee bladsye vra Hinana vir adv. Busisiwe­ Mkhwebane om dringend­ die ontelbare mislukkings van Metrorail in die Wes-Kaap te ondersoek. Hinana sê “Metrorail ly weens onvoldoende infrastruktuur, veiligheidskwessies, vertragings en kansellasies. In die Wes-Kaap het Metrorail nie eens genoeg treine om met ’n minimum kapasiteit te funksioneer nie.” Volgens die LPP is die gebrek aan veiligheid op die spoorlyn niks nuuts nie. Verwys Hy skryf sedert die treinbrande in Oktober 2015 was daar net een arrestasie. En tussen 2015 en 2017 is 32 moorde en 114 voorvalle van aanranding aangemeld. Net 37,5% van die moord- en 51,7% van die aanrandingsvoorvalle het tot arrestasies gelei. Oupa Segalwe van die openbare beskermer se kantoor het gereageer deur te sê hulle neem kennis van die skrywe. “Die klagte word na die Wes-Kaapse kantoor verwys, wat ’n senior ondersoekbeampte sal aanwys vir die ondersoek.” Volgens Richard Walker, streekbestuurder van Metrorail, is hulle nog nie ingelig oor die klag en ondersoek en kan nie kommentaar lewer nie. Riana Scott, ’n woordvoerder, bevestig dit en sê Metrorail het deur die media – wat navrae gedoen het – verneem van die ondersoek. “Ons sal ons volle samewerking gee in enige ondersoek.” Volg Earl September op Twitter. Stuur nuuswenke aan info@son.co.za.