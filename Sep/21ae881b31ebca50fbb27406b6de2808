’N WATERBEPERKING van 80% kan in die Oos-Kaap ingestel word om ’n natuurramp te vermy. Die departement van water en sanitasie het dít besluit. Dit was nadat sy streekhoof, Portia Makhanya, met boere van die droogtegeteisterde dorpe Kouga, Hankey, Patensie, Jeffreysbaai, Oesterbaai en Humansdorp vergader het. Aanvanklik het die boere ’n waterbeperking van 60% gevra, het Sputnik Ratau, die woordvoerder van die departement, gesê. Die departement se weeklikse verslag oor damvlakke landwyd het gewys die Kougadam is net 6,8% vol. Ratau het gesê dit het mense bang gemaak dat die water gaan opdroog as dit nie gou reën nie. – politicsweb.co.za