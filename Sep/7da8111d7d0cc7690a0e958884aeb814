DESPERAAT! Só het Rassie Erasmus, afrigter van die Springbokke, Saterdag die Bokke se huidige situasie opgesom. Sy span het Saterdag op sy toer van Australasië vertrek. Suid-Afrika het laas week ’n vernederende nederlaag van 19-32 teen Argentinië in Mendoza gely. Dit was die derde keer in die geskiedenis van Springbokrugby dat Suid-Afrika teen die Poemas vasgeval het. Sedert Erasmus beheer geneem het van die Bok-span het hy nog nie daarin geslaag om ’n wedstryd oorsee te wen nie. Saterdag kom die Bokke teen die Wallabies in Brisbane te staan. Michael Cheika (afrigter) se span is in sy eerste twee toetse in die Rugby Championship behoorlik deur die All Blacks in Sydney en in Auckland kafgedraf. Cheika sal dus alles in sy vermoë wil doen om sy span weer op die wenpad te kry. Erasmus het Saterdag voor sy span se vertrek na Australasië aan verslaggewers gesê.“Ek dink hulle (Australië) is moontlik tans in ’n erger posisie as ons,” “Hulle het ’n deeglike pak slae teen die wêreldkampioen gekry. Hulle is desperaat en dit sal hulle gevaarlik maak. Die Bok-breier erken egter dat die druk op hom net verder toegeneem het nadat sy span teen die Poemas vasgeval het. “Ja, ons is desperaat. Ons het teen ’n span verloor teen wie ons nie wou verloor nie.” “So, dit gaan ’n geval wees van twee spanne wat desperaat is vir ’n oorwinning. Dit gaan beslis dinge vir ons moeiliker maak om teen hulle in Brisbane te speel. “Wanneer jy verloor, gaan die druk net verder toeneem. “Ons móét wen. Dit maak nie saak teen wie jy verloor nie. “Die druk is op ons om beter te vertoon en om te wen. “Ná die nederlaag teen Argentinië het ons onsself in ’n posisie geplaas waar ons tot elke prys teen Australië moet wen. “ ’n Paar veranderinge gaan aan die span aangebring word, maar ons gaan beslis nie met spelers eksperimenteer deur roekelose veranderings te maak nie.”.