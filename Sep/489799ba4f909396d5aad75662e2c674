SY GEBRUIK haar tone soos ander mense hulle vingers sal gebruik. Die vierjarige Angelique (skuilnaam) van Kaapstad ken operasie­teaters. As ses maande oue baba was sy reeds die eerste keer in een. Die kleinding is sonder ’n linkerhand en met net ’n klein duimpie aan haar regterhand gebore. Die duim is op een jaar verleng. Angelique het onlangs weer ’n operasie ondergaan. Chirurge het uit ’n toon vir haar ’n vinger gevorm en dit aan haar regterhand geheg. Saamwerk Die operasie het 11 uur geduur. Vier snydokters het dit in die Rooi Kruis-kinderhospitaal uitgevoer. In die volgende paar maande moet klein Ange­lique nou met ’n terapeut saamwerk om te leer hoe om die nuwe vinger aan die werk te kan kry. Omtrent heel eerste moet die meisietjie leer hoe om dinge vas te vat. Die afgelope 15 jaar is hier in Suid-Afrika verskeie operasies uitgevoer waar ’n toon aan iemand se hand geheg is. Hierdie tipe operasies word gewoonlik net op volwasse pasiënte gedoen. Tien jaar ge­lede is dit wel gedoen vir ’n kind wat in ’n brand baie erg seer­gekry het. Angelique is egter die enigste kinderpasiënt wat die operasie ondergaan het omdat sy sonder vingers gebore is. Die Wes-Kaapse minister van gesondheid, dr. Noma­french Mbombo, sê haar departement is uiters trots op die operasie. Mbombo is ook vol lof vir die gehalte van die werk wat gedoen is.