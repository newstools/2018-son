COPS in die Baai het die afgelope naweek op drie vuurwapens beslag gelê en ’n paar verdagtes in hegtenis geneem. Kol. Priscilla Naidu, ’n polisiewoordvoerder, sê lede van Bethelsdorp-polisie se taakspan het Saterdag omstreeks 09:30 in Vastrap patrolliewerk gedoen. Hulle het ’n bekende gangster in die straat gesien stap en gesien hoe hy iets weggooi. Die polisie het die 23-jarige verdagte deursoek. Sewe dagga­stompies is by hom gekry. In die sak wat hy weggegooi het, was ’n 9 mm-pistool. Die verdagte is in hegtenis geneem. Hy verskyn vandag in die landdroshof vir die besit van dwelms en die onwettige besit van ’n vuur­wapen en am­munisie. Versteek Saterdag omstreeks 01:00 was die polisie besig met ’n gesamentlike operasie. Hulle het drie mans in Voissenstraat gesien stap. Naidu sê toe die cops nader beweeg aan die groepie, het een van die mans vinnig van die ander twee af weggestap en by ’n jaart ingeloop. Die cops het hom tot in die jaart gevolg. Daar het hulle gesien hoe die man iets onder ’n mat versteek. Toe die polisie die mat oplig, het hulle ’n .357 Magnum-pistool en ses patrone gekry. Die verdagte is in hegtenis geneem. Hy word aangehou vir die onwettige besit van ’n vuur­wapen en ammunisie. Vroetel Vrydag om en by 18:45 het lede van Bethelsdorp se taakspan patrolliewerk gedoen in Haggardweg in Greenfields. Hulle het toe opgemerk ’n man vroetel skielik met sy broek. Die lede het die man deursoek en beslag gelê op ’n vuurwapen en 20 patrone. Die 25-jarige man is ’n bekende gangster. Hy verskyn vandag in die hof vir die onwettige besit van ’n vuurwapen en ammunisie.