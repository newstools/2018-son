VIER mense is Vrydag in Valhalla Park, Kaapstad, in ’n skietery gewond, het die polisie gesê. Die mense is omstreeks 11:00 geskiet in Hectorstraat, ’n straatjie naby ’n skaatsplankpark en laerskool. Sers. Noloyiso Rwexana, ’n polisiewoordvoerder, sê die slagoffers is tussen 22 en 32 jaar oud. Die skietery het uitgebreek ná verskeie vergaderings en optogte in Valhalla Park en Bishop Lavis om die geweld stop te sit. Sommige mense reken die skietery het te doen met wedywering tussen die bendes. Nog ’n groot optog word vir 3 Oktober beplan. Die polisie ondersoek op die oomblik aanklagte van poging tot moord. – News24