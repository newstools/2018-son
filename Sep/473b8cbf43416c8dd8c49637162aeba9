’N HUIS wat hulle nou hulle eie kan noem. Dís die happy storie vir 48 families van Gansbaai nadat hulle onlangs hulle titelaktes van die Overstrand-munisipaliteit ontvang het. Nomathembalethu Mazongolo (54) van Masa­khane sê sy is bly sy, haar man, Khumbulani, en kinders, Aphiwe en Andisiwe, het uiteindelik hulle eie blyplek. Mazongolo sê hulle sukkel al van 1999 af – ’n volle 19 jaar – om die huis op hulle naam te kry. Sy sê: “Ons het in 1994 by ’n shack ingetrek. Ons het geen krag gehad nie en wanneer dit baie gereën het, was ons huis onder water en dit het al ’n paar keer gebrand.” Mazongolo sê in 1999 het hulle genoeg geld by­mekaar geskraap om ’n Hop-huis te koop. En sedertien sukkel hulle om die huis op hulle naam te kry. Maar nou het die Overstrand-munisipaliteit hulle gehelp om die dokumente in orde te kry en verlede Vrydag het hulle hulle titelakte gekry. Die wyk se raadslid, Xolani Msweli, sê die gebrek aan behuising in Masa­khane bly ’n kopseer, want honderde inwoners van die plakkerskamp moet nog huise kry. Msweli sê die munisipaliteit het onlangs ’n tydelike behuisingsterrein beskikbaar gestel. Behuisingswaglys Nosisi Nomathole (52) is een van die backjaarders wat by die 150 tydelike plotte gaan inskuif. Nomathole sê sy kan nie die R400 per maand huur bekostig waar sy nou bly nie. Msweli sê die aansoeke op die amptelike behuisings­waglys was onlangs 463, maar dat nog baie inwoners in­tussen aansoek gedoen het. Hy sê: “Die eerste fase van die behuisings­program in Masakhane begin in November. Dit het alles gebeur nadat gemeenskapsleiers ’n griefskrif ingedien het. Ons het geen dienslewerings­betogings hier gehad nie, want die munisipaliteit het gou opgetree om dit te vermy.”