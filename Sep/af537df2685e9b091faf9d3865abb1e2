DIE spanning tussen swart en bruin mense in Blikkiesdorp het nog ’n lewe geëis. Tasrieq Johnson is die naweek met ’n brandende tyre genecklace. Hy het doodgebrand. Inwoners beweer dis swartes wat die reg in eie hande neem en van die skollies in die gebied ontslae wil raak. ’n Inwoner wat verkies om anoniem te bly, sê: “Die swartes het nou ál die skollies weg gekry, maar hulle is nou erger as die skollies. “Onskuldige mense kry seer en hulle hokke word afgebrand. Ons lewe nou in vrees.” Nog ’n vreesbevange inwoner sê: “Dinge is nog baie sleg hier by ons. “Hulle het Vrydagaand weer iemand uit sy huis gaan haal en hom lewend uitgebrand.” Verlede maand is Edwin Gordon na bewering voor sy huis deur ’n groep swart mans doodgeslaan. Hy is een van vele mans wat gesterf het nadat rassespanning die afgelope twee maande weer opgevlam het. Die inwoners beweer alles het begin ná ’n gemeenskapsvergadering oor misdaad in die gebied. Daar is toe glo gesê dat die gemeenskap self moet opstaan teen bendes. Daarna het die swartes glo begin om mense na willekeur aan te rand en hulle hokke af te breek.