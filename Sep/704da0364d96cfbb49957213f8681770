DIE Cheetahs het die Pro14-reeks selfs swakker begin as die Southern Kings. Munster het Saterdag op Thomond Park maalvleis gemaak van die Cheetahs deur hulle met 38-0 te klop. Die Kings het Vrydagaand met 16-34 teen Zebre in Italië verloor. Met Munster se ses drieë het hy verseker hy behou sy goeie rekord van oorwinnings in die eerste ronde van die Pro14. Munster het nog net een nederlaag in nege eersterondewedstryde gely. Rory Scannell, Dave Kil­coyne, JJ Hanrahan, Tommy O’Donnell en Darren Sweetnam het die drieë gedruk. Die losskakel Hanrahan het vier drieë verdoel. Munster is sonder sy internasionale sterre en dié sege is ’n waarskuwing aan die res van afdeling A. Franco Smith se Cheetahs het nie ’n goeie rekord teen die Ierse spanne in die Pro14 nie, met net twee oorwinnings in ses wedstryde. Die Cheetah-pak het ’n vroeë strafskop gekry, maar Tiaan Schoeman het dit nie verdoel nie. Die Cheetahs het ook nie die verlies van hulle nuwe kaptein, Oupa Mohoje, goed gehanteer nie. Sy enkel is beseer en Mohoje moes vervang word ná net 14 minute speeltyd. Die Cheetahs sal, soos die Kings, oorsee bly en na Wallis reis. Die Cheetahs speel Saterdag in die Liberty-stadion teen die Ospreys en die Kings in Rodney Parade teen die Dragons. –Pro14