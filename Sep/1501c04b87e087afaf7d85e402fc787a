DIS asof rassisme oral uitborrel. Uitborrel in die gewraakte k- of h-woord uit mense se monde. Dan wonder ’n mens. Het hulle dan nie al lesse geleer nie uit soveel ander wat tweede gekom het ná hulle rassistiese gedrag, hetsy op sosiale media of om ander so toe te snou? Vandeesweek het Son weer berig oor ’n ou wat hof geloop het oor die lasterlike k-woord. Dan wonder ’n mens: Gaan Suid-Afrika ooit van rassisme genees word en hoe lank gaan die land dan sukkel ná die kanker van apartheid? Maar in die breër prentjie moet bygevoeg word dat rassisme nie net ’n onding van ons land is nie. ’n Mens moet seker nie jou gewete probeer sus nie, maar een ding is seker: Rassisme is nie ’n probleem net in ons land nie. Israel se gedrag teenoor die Palestyne is ’n teksboekvoorbeeld van hoe ons nié in ons land moet optree teenoor ons medemens nie.