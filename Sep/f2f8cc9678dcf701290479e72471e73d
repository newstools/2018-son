NIGEL Owens se sell-by date as internasionale rugbyskeidsregter het reeds lankal expire. Volgens Peter “Snorman” de Villiers, voormalige Springbok-afrigter, is dit tyd vir die Walliese blaser om sy fluitjie op te hang vir nuwe bloed om groot toetse te hanteer. De Villiers het Dinsdagaand op Radio 2000 sy mening gegee oor Owens se vertoning in die Rugby Cham­pionship-toets tussen die Springbokke en die All Blacks. Die Bokke het dié toets met 36-34 gewen. Dis Suid-Afrika se eerste sege in Kiwi-land sedert 2009 se sege in Hamilton – toe die Snorman nog as Bok-breier aan die bewind was. De Villiers, ’n gas in Radio 2000 se Room Di­vid­ers, het gesê: “Nigel is verby sy sell-by date. “Hy is al baie oud (47). “Sy arrogansie en hantering van ’n wedstryd is op dieselfde vlak. “As ’n professionele rugbyspeler net ’n maksimum van tien jaar kan speel, hoe kan skeidsregters vir ewig aanhou blaas?” Owens se loopbaan as toetsskeidsregter het in 2003 begin en hy het in 2015 die beskeie eer gekry om die Wêreldbeker-eindstryd tussen die All Blacks en die Wallabies in Londen op Twickenham te hanteer. Maar die Snorman was duidelik nie gelukkig met hoe Owens Saterdag se wedstryd hanteer het nie – al het die Bokke as oorwinnaar van die veld gestap­. Volgens hom het die Bokke weer iets spesiaals reggekry, maar uit ’n politieke oogpunt is daar net probleme. Hy voel die swart spelers in die Bok-span word steeds ondermyn, veral die kaptein, Siya Kolisi, wat volgens hom nie genoeg krediet vir sy leierskap kry nie. De Villiers meen ook die losskakel Elton Jantjies verdien ’n bietjie meer re­spek van alle Springbok- ondersteuners – soortgelyk aan die respek wat aan Handré Pollard gegee word. “Handré is glad nie ’n slegte rugbyspeler nie, maar Elton moet hom elke keer van voor af bewys. Maak hy net een ou foutjie, dan word dit uitgelig. Handré doen een ding goed en word dan daarvoor geprys. “Ek dink omdat ons nou sukkel om iemand op 12 (binnesenter) te vind, sal hy (Pollard) ’n briljante speler vir daai rol wees. “Jy kan maar gaan kyk na die spanne wat vir ons Wêreldbekers gewen het. Elkeen van daai spanne het ’n nr. 10 op 12 gehad. “Met hom en Elton saam op die veld sal ons groot havoc en confusion vir die opponente veroorsaak,” het De Villiers verduidelik.