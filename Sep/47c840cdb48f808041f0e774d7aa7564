ZACKUIS Hendricks (38) van Macassar­ het gister in die Somerset-Wes-landdroshof op klagte van openbare geweld en die beskadiging van staatseiendom verskyn. Die saak hou verband met ’n voorval wat Dinsdagmiddag in Macassar by die E-woonstelle plaasgevind het. Die metro cops was daar om smokkelhuise vir drugs te skud. Volgens ooggetuies het die gebied soos ’n oorlogsone gelyk. Inwoners het die polisie met klippe bestook en van die voertuie se ruite het in die slag gebly. Volgens Marjorie Pienaar, suster van die beskuldigde, het die metro cops soos barbare opgetree. Mense is glo na willekeur geslaan en haar broer is onnodig in hegtenis geneem omdat hy niks gedoen het nie. Sy vertel dat die cops verby die drug-huise geloop het om onskuldige mense se huise te skud. In ’n video wat binne minute ná die voorval op sosiale media versprei is, kan ’n mense sien hoe die cops en inwoners met mekaar baklei. Volgens Zelda Martin, ’n woordvoerder van die metro­ cops, is daar ’n klopjag gehou. Die polisie­ is toe met klippe gegooi. Son verneem dat meer as 100 mense by die aanvalle betrokke was omdat hulle glo nie wou hê dat verdagtes in hegtenis geneem word nie. Drie verdagtes is wel vir die besit van dwelms gearresteer. ’n Gemeenskapsleier wat anoniem wil bly, het die gedrag van die skare veroordeel. Volgens die persoon lyk dit asof die gemeenskap nie wil hê die polisie moet hulle werk doen om dwelms in die gebied uit te roei nie. Borgtog vir Hendricks is aanvanklik op R1 000 vasgestel. Dit is gehalveer toe die familie net R500 kon aanbied. Die saak is tot 17 Oktober uitgestel vir nader ondersoek.