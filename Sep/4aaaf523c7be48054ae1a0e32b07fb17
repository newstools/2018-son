’N PLEEGMA en rekenmeester wat R1 137 626 erfgeld van haar pleegkind gesteel het, se gesondheidskwessies was gister in die kollig. Mary Madaka het aanvanklik met haar man, Mbuyiselo Madaka, tereggestaan op klagte van diefstal en bedrog. Die klagte teen hom is egter teruggetrek toe Mary skuldig gepleit het. Mary is ’n rekenmeester by die Nelson Mandelabaai-munisipaliteit. Afgeboek Gister het Anlen Murray, Mary se prokureur, landdros Lionel Lindoor daaraan herinner dat die saak by ’n vorige geleentheid tot gister uitgestel is omdat Mary ’n operasie moes ondergaan. Sy het gesê die saak was gister weer op die hofrol vir ’n update oor Mary se gesondheid. Murray het aan Lindoor gesê dat Mary se man die oorspronklike doktersertifikaat van sy vrou na die hof gebring het. Sy is tot 21 September afgeboek. Volgens Murray het Mary op daardie betrokke dag ’n opvolgafspraak met haar spesialis. Murray het gevra dat die saak tot 5 Oktober uitgestel word, unless sy ander instruksies van haar kliënt ontvang. Adv. Ulricke de Klerk, staatsaanklaer, het die hof gevra dat 5 Oktober die finale uitsteldatum is omdat hulle reeds in ’n gevorderde stadium met die vonnisverrigtinge is. Lindoor het gelas dis die laaste uitsteldatum tensy hy anders oortuig word. Luidens die klagstaat het wyle Mxolisi Solomon Vanqa­ op 7 Maart 2007 gesterf. Mxolisi het sy seun, Dan­iel Jackson (DJ) Vanqa, as sy enigste erfgenaam in sy testament benoem. DJ was ten tyde van sy pa se dood nog ’n minderjarige. Mxolisi het die twee beskuldigdes as DJ as sole guardians­ in sy testament benoem. Die seun het ná sy pa se dood by die Madakas en hul kinders gewoon tot einde 2010. Daar is ’n testamentary trust vir die sole benefit van DJ geskep. Sentinal International Trust Company (Pty.) Ltd. is as eksekuteur van sy boedel en trustee van die trust aangestel. Die klagstaat lui verder dat die trustee onderhoudbetalings namens die boedel aan die beskuldigdes gemaak het om in die seun se behoeftes te voorsien. Die pensioenvoordeel van die oorledene het egter nie deel van sy boedel gevorm nie en was daarom nie ingesluit by die assets van die trust nie. Luidens die klagstaat was DJ die houer van ’n Absa-rekening. Ná Mxolisi se dood het DJ nie meer van hierdie rekening gebruik gemaak nie. Hy het toe die bankkaart en PIN in die besit van Mary gelos. Op 29 Januarie 2010 het DJ 18 geword. Op 6 April 2010 is die oorledene se pensioenvoordeel – R1 137 626,52 – in die betrokke Absa-rekening inbetaal. In die tydperk April tot Mei 2010 is geld onwettig onttrek. Daarna is betalings gemaak aan baie van die beskuldigdes se krediteure vanuit die genoemde Absa-rekening. Die beskuldigdes het die seun se hele pensioenvoordeel sowel as die rente vir hulself gebruik sonder DJ se medewete of toestemming. Eers in September 2014 het DJ daarvan bewus geraak­ dat die pensioenuitbetaling in sy Absa-rekening gedeponeer is.