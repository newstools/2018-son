NÓG ’n jong meisie is in die voortslepende bendegeweld in Mitchells Plain dood­geskiet. Chlecue Gordon (17) van Tafelsig is eergisteroggend in die hospitaal dood. Dis nadat Chlecue Dinsdag omstreeks 22:10 in Mongoose­straat in die kruisvuur van bendes beland het. Sy is met ’n ambulans na die hospitaal gevat nadat sy in die rug en bors getref is. ’n Ooggetuie sê sy en haar boyfriend het in die pad gestap toe die skote begin klap het. Die ooggetuie sê vier jongens­ het op ’n ou gevuur wat ook in die pad gestap het. Dié sê: “Sy het agter ’n kragboks probeer wegkruip. ’n Man is ook gewond. Haar boyfriend het weg­gehardloop.” Chlecue se voog, Granville Links (41), sê sy het vyf jaar by hulle gewoon voordat sy terug is na haar ma. Links sê: “Sy het meer as ’n jaar terug skool gelos en met ’n gangster begin uitgaan. “Sy was ’n lieflike kind, maar wou nie na ons luister nie.” In ’n skietvoorval Sondagoggend is ’n seun (18) van Parkwood vol lood gepomp. Geen verdagtes is nog ge­arresteer vir die twee moorde nie.