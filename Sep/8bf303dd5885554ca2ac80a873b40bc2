MANCHESTER City se ster-speler Kevin De Bruyne het uiteindelik sy stilswye verbreek. Die Belg, wat steeds op die krukkelys is weens ’n ernstige kniebesering, reken hy verwag om terug te wees vir een van die grootste wedstryde van die Premierliga-seisoen – die Manchester-derby. Die 27-jarige middelskakel was ’n sleutelfiguur vir die Cityzens – soos City genoem word – se indrukwekkende rekord-seisoen in die Premierliga. De Bruyne se ag doele en 16 assists het ook sy bestuurder, Pep Guardiola, gehelp om sy eerste Premierliga-kroon te verower sedert sy skuif van Bayern Munich in die Bundesliga. De Bruyne het ook ’n stewige vertoning gehad tydens die Wêreldbeker-toernooi in Rusland toe hy België gehelp het om die bronsmedalje te wen. Met sy terugkeer in die pre-season vir City het hy ’n terugslag beleef toe sy knie beseer is. De Bruyne beoog om volgende maand terug op die oefenveld te wees – net betyds vir die blockbuster-stryd teen hulle aartsvyand, Manchester United, op 11 November in die Etihad-stadion. “Ek dink ek kort nog drie, vier of selfs vyf weke, maar ek kom by,” het De Bruyne gesê. “Hopelik is ek gouer terug as verwag om die span te help. “Ek verwag om terug te wees ná die internasionale sokker-onderbreking. Ek dink ek sal terug wees vir die derby teen Manchester United, want dis ’n groot stryd,” het hy afgesluit. – AP