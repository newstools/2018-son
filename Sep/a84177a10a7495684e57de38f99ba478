DIE Cheetahs se rugbyspan sal vanaand sy tuisveldvoordeel in Bloemfontein inspan om sy eerste oorwinning van die seisoen in die Pro14-reeks te probeer behaal. Ulster word egter uitstekend deur Dan McFarland afgerig en is goed op dreef. Die besoekers mik na hulle vierde oorwinning. Hulle wil ook hulle onoorwonne status teen Suid-Afrikaanse spanne behou. Die Cheetahs en Ulster het nog net een keer vantevore kragte gemeet. Ulster was toe met 42-19 in ’n skouspelagtige wedstryd in Belfast baas. Albei spanne hou daarvan om die bal lug te gee en kan weer ietsie vir die toeskouers opdis om na te kyk. Die Cheetahs mag dalk nog nie gewen het nie, maar boeta, dié Vrystaters kan vir jou pragtige drieë gaan druk wanneer hulle die dag tyd het. In die eerste drie wedstryde het die Cheetahs ses keer gaan druk. Hulle weet dus hoe om by die doellyn uit te kom, maar o vrek, as dit by dissipline kom! Die Cheetahs kan vir jou dom strafskoppe afstaan en dit is iets wat hulle vanaand die minste kan bekostig. Ulster se skerpskutter, John Cooney, mik nie sommer skeef pale toe nie. Die Cheetahs sal ook die Springbok-losvoorspeler Marcell Coetzee in toom moet hou.