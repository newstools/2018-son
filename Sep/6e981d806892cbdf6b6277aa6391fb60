BRODIE Retallick is die maatstaf as dit kom by slot-spel in wêreldrugby. Volgens Salmaan Moerat, 20-jarige slot van die Westelike Provinsie, wil hy baie graag die spel van dié ster-slot van die All Blacks nastreef. “Ja, hy (Retallick) is waarskynlik een van die beste slotte in die wêreld. En as ’n rugbyspeler wil jy uiteraard die heel beste nastreef,” het die oud-leerder van Boishaai in die Paarl gister ge- sê. Moerat was vroeër vanjaar die kaptein van Suid-Afrika se o. 20-span in die Wêreldbekertoernooi in Frankryk. Hy het in drie Superrugby-wedstryde vir die Stormers uitgedraf en is nou ’n lid van die WP-span wat Saterdag die Sharks in ’n Curriebeker-kragmeting op Nuweland gaan aandurf. Moerat staan 2 m in sy rubystewels en laat die skaal op 116 kg kreun. Alhoewel Moerat Retallick as die volmaakte speler beskou, glo hy hy is baie gelukkig om by spelers van die gehalte van Eben Etzebeth en Pieter-Steph du Toit te kan leer. Moerat meen hy het baie goeie spanmaats wat sake vir hom gemaklik gemaak het. “Hulle bring heeltemal iets anders na die spel. Ons is geseënd om so baie talent in die unie te hê, veral in die slotposisie. “Ek het waardevolle lesse van hulle geleer en sal voortaan nog baie van hulle kan leer. “Benewens dié twee Bokke is daar boonop ook nog spelers soos JD (Schickerling) en Chris (van Zyl) in die span,” voeg hy by.