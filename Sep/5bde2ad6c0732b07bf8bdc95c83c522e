DIE saak teen Robin Packham gaan in die Kaapstadse hooggeregshof aangehoor word. Hy word daarvan aangekla dat hy sy vrou, Gill, vermoor het. Packham (57) het Donderdag sy laaste verskyning in die Wynbergse landdroshof gemaak. Die staat het toe ’n gewysigde klagstaat inge­handig. Die staat beweer Packham het Gill met ’n stomp voorwerp oor die kop geslaan. Hy word ook van dwarsboming van die gereg aangekla. Packham is gearresteer enkele dae nadat Gill se uitgebrande lyk in die kattebak van haar motor langs die Diep­rivier-treinstasie gevind is. Volgens die klagstaat is Gill op 22 Februarie naby of by hul huis in Rieslingweg in die spogbuurt Constantia aangerand. Die staat beweer die egpaar het huweliksprobleme ervaar in die maande voor sy vermis geraak en later dood gevind is. Ooggetuies Op 22 Februarie het Gill nie by die werk opgedaag nie. Die skool waar sy gewerk het, het begin soek na haar. Packham het volgens die staat gesê hy soek na Gill. Ooggetuies beweer hulle het gesien hoe Gill se kar by die stasie aan die brand gesteek is en hoe ’n man van die toneel wegry. Haar liggaam is later in die kattebak van die gebrande kar gevind. Die staat gaan die hoog­geregshof vra dat Packham life kry vir die moord. Sy voorverhoor vind op 26 Oktober plaas.