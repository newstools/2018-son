RASSIE Erasmus het ’n nuwe job as rugbyafrigter aanvaar. Suid-Afrika se direkteur van rugby gaan later vanjaar die Barbarians afrig. Erasmus se Springbok-span het Saterdag die All Blacks die eerste keer in nege jaar in Nieu-Seeland geklop. Nadat niemand hulle ’n kans gegee het nie, het die Bokke hulle aartsvyand met 36-34 in Wellington geskok. Die 45-jarige boorling van Despatch was onder gewel­dige druk voor die krag­meting met die All Blacks. Hy het die vorige week ná die Bokke se nederlaag teen die Wallabies in Bris­bane gesê hy kan dalk die trekpas as Bok-breier kry as sy span nie die manne in swart klop nie. Die voormalige Bok-losvoorspeler het gister in ’n verklaring bevestig hy gaan die Baabaas teen Argentinië in die Killik Cup op Saterdag 1 Desember op Twickenham in Engeland afrig. Die beroemde uitnodigingspan het vroeër vanjaar Eddie Jones (afrigter) se Engeland met ’n allemintige 63-45 afge- slag. Volgens tradisie word die beste spelers ter wêreld uitgenooi om vir die Barba­rians te speel. “Die groot uitdaging gaan wees om dié span in ’n hegte eenheid saam te snoer sodat hulle wonderlike rugby kan opdis,” het Erasmus gesê. Hy meen daar is egter baie meer belangrike wedstryde wat voor dít vir Suid-Afrika voorlê. “Die kans om met ’n nuwe groep te werk en om die Poemas weer aan te durf, is ’n great manier om die jaar af te sluit,” meen Erasmus. Suid-Afrika pak Engeland, Frankryk, Skotland en Wallis op sy jaareindtoer in November. Daarna gaan drie Bokke – Handré Pollard (losskakel), Eben Etzebeth (slot) en Beast Mtawarira (stut) – hulle by die Baabaas in Londen aansluit. Will Genia, skrumskakel van die Wallabies, en ander internasionale sterre is ook uitgenooi.