RASSIE Erasmus (breier) sal aan sy wenkombinasie moet torring vir die Springbokke se oor­blywende twee toetse in die Rugby­ Championship. Dis omdat party spelers weens beserings en ander redes nie beskikbaar is nie. Suid-Afrika het die wêreldkampioen en tuisspan, Nieu-Seeland, laas week met 36-34 geklop. Die Bokke speel volgende week teen Australië in Port Elizabeth. Daarna speel hulle weer teen die All Blacks, dié keer in Pretoria. Weens beserings sal Damian de Allende, Lukhanyo­ Am (senters, skouers) en Makazole Mapimpi (vleuel, knie) albei toetse misloop. Agterlyn Die Suid-Afrikaanse Rugbyunie (Saru) het boonop gister bevestig dat Willie le Roux (heelagter) en Francois Louw (flank) dié toetse vanweë klubverpligtinge in Engeland misloop. Die agterlyn vir die toets in die Baai sal dus vol nuwe gesigte wees. Erasmus gaan nou eers die spelers in Curriebeker-wedstryde dié naweek dophou voordat hy sy finale groep bekend maak. Die afrigter van die Westelike Provinsie, John Dobson, sê Erasmus het hom gevra om Damian Willemse môre teen Griekwas op Nuweland heelagter te laat speel. Willemse vervang Dillyn Leyds in die laaste vesting. Dobson sê hy sal Leyds op losskakel van die plaasvervangerbank aanwend.