DIE Reading Room in Bonteheuwel is gesluit ná ’n skietery Sondagmiddag. Die 25-jarige Lorenzo Wil­liams (25) het in die drive-by shooting omgekom. Sy vriend Luciano Frans (25) is in die maag gewond. Frans is tans in ’n ernstige toestand in die hospitaal. ’n Vrou is in dieselfde voorval in die been gewond. Die voorval het langs die Reading Room gebeur. Leerders doen smiddae ná skool hier hulle huiswerk. Veiligheid Volgens Angus Mckenzie, wyksraadslid in Bonteheuwel, verwag hulle weerwraak­aanvalle. Mckenzie sê: “Dit is beter om die Reading Room vir ’n paar dae toe te maak en die kinders se veiligheid te ver­seker. “Kinders wat nie ná skool toesig het nie, kom na die Reading Room om hulle huiswerk te doen. “Hulle bly daar totdat hulle ouers hulle ná werk kom haal.” Gershwin is om en by 17:20 aangeval. Hy is verskeie kere raak geskiet en is op die toneel dood. Gershwin se ma, Desiree, sê hy was nie ’n gangster nie. ’n Hartseer Desiree vertel: “Ek het in die huis gesit toe ek die skote hoor. “Ek het nog gesê: ‘Is die jongens mal? Daar skiet hulle al weer.’ “Kort daarna het hulle kom sê my kind is geskiet. Ek is nog stukkend van binne. “Hy was ’n onskuldige kind en my laatlammetjie.” Die omstandighede rondom Gershwin se dood word nog ondersoek. Twee moorddossiere is aangelê. Niemand is nog aangekeer nie.