RETIEF Odendaal meen die nuwe head honchos in die Nelson Mandelabaai (NMB) wys lekker middelvinger vir pres. Cyril Ramaphosa se kabinetsministers. Die partye wat nou aan die stuur is van sake in die NMB – ANC, UDM en ander kleiner partye – weier glo om te vergader met ’n afvaardiging van hogeres. Die nasionale departement van samewerkende regering en tradisionele sake (Cogta) het die afvaardiging bymekaargekry. Hulle moet ondersoek instel nadat ’n Baaise raadsvergadering op 27 Augustus onwettig voortgesit is. Paranoïes ’n ANC-raadslid het na bewering gesê die afvaardiging is “spioene van die minister”. Die adjunk-direkteur-generaal, Themba Fosi, lei die ondersoekspan. Odendaal sê: “Die onwet­tige regering in die NMB is nou meer geïsoleerd, irrelevant en paranoïes as vante­vore. Die afvaardiging het Vrydag na NMB gevlieg. “Hulle was geskok om by my en ’n paar raadslede van die koalisie te hoor wat Maandag aangegaan het.” Volgens hom sal die taakspan ’n verslag opstel. Odendaal sê die DA-koalisie maak staat daarop dat die minister, dr. Zweli Mkhize, dadelik sal ingryp. Hulle wil hê hy moet die besetting van die stadsaal stopsit. Mongameli Bobani van die UDM, die nuwe burgemeester, het gister sy foon geantwoord, maar gesê hy is in ’n vergadering. Son het hom gewhatsapp om te vra hoekom hy en die ANC nie met die Cogta-delegasie vergader het nie. Teen druktyd het hy die boodskap gelees, maar nie reply nie.