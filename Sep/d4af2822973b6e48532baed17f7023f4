DIE eerste Something Nice Market in ’n bruin gebied het gister oopgemaak. Dié landwye program help voorheen benadeelde sakemense. Pick ’n Pay, Old Mutual Foundation, Masisizane Fund, National Empowerment Fund, die Wes-Kaapse departement van ekonomiese ontwikkeling en toerisme en die Stad Kaapstad is deel van die program. Die Something Nice Market wat gister oopgemaak het in Tuscany Glen, Blue Downs, is die derde in die Wes-Kaap wat gerevamp word. Die ander is in Guguletu en Nyanga. Winkels word deur Pick n Pay se spaza-program opgeknap om shopping vir sekere gemeenskappe moderner, makliker en goedkoper te maak. Die eienaar van die Tuscany Glen shop, Moegamat Armien Adams, sê dis ’n groot geleentheid vir hom en sy familie. “Ons is baie dankbaar vir die geleentheid en sal probeer om die gemeenskap te dien en werk te skep. Ek wil dankie sê aan Pick n Pay, wat in my geglo het.” Die winkel is gerief­liker, die pryse is billik en dis in ons area, sê een van die shoppers wat by die nuwe winkel kom shop het. Petronella Bezuidenhout van Blue Downs sê sy moes altyd Eersterivier toe gaan om te gaan shopping doen. “Dis nou baie makliker en geriefliker.” Richard van Rensburg, adjunk-CEO van Pick n Pay, sê hulle het in Gauteng begin om spaza shops ’n bietjie te help. “Die winkels is in die gemeenskap en die eienaars weet wat die mense wil hê. “Ons bring ons kennis in om die entrepreneurs te help om hulle potensiaal te bereik. Maar die besigheid moenie sy onafhanklikheid verloor nie.”