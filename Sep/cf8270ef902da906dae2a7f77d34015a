DIE All Blacks gaan nie val vir Rassie Erasmus, Springbok-afrigter, se bedankingspraatjies nie. Ian “Fozzy” Foster, hulp-afrigter en All Black selector, glo Erasmus spin die bedankingstorie om sy spelers te motiveer. “Almal – elke afrigter, elke bestuurspan – probeer maar die regte manier vind om hulle week voor ’n toets aan te pak,” het Foster aan stuff.co.nz gesê. “Dit is duidelik die approach wat hulle dink die boys se koppe gaan regkry. “Al wat ons weet, is dat daar nog nooit so ’n ding soos ’n maklike game teen hulle was nie. Dit is altyd 100% fisiek, brutaal en ek glo nie daar gaan ’n verandering wees nie.” Erasmus het vroeër die week gesê hy en sy afrigtingspan sal uit die water staan as die All Blacks weer die Bokke ’n helse pak slae gee. En gemeet aan die Bokke se laaste twee vertonings word reeds geraai oor wat die eindtelling Saterdag in Wellington se Westpac-stadion gaan wees. Erasmus het reeds vier van sy sewe toetse vanjaar verloor, hoewel sy Bokke darem die toetsreeks teen Engeland (2-1) gewen het. “Ons weet hoe goed hulle is,” het Foster verder gesê. “Ons het gekyk hoe hulle in Junie speel en gesien hoe hulle ’n goeie Engelse span met 2-1 klop. Ons weet waartoe hulle in staat is. Hulle gaan honger wees.” Die losvoorspelers Sam Cane en Liam Squire sal weer die lostrio-kombinasie saam met die kaptein, Kieran Read, vorm. Die skrumskakel Aaron Smith en losskakel Beauden Barrett is ook terug op hulle pos. Wat Bok-ondersteuners se kop verder sal laat pyn, is Sonny Bill Williams en Ryan Crotty wat Saterdag straks die All Black-senterpaar kan wees.