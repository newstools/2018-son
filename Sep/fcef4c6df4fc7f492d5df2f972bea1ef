DIS nou tyd dat Marcus Rashford sy bestuurder by Manchester United, José Mourinho, verkeerd bewys en sy stempel afdruk. Volgens, die Manchester United-legende en Uefa Champions League-wenner Rio Ferdinand lyk dit tans asof Rashford soos ’n klein laitie in ’n hoekie sit en kerm. Die rede vir Rashford se gekerm? In sy 108 games onder Mourinho het die bestuurder hom amper die helfte van die tyd – in 51 wedstryde – as ’n plaasvervanger ingespan. Romelu Lukaku en Alexis Sánchez is Mourinho se goue seuns voor die doelhok. Dit help ook nie dat Rashford homself vroeër dié maand van game time beroof het nie. Hy het in ’n wedstryd teen Burnley ’n rooikaart gekry vir ’n Burnley-speler met die kop stamp. Rashford se vloermoer teen Burnley laat Ferdinand wonder of die 20-jarige genoeg fight in hom het om vir ’n plek in die beginspan te baklei. “Dit kom alles terug na die jong spelers van vandag en of hulle genoeg veggees het, het Ferdinand aan The Sun gesê. “Hy moet wys hy het genoeg geveg in hom om te sê: ‘Hokaai ’n bietjie. Ek worry nie wie jy koop nie. Sánchez ken nie die klub soos ek dit ken nie. Ek is deur en deur Man United. Die fans wil my sien speel. Ek is determined om aan die manager te wys ek moet begin. Ek is nie ’n plaasvervanger nie.’ ” United se Champions League­-veldtog skop vanaand in Switserland af met ’n wegwedstryd teen Young Boys.