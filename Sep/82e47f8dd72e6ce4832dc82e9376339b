DIE treindiens in die Wes-Kaap is vir eers veilig. Metrorail het Vrydag gehoor hy het 'n veiligheidspermit vir een jaar gekry. Die kom na die tydelike permit wat die Spoorveilig­heids­reguleerder (RSR) aan die begin van die maand aan die Passasierspooragentskap van Suid-Afrika (Prasa) uitgereik het, net tot gister geldig was. Dié permit is uitgereik nadat Metrorail op die eerste dag van die maand sy treine laat ry het sonder die nodige veiligheidspermit. Nadat die tydelike permit vroeër die maand toegestaan is, het Madelein Williams, ’n woordvoerder van die RSR, gesê dit sal Metrorail ’n bietjie meer tyd gee om sy sake in orde te kry. “Dit gee Metrorail kans om met ’n plan vorendag te kom om die tekortkominge wat uitgewys is, reg te stel.” Nana Zenani, ’n Prasa-woordvoerder, het Woensdag gesê dis nog te vroeg om te bespiegel.