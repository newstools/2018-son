DIE cops krap kop nadat ’n man Maandagaand dood­geskiet en sy broer gewond is. Die slagoffer was Andile Fe­bhana (23). Kol. Priscilla Naidu, ’n polisiewoordvoerder, sê die twee broers het Maandag omstreeks 18:30 in hulle shack agter ’n huis in William Slammert-rylaan in die Baai gesit. Vyf onbekende mans het toe by die shack ingekom en verskeie skote op die broers gevuur. Die broers het by die hoofhuis ingehardloop. Daar het Andile inmekaargesak en hy is dood. Hy is in die bors gewond, terwyl sy broer skietwonde in die kop, hande en been opgedoen het. Volgens Naidu is die motief vir die skietvoorval onbekend. Niemand is in hegtenis geneem nie. Speurders van die Bethelsdorp-polisie ondersoek sake van moord en poging tot moord.