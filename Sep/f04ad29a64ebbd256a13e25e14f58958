DAMIAN Willemse sal Saterdag ’n barshou op heelagter moet speel as hy Rassie Erasmus, Springbok-afrigter, daarvan wil oortuig dat hy die laaste vesting teen die Wallabies kan beman. Die Springbokke takel die Australiërs volgende naweek in Port Elizabeth se Nelson Mandelabaai-stadion. Willemse is dié week vrygestel om vir die Westelike Provinsie in die Curriebeker te speel. Die slim geld sê egter John Dobson, kranige WP-afrigter, gaan Willemse op losskakel eerder as heelagter inspan. Hoekom dan nou die in form Dillyn Leyds – wat self weer pure Bok lyk – uit sy gunsteling-posisie na vleuel vir Saterdag se groot stryd teen Griekwas skuif? Leyds was skitterend op 15 teen die Goue Leeus en het elke keer dat hy aan die bal geraak het, gate in die Gautengers se verdediging gevind. Dobson het vanjaar ook nie te veel aan sy wenspan getorring nie, maar as hy in die nasionale belang wil optree, sal hy so ’n paar skuiwe aan sy legkaart maak. Die heelagter Willie le Roux is blykbaar onbeskikbaar vir die Bokke se toets in die Baai. En Erasmus moet iemand kry om die laaste vesting in die London Wasps-speler se afwesigheid vol te staan. Daar kan nie op Warrick Gelant se knoppie gedruk word nie. Dié Blou Bul is nog beseer. Curwin Bosch, wat in die Curriebeker vir die Sharks op heelagter uitblink, is nóg iemand wat Erasmus kan oorweeg. Bosch lyk egter of hy out of favour geval het met die Bok-breier. Dobson maak vandag sy span vir die wedstryd teen Griekwas bekend.