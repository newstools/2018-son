MITCHELLS Plain is ’n rooi sone – ’n bloedrooi sone. Die body count het weer dié naweek gestyg in die bloedige bendegeveg tussen die Yakkies en die Fancy Boys. In die jongste voorval is ’n onskuldige man Vrydag in East­ridge doodgeskiet en nog twee gewond. ’n Vermeende gangster net bekend as “Koppe” is in ’n drive-by shooting in Olivestraat, Eastridge, vol lood gepomp. Nog ’n man is Vrydagoggend in ’n drive-by shooting by die Promenade-winkelsentrum in die been gewond. Dit kom nadat ’n Yakkies-bendelid Donderdagaand doodgeskiet en drie ander mans gewond is. Ikaam Lackey (33), is om en by 20:50 in Albacorestraat, Rocklands, platgeskiet. Driejarige Die jongens het blykbaar tot in ’n huis gekom en op die man losgebrand. ’n Driejarige kind is ook in die voorval gewond. Nog ’n man is in ’n ander bendeskietery Vrydagoggend gewond. Verder is vier mense Woensdagaand doodgeskiet en nog twee het Dinsdagaand in die bendegeweld gesterf. John Cloete, van die United Public Safety Front (UPSF) in Mitchells Plain, het die bloedvergieting op die Kaapse Vlakte as ’n nasionale krisis beskryf. Cloete sê: “Ons mense se bloed vloei en hulle lewe in vrees. Die politici is doodstil en dit lyk asof die polisie nie ’n oplossing het vir die skietery nie.” Cloete sê daar is onlangs 12 mense in die bendegeweld tussen die Yakkies en Fancy Boys doodgeskiet en vele ander beseer. Die UPSF beplan ’n optog na die parlement op Woensdag 12 September.