’N ARME bok is in ’n vermoedelik satanistiese ritueel byna vrek gesteek. Dié swart bok is Sondag tussen rotse langs die strand in Kampsbaai gevind. Wayne Dyason, die hoof van wetstoepassing van die Stad Kaapstad, sê die bok het reeds baie bloed verloor teen die tyd dat wetstoepassingsbeamptes op hom afgekom het. “ ’n Mes met ’n rooi lap om die handvatsel was in sy rug geplant.” Volgens Dyason het die beamptes onmiddellik die SPCA gebel om die dier te red. ’n Ingeligte verduidelik aan Son dit is baie vreemd dat die bok in die Kampsbaai-area gevind is. “Jy kry nie bokke in dié area nie. Iemand moes die dier hiernatoe gebring het.” Die bron sê dis ook vreemd dat die bok in die aand aangeval is.