“DIS tyd dat Angus Mckenzie wakker skrik en note vat.” Só grom gemeenskapsleiers van die Kaapse Vlakte en inwoners van Bonteheuwel oor Mckenzie. Hy is vir byna drie jaar die raadslid van Bonteheuwel. Hy is omtrent in die lelike wasmasjien van sosiale media gewas oor sy werk in die gemeenskap. Inwoners beweer Mckenzie fight nie vir hulle regte nie, maar doen dinge om in die limelight te wees. ’n Inwoner wat anoniem wil bly, sê sy’s op vir die raadslid wat elke keer politici in hulle gesigte gooi. “Angus se job is om vir ons te baklei, nie vir die politieke party vir wie hy staan nie. Dis waarom ons dinge in eie hande vat.” Michael Jacobs, ’n gemeenskapsaktivis van Mitchells Plain, maak ook sy stem dik oor Mckenzie. Jacobs beskryf Mckenzie as ’n “political puppet”. Hy het gesê as Mckenzie die skille van sy oë afhaal, sal hy sien die inwoners vra nie baie van hom nie. “Hy moet ophou om dinge vir beeldbou te doen en moet moue oprol en vir sy gemeenskap veg.” Roegshanda Pascoe, ’n gemeenskapsleier van Manenberg, stem saam met Jacobs en sê sy’s moeg van Mckenzie se gimmicks. “Angus is veronderstel om ’n stem vir sy gemeenskap te wees. Maar sy stem word stilgemaak deur sy political agenda.” Die leiers sê dade beteken meer as woorde. Mckenzie kap terug en sê: “Mense moenie dinge in ’n ‘Angus-probleem’ verander nie. “Ek is nie in beheer van die polisie nie en ek is nie besig om dinge te politiseer nie!” Mckenzie sê hy probeer oplossings vind. Volgens hom is sy deur altyd oop vir inwoners. Hy sê hy het al baie keer met leiers probeer gesels, sonder sukses. “Daarom nooi ek leiers om hande te vat en met ’n oplossing te kom.” Hy meen as hy iets verkeerds doen, sal hy die pak daarvoor vat. “As die leiers ’n probleem het, kan hulle die probleem na die speaker toe vat en ’n klag teen my lê.”