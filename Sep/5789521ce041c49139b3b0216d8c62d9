TWEE mans en ’n minderjarige seun van Macassar­ het in die Somerset-Wes-landdroshof vir die moord op Gerswin Geswind verskyn. Geswind is twee weke­ gelede in Macassar­ Village­ vermoor toe hy verskeie kere geskiet is. Die voorval was deel van ’n reeks voorvalle waarin drie jong mense doodgeskiet en drie ernstig gewond is. Dit hou vermoedelik verband met bendegeweld en dwelmhandel. Volgens inligting kan een van die drie beskuldigdes in Geswind­ se moordsaak – Geoffery Hess, Denvor Maans en die minderjarige – moontlik verbind word met die moord op Markwin Jacobs (19). Jacobs was ’n belowende rugbyspeler wat twee weke gelede naby sy huis in Riverside­, Macassar, vermoor is. Die saak teen Hess, Maans en die minderjarige is tot Woensdag 5 September uitgestel wanneer hulle om borgtog gaan aansoek doen. Al drie word in Pollsmoor­ aangehou.