DAAR is van die Proteas wat effens lank in die tand vir internasionale krieket raak, maar Makhaya Ntini glo Suid-Afrika het sy ervare spelers broodnodig. Die voormalige Protea voel die ervare spelers moet met die oog op volgende jaar se Wêreldbeker-toernooi in Engeland en Wallis nie weggegooi word nie. Een van die ervare spelers na wie Ntini verwys, is die 35-jarige naatbouler Dale Steyn. Steyn is in die Proteas se groep vir die reeks eendaagse wedstryde teen Zimbabwe wat met Sondag se wedstryd in Kimberley begin. Suid-Afrika se afrigter, Ottis Gibson, het gesê hy wil in die wedstryde teen Zimbabwe en in die reeks daarna in Australië kyk of Steyn nog goed genoeg is om die Wêreldbeker-groep te haal. “ ’n Fikse Steyn is saam met Kagiso Rabada ons beste boulers,” het Gibson gesê. “Hy het sy fiksheid bewys en nou moet ons sien hoe dit in die komende wedstryde gaan. “Ons sal hom in die volgende ses ODI’s kan beoordeel en dan oor die pad vorentoe besluit.” Ntini meen Steyn se ervaring kan wondere vir sy spanmaats beteken. “Wat hy al in sy loopbaan bereik het, kan die spelers rondom hom aanspoor om hulle bes te doen,” het Ntini by die Afrikabeker-toernooi in Oos-Londen gesê waar hy as televisie-kommentator diens gedoen het. “Dit is dieselfde met die kolfwerk, waar ’n ervare speler soos JP Duminy die leiding moet gee.” Gibson stem saam met Ntini dat Steyn die rol van ’n mentor kan vertolk. “Hy is die soort ou wat baie vir jou in die kleedkamer kan beteken, al speel hy nie in elke wedstryd nie,” het Gibson verduidelik. “In die wedstryde teen Zimbabwe is ons sonder baie van die senior spelers. “Dit is juis ook een van die redes waarom ons Dean Elgar nader getrek het.”