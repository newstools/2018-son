’N OUPA van Atlantis het glo Maandagaand op sy slapende vrou gaan sit en haar gelem totdat stukke van haar longe op die grond val. Die rede? Sy vrou, Wille­mina (48), wou van hom skei. Dié wreedaard, Gerrit Hesselman (51), het gister op aanklag van moord in die Atlantis-landdroshof verskyn. Inwoners van die woonbuurt Kanonkop het die koue en nat weer trotseer om by die landdroshof te betoog teen borgtog vir Gerrit. Karin Dulman, Willemina se suster, het Son vertel hoe erg die lemmery daai aand was. Dulman sê wat selfs erger is, is dat haar suster se kleinkind (13) op haar oupa afgekom het terwyl hy haar ouma so lem. “Die hele huis was vol bloed.” Sy onthul: “My suster was besig om van hom te skei. Sy het reeds verskeie aanrandingsake teen hom gemaak. “Sy het vroeër die aand van haar dood by my gekuier. “Sy het gesê sy wens die skeisaak kan klaar kom, want hulle het vroeër die aand weer gestry.” Trane Die Hesselmans was byna 25 jaar getroud en het vier kinders. Dulman vra in trane: “Hoekom het hy haar nie net gelos nie? Hoekom moes hy haar so wreed vermoor?” Gerrit het hom ná die voorval self aan die polisie gaan oorgee. Barbara Rass, ’n aktivis vir vroue- en kinderregte, het die familie by die hof ondersteun. Rass sê geregtigheid moet geskied en die regstelsel moet die familie nie in die steek laat nie. Die beskuldigde sal Woensdag weer in die hof verskyn – vir ’n aansoek om borgtog.