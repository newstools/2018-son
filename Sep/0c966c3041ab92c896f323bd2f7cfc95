TWEE lede van die G-Unit gang in Atlantis is gister skuldig bevind aan die moord op Brayden Graaff (2). Regter Thandazwa Ndita van die Kaapse hooggeregshof het bevind Charlton Renier en Renaldo Galant was kop in een mus toe ’n dwaalkoeël Brayden op 22 Oktober 2016 getref het. Andrew Hendricks is onskuldig bevind. Brayden se ma, Rosten, het getuig hulle het dié aand voor die deur van hulle flat in Babblers Place gesit. Brayden was in haar arms. Sy pa, Brendan, het oorkant hulle gesit. Sy het getuig die eerste skoot het afgegaan by die MyCiTi-busstop wat nie ver van hulle woning af is nie. Sy het gedink dit is fireworks­ totdat ene Denick na hulle toe gehardloop het. Nog skote is afgevuur en Brayden is getref. Rosten het gesê sy het gevoel toe die koeël haar kind raak. Brayden het toe gesê: “Eina, Mammie.” By die hospitaal waar Brayden dood verklaar is, het sy eers besef sy is in die arm gewond. Ndita het in haar uitspraak gesê sy is nie convinced dat Hendricks by die beplanning of uitvoering van die moord betrokke was nie. “Renier en Galant ís lede van die G-Unit gang. Hulle het dit in hulle verklarings aan die polisie gesê en hulle het die tattoos om dit te bewys. “Die vuurwapen wat in die misdaad gebruik is, was in albei se hande, al was Renier die skieter. Galant het die vuurwapen aan Renier oorhandig.” Die vuurwapen is nooit gevind nie. “Ek is ook tevrede met Brendan se getuienis dat hy Renier sien skiet het. “Brendan was baie emo-sioneel toe hy getuig het, maar sy getuienis was betroubaar.” Ndita het ook gesê Renier en Galant het goed geweet wat hulle doen. Oortreding “Hulle doel was om moord te pleeg.” Renier is skuldig bevind op sewe aanklagte wat insluit moord, twee aanklagte van poging tot moord, die oortreding van die wet teen georganiseerde misdaad, die besit van ’n vuurwapen en ammo, asook een van aanranding. Galant is op al die aanklagte skuldig bevind behalwe die aanranding. Brayden se ouers wou ná afloop van die hof se uitspraak geen kommentaar lewer nie. Volg Shantel Moses op Twitter.