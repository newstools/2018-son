AS JOU mamma die rykste sportvrou in die wêreld­ is, mag jy mos maar verwag om ’n moerse first birthday te hê, nè? Wel, Serena Williams se kind, Alexis Olympia, gaan nie eens weet dis haar verjaardag nie, want haar ouers vier glad nie verjaardae nie. Dis omdat hulle Jehovasgetuies is en gebeure wat hulle glo ’n heidense oorsprong het, nie vier nie. Benewens verjaardae sluit dit Kersfees en Paasfees in. Die Amerikaanse Ope Tennistoernooi, waaraan Serena (36) sal deelneem, en Olympia se eerste verjaardag val saam. Ek lees op Daily Mail se website dat die tennisster op ’n media­konferensie gevra is hoe sy dit gaan hanteer. Sy het geantwoord: “Olympia vier nie verjaardae nie. Ons is Jehovas­getuies: Ons doen nie daai nie.” Gelowig Haar man, Alexis Ohanian, die medestigter van Reddit, is ook nou ’n Jehovasgetuie, hoewel hy nie baie gelowig grootgemaak is nie. Ek is seker sy sal by ander geleent­hede genoeg geskenke kry, soos ’n splinternuwe kar dalk, al kan sy nog nie eens behoorlik loop nie.