’N RAMP! Dít is wat die 50 000 inwoners van Beaufort-Wes in die gesig staar noudat die reën al maande lank wegkruipertjie met hulle speel. Die situasie in die dorp is so beroerd dat daar Vrydag nie ’n druppel water in die dorp beskikbaar was nie. Die dorp se hoofbron van water, die Gamka-dam, is so te sê kurkdroog. Dooie visse dryf op die bietjie water wat nog oor is. Vrydag het almal maar met kurkdroë lippe rondgeloop toe Eskom met maintenance-werk besig was. Die dorp se drie reservoirs kon toe weens die gebrek aan elektrisiteit glad nie funksioneer nie. Die reservoirs se watervlak staan ook op ’n pynlike 16%. Om dinge erger te maak, is die dorp se boorgate ook aan die droogloop. Die situasie is beroerd, sê die woordvoerder van die Beaufort-Wes-munisipaliteit, Marlene Hendricks. “Ons is 84% afhanklik van boorgatwater,” sê sy. “Ons grootste uitdaging is om die watervlakke van ons reservoirs te stabiliseer, maar ons pogings word bemoeilik omdat nie almal hulle kant bring nie. “Daar is mense wat tot laatnag water gebruik.” Reënseisoen Die ganse gemeenskap is byna geheel en al afhanklik van barmhartige samaritane en welwillendheidsorganisasies soos Gift of the Givers. “Gift of the Givers is regtig fantasties­ en kom lewer byna elke dag ’n trok water af,” vertel Mar­lene. “Ons reënseisoen is eers in Oktober. Daarom is beurtwater nou geïmplimenteer om die waterkapasiteit van ons reservoirs na 50% toe op te stoot. “As ons pogings nie werk nie, gaan ons huidige vlak 4-water­beperkings na vlak 5 toe opgestoot word, en gaan die raad Dinsdag vergader en die gebied tot ’n rampgebied­ verklaar.” Die onlangse bietjie reën van 5 mm het niks gedoen om die nood in die dorp te verlig nie. Die meeste reën en sneeu het in die hoogliggende gebiede geval en het die Gamka-dam heeltemal gemis. ’n Inwoner sê hy het dinge nog nie so benard gesien nie. “Water is behoorlik ’n skaarsste hier. “Dit lyk of net die drankwinkels geld maak, want mense moet mos fluids inkry.” Volgens ’n haarsalon-eienaar word moeite gedoen om besig­hede in die dorp tegemoet te kom. “Die bietjie water wat hier is, word regverdig onder almal versprei. “Ons kan nie kla nie, want die water is meestal in die aand af. So, dit affekteer die besighede nie so erg nie.” Die bestuurder van die plaas­like toerisme-kantoor, Sasha Klem, sê hulle toerisme-figures is wel laer as verlede jaar, maar die huidige droogte kan nie alleen daarvoor blameer word nie. “Die huidige resessie speel ook ’n rol. “Baie van ons toerisme-instellings het hulle eie water-supplies, wat dinge vir hulle ’n bietjie mak­liker maak.”