SWAK dissipline en vrot verdediging! Volgens Pote Human, afrig­ter van die Blou Bulle, is dit waarom sy span Saterdag op Loftus Versfeld met 35-38 teen die Goue Leeus verloor het. Die span van Johannesburg het met ’n geweldige terugvegpoging vorendag gekom om die kastaiings uit die vuur te krap. Dié sege beteken dat die Leeus saam met die Weste­like Provinsie en die Sharks XV-tal steeds onoorwonne is in die kompetisie. Saterdagaand kry Ivan van Rooyen (afrigter van die Leeus) se span ’n kans om sy derde agtereenvolgende wedstryd te wen. Kafgedraf Hy kom dan op Ellispark in Johannesburg teen die Vrystaat XV-tal te staan. Ná drie probeerslae het die Vrystaters nog nie in vanjaar se Curriebekerreeks sukses behaal nie. Boonop het Munster die Bloemfonteiners se Pro14-span Saterdagaand in Limerick met 0-38 kafgedraf. Daarteenoor moet Human se span Kimberley toe reis om Griekwas Saterdagmiddag aan te durf. Net soos die Vrystaters is die Poubloues ook nog op soek na hul eerste oorwinning in die kompetisie. Die span van Kimberley het laas week ’n loslootjie gehad.