CALITZDORP. – Jafta “Blinkoog” Andries (52) blits van woede. Sy moer kook behoorlik oor ’n jaar en ses maande wat uit sy lewe gesteel is. Hy was ’n aanvanklike verdagte in wat die mense in 2008 die “tiep-moordsaak” genoem het. Blinkoog moan hy is ál daai tyd verkeerdelik aan­gehou vir die opspraakwekkende moord op Charmaine Conradie (8). Hy vertel die cops het hom aangerand totdat hulle ’n bekentenis uit hom gekry het. En tot vandag, tien jaar later, het hy pyn in sy rug soos hulle hom getrap het. Ná die onlangse aankeer van Gert Flippies vir vier sake van rape en pornografiese materiaal is Blinkoog se naam nou silwerskoon. “Gert was daai tyd ook ’n verdagte,” vertel Blinkoog. “Hy was die een wat laaste by klein Charmaine’tjie op die tiep gesien is. Nou sit hy vir rape en foto’s van vroue se onderlywe.” Blinkoog sê hy hoop saam met Charmaine se pa, Daniel Loff, die polisie gaan Flippies laat sit vir Charmaine se moord. Blinkoog sê: “Charmaine se tjommie Wange het destyds getuig dat Gert die persoon was wat haar laas lewend gesien het. “Toe die regter sê: ‘Jy kan maar afstaan; ek ontslaan jou,’ het ek gehuil. Van blydskap en van hartseer. “Want my vrou, Anna, was swanger met ons kind toe ek destyds tronk toe is.” Nou hoop die gesin die saak kan weer ondersoek word. Kapt. Malcolm Pojie het ná Flippies se arrestasie gesê nóg sake kan bygevoeg word nadat Flippies se memory cards bestudeer is.