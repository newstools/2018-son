DIE Kaapse swaargewig Tian Fick boks dalk binnekort om die Suid-Afrikaanse tussentydse (interim) titel. Nadat hy onlangs met Warren le Roux in Pretoria afgereken het, het hy ’n groot stap vorentoe gegee in sy poging om uiteindelik as nasionale kampioen gekroon te word. Dit is nog nie bekend wie Fick se teenstander sal wees nie, maar dit sal nie verbaas as dit Mark Subramani of Justice Siliga is nie. ’n Voorlopige datum van 27 Oktober in die Cape Sun-hotel word genoem. Siliga het 6 van sy 12 gevegte verloor, maar dit was teen top-teenstanders wat Osborne Machimana, Kizito Ruhamnye, Elvis Moyo, Kevin Lerena en Deon Coetzee insluit. Son het intussen verneem dat die geskorste SA kampioen, Ruann Visser, se saak nou by die hooggeregshof draai. Hy is in April positief getoets vir ’n verbode middel die steroïed stanozolol. Visser hou egter vol hy is onskuldig.