MAANDAG se raadsvergadering in Nelson Mandelabaai het weer bewys die politiek is nie vir sissies nie! Die raadslede het soos soet seuns en meisies by die raadsaal opgedaag en het begin met die sake van die dag. Ek is nie seker of die lede van die EFF se kalm gesteldheid, of die feit dat die raadslede so mooi oor alles op die agenda saamgestem het nie, ’n mens moes laat besef het dis net die stilte voor die storm nie. Jonathan Lawack, die speaker van die metroraad, het nog grappenderwys iets gesê oor hoe goed almal hulself op dié dag gedra. Kort daarna het sy kop gerol en alle hel het losgebars. Wat hierna gevolg het, het hom soos ’n ingewikkelde plot in ’n sepie afgespeel. Want in die afwesigheid van die speaker – en luidens die reëls van die raad – was die stadsbestuurder, Johann Mettler, in beheer van die vergadering. Diegene wat kaartjies gehad het vir die vertoning, het waargeneem hoe ’n nuwe koalisieregering voor hulle oë vorm. Die koppe van die voormalige burgemeester Athol Trollip en sy hoofsweep, Werner Senekal, het ook gerol. Hulle is almal ewe skielik met ’n mosie van wantroue uit hulle poste onthef. Die feit dat Mbulelo Manyati, iemand uit die DA se eie geledere, die sukses van die mosie van wantroue in sy partylede bewerkstellig het, het ’n bitter smaak in hul mond gelaat. Mettler het regsadvies ingewin oor hoe om met die vergadering voort te gaan. Hy wou boonop bepaal of die opposisie in daardie stadium ’n kworum gehad het om ’n nuwe speaker aan te stel. Ná ’n rukkie van oor en weer het Mettler sy goed gevat en die vergadering verlaat. Maar Fikile Xasa, die LUR vir samewerkende regering en tra­di­sionele sake, het net daarna die spykers in die politieke doodskis van die DA en sy koalisievennote geslaan. Xasa het ’n afgevaardigde gestuur om die aanstelling van ’n nuwe speaker te hanteer – en Buyelwa Mafaya is aangestel. Mafaya het spoedig werk gemaak van die mosies van wantroue in die DA-lede en hul koalisievennote. En Mongameli Bobani van die UDM word toe eensklaps die Baai se nuwe­ burgemeester. Die aanstelling van Bobani se deputy­ asook die nuwe lede van sy burgemeesterskomitee het net daarna gevolg. So vinnig as wat Bobani se aanstelling geskied het, het die reuk van KFC-hoenderstukke die gang buite die raadsaal gevul. Die nuwe koalisie, honger vir mag, het sy oorwinning met Streetwise 2’s beklink. Dinsdag het Bobani hom by “Trollip se stoel” ingeskuif. Hy’t die burgemeesterskantoor met behae oorgeneem, maar Trollip meen Bobani se tyd as burgemeester gaan van korte duur wees. Nqaba Bhanga, provinsiale leier van die DA, meen ook Trollip bly die Baaise burgemeester. Die DA en sy koalisievennote het dus hulle hofdokumente ingedien in hulle hofaansoek teen Xasa en 13 ander respondente. Dié petalje het vrae laat ontstaan of kiesers werklik die mag het om leiers van hulle keuse aan bewind te sit as dit dan bloot later deur middel van mosies van wantroue in die verkose lede ongedaan gemaak kan word. Baaienaars wag nou om te sien wat die hof se beslissing oor hierdie kwessie gaan wees. Hulle sal binnekort weet wie die mayor se chain voortaan om die nek gaan dra.