HY HET nie die aand voor sy inhegtenisneming gepaartie nie. Só het die vermeende kill­er Thanduxolo Vumazonke (23) Vrydag in kruisondervraging in die Baaise hooggeregshof gesê. Adv. Jason Thysse, staatsaanklaer, het hom gelei om te getuig dat die polisie hom met sy inhegtenisneming agter die stuur van ’n wit motor aangetref het. Vumazonke het gesê hy het nié die aand voor sy inhegtenisneming gepaartie nie en ook nie die volgende oggend na alkohol geruik nie. Volgens hom was hy verbaas toe hy hoor die cops getuig dat hy onder die invloed van alkohol was. Vumazonke het onder kruisondervraging gesê die cops het hom aangerand, maar dit het geen merke op sy liggaam gelaat nie. Aangemeld Hy het ook getuig dat hy nie die aanranding aan die cops gerapporteer het nie. Thysse het toe gesê die rede hoekom Vumazonke nie die aanranding by die polisie aangemeld het nie, is omdat dit nooit gebeur het nie. Vumazonke het ook getuig dat daar nie met sy eerste verskyning in die landdroshof aan die landdros genoem is dat hy aangerand is nie. Vumazonke het aan die hof gesê dat sy verklaring soortgelyk aan dié van beskuldigde 2 moes wees.