SUID-AFRIKA se vroue-krieketspan is oorgehaal om vandag die reeks teen die Wes-Indiese Eilande te beklink. ’n Sege op die Kensington Oval in Barbados sal die Proteas met 2-0 laat voorloop, waarna die derde en laaste wedstryd Saterdag gespeel sal word. Vir die Proteas is ’n reekssege baie belangrik om hulle kanse te verbeter om regstreeks vir volgende jaar se Wêreldbeker-toernooi te kwalifiseer. “Ons het die momentum aan ons kant nadat ons die eerste ODI gewen het. Dit gee ons baie selfvertroue en ons moet nou in die oorblywende wedstryde daarop voortbou,” het die veelsydige Suné Luus gesê. Waarsku Luus was die speler van die wedstryd in die eerste ODI toe sy veral uitstekend gekolf het. Sy waarsku dat die Pro­teas nie moet dink die reeks gaan maklik gewen word nie. “In ons vorige reeks teen Engeland het ons ook goed begin, maar nie opgevolg nie. Die Windies het ’n sterk span. “Hulle boulers ken en gebruik die speeltoestande baie goed. Daar is baie afwisseling in hulle boulaanval.” Ná die eendaagse reeks pak die twee spanne mekaar in vyf T20-kragmetings. Die bepalings is: Vandag: 2de ODI, Kensington Oval, Barbados Saterdag: 3de ODI, Kensington Oval, Barbados Maandag: 1ste T20I, Kensington Oval, Barbados 28 September: 2de T20I, Lara-akademie, Trinidad 30 September: 3de T20I, Lara-akademie, Trinidad 3 Oktober: 4de T20I, Lara-akademie, Trinidad 6 Oktober: 5de T20I, Lara-akademie, Trinidad.