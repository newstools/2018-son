’N VOORMALIGE werknemer van Euro Steel Services in die Baai is gister in die Baaise handelshof tot 36 maande korrektiewe toesig gevonnis. Ismail Salie (67) is op 28 Junie vanjaar skuldig bevind op klagte van diefstal en bedrog waarby R2 234 971 betrokke was. Landdros Lionel Lindoor het Salie ook vyf jaar tronkstraf opgelê wat opgeskort is vir vyf jaar. Dit op voorwaarde dat hy in dié tydperk nie weer skuldig­ bevind word aan klagte van diefstal en bedrog nie. Hy moet ook R10 000 in kontant voor of op 15 Oktober­ 2018 aan die klaer, Euro Steel Services, betaal. Salie was ten tyde van die oortredings in beheer van die warehouse en personeel by Euro Steel. Lindoor sê gister met vonnisoplegging die oortredings wat Salie begaan het, is baie ernstig en is boonop algemeen landwyd. Volgens Lindoor was Salie in ’n vertrouensposisie by sy werkplek. Lindoor sê voorts aan Salie dat hy – ten tyde van die oortredings nie jonk was – soveel so dat iemand hom kon beïnvloed nie. Volgens Lindoor sou mens van iemand van Salie se gevorderde ouderdom verwag om eerder wyse besluite te neem. Lindoor sê voorts aan Salie dat hy tyd gehad het om te reflekteer omdat die misdade nie ’n once-off-ding was nie. Met betrekking tot Salie se persoonlike omstandighede het die hof die volgende faktore as wesenlik en dwingend bevind – die feit dat Salie skuldig gepleit het, ernstige gesondheidsprobleme het, reeds 67 jaar oud en ’n eerste oortreder is. Nog faktore sluit in die feit dat hy tekens toon van berou, die laaste van sy pensioen aan die klaer oorbetaal het en ’n verklaring by die polisie afgelê het om te getuig teen ’n kollega. Lindoor sê hy het bevind dat Salie nie een van daardie mense is wat uit die samelewing verwyder hoef te word nie, alhoewel direkte tronkstraf van pas is. Die hof het gelas dat Salie vir 36 maande onder korrektiewe­ toesig geplaas word. Die huisarres sal nie van toepassing wees wanneer Salie­ reasonably­ afwesig is van sy huisadres. Dit is wanneer gemeenskapsdiens verrig en kerkdienste bygewoon word op voorwaarde dat hy reëlings tref met die korrektiewe beampte. Die huisarres is voorts nie van toepassing indien Salie gehospitaliseer word en of met ’n dokter moet konsulteer nie. Hiervoor moet hy geskrewe bewyse aan die korrektiewe beampte verskaf. Die hof het voorts gelas dat Salie gemeenskapsdiens gaan verrig sonder vergoeding vir ’n tydperk van 16 ure per maand – vir die volle duur van die vonnis. Volgens Lindoor sal die gemeenskapsdiens nie manual­ labour insluit nie. Die gemeenskapsdiens moet verrig word by die Gelvandale-polisiestasie op Maandae vanaf 08:00 tot 12:00. Die hof het voorts gelas dat Salie lewensvaardigheid- en misdaadvoorkomings-programme, asook opleiding in self-assertiveness ondergaan. Salie mag voorts nie sy woonadres verander alvorens hy die kommissaris daarvan ingelig het. Hy mag ook nie landdrosdistrik verlaat waarin hy woon sonder die toestemming van die kommissaris nie. Salie word voorts vir die duur van sy vonnis verbied om alkohol of dwelms te gebruik. Dit sluit uit medikasie wat deur ’n mediese praktisyn voorgeskryf word. Lindoor het gelas Salie moet vanoggend om 08:00 aanmeld by die korrektiewe beampte Ngcebetsha Mongi by die korrektiewe sentrum in Noordeinde. Adv. Ulricke de Klerk het aangekla.