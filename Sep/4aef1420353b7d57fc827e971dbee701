’N GEWONDE crime fighter het sy skieter weer in die daghospitaal geface nadat hulle op mekaar geskiet het. Alles het begin toe ouens ’n man (44) van Rocklands aangeval het. Toe die verdagte op hom begin skiet, het hy met sy wettige gun terug geantwoord en die ou in die been gepot. Die man wil anoniem bly oor hy hom in sy gemeenskap beywer vir veiligheid en misdaadbekamping. Hy glo dinge kon vir hom baie anders uitgedraai het. Hy is net bly hy leef nog om te vertel hoe vinnig misdaad ’n mense se lewe kan kortknip. Hy sê dit het alles baie vinnig gebeur. Hy was Maandag op pad na sy huis naby Westridge toe sy motorsleutel in die ignition afgebreek het. Hy moes toe ’n locksmith gaan soek om ’n nuwe key te laat sny. Die taxi terug na sy kar was amper leeg, toe vat die crime fight­er liewer voet om dit safe te speel. Hy sê hy het ’n shortcut gevat oor Portlands se sportveld – en hiér het dinge toe rof geraak. “Ek het twee verdagte jongens opgemerk wat daar gesit het, maar besluit om aan te hou stap. Toe ek ’n ent verder was, het hulle begin fluit en ander­ het uit die bosse gekom­.” Hy het gevoel na sy gun, wat hy by hom gehad het. Hy vervolg: “Een van die boewe het dit gesien en geskreeu dat ek ’n gun het.” Toe het nog ’n skieter uit die bosse verskyn. Hy is in sy sy gewond, maar dít het nie gekeer dat hy ’n fight opsit nie. Hy vertel: “Ek het teruggeskiet en die een in die been getref.” Vasgetrek Toe spat die skollies uitmekaar. ’n Privaat cop het die gewonde crime fighter op pad na die daghospitaal raakgeloop en die aanvanklike twee gou vasgetrek. En in die daghospitaal kyk die man toe wraggies sy skieter in die oë. Met ’n koeëlgat in die been het dié gou sy sterkgevreet maniertjies laat staan en bos gelos oor sy maatjies, wat tjop-tjop vasgetrek is. Die man sê hy is net bly hy was nie ook net nog ’n misdaadstatistiek nie.