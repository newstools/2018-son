TAARIQ Fielies se waarde vir Cape Town City kan nié genoeg beklemtoon word nie. Die lenige, klipharde verdediger van City marshall nie net dinge in hul verdedigingslinie nie, maar hy het ook ’n oog vir doele. Fielies het Sondag teen Mamelodi Sundowns sy tweede doel in alle kompetisies aangeteken. Hy is City se voorste doelskieter sover. Dit was vanaf die strafmerk toe die Citizens die Brazilians Sondag met 4-2 op penalties geklop het in die tweede been van die MTN8-halfeind in die Lucas Moripe-stadion. Geskop Fielies, wat ’n teiken van ses doele vir homself gestel het vir die seisoen, herleef gister se oomblikke in die pe-nalty shoot-out met Son. “Ek het gegaan vir placement en bietjie power. Ek het myself geback om te score.” Die Kapenaars dring die tweede keer agtereenvolgens deur tot die final van die kompetisie. Hulle gaan weer teen SuperSport United te staan kom. Ruskans City het laas seisoen egter tekort geskiet en met 2-4 op penalties teen die Matsatsantsa vasgeval. City, wat ’n ruskans geniet met die internasionale blaaskans, pak SuperSport United op 29 September, maar eers het hulle afsprake in die Premierliga met die twee Soweto-reuse. Hulle pak Kaizer Chiefs op 15 September in die Kaap. Drie dae later reis hulle na die Orlando-stadion, waar Pirates op hulle wag. “Ons het die vermoë om albei te klop,” aldus Fielies.