DIE Madibaz en Progress se rugbyspanne sal hopelik vanaand weer probeer om tot die eindstryd van die Grand Challenge-reeks deur te dring. Verlede Dinsdagaand sou hulle mekaar in die een halfeindstryd gepak het, maar die wedstryd het nie plaasgevind nie. Daar was verwarring oor waar die wedstryd gespeel moes word, maar die Oostelike Provinsie Rugbyunie (OPRU) het gister beslis dit sal op die Madibaz se veld wees. Die wedstryd word nou vir vanaand op die Nelson Mandela-Universiteit se B-veld op die Suid-kampus in Port Elizabeth beplan. Die afskoptyd is 18:00. Die OPRU se president, André Rademan, het in sy skrywe aan die klubs gesê die besluit waar die wedstryd gespeel word, is volgens die reeks se reëls en ná vele vergaderings met al die rolspelers geneem. Verlede Dinsdagaand was die Madibaz op hulle veld gereed om te speel, maar die klub van Uitenhage was onder die indruk die wedstryd sou in Despatch gespeel word. Progress het dus in die De Wet-stadion gewag en die wedstryd kon nie voortgaan nie. Gardens sal vanaand se wenner in die eindstryd pak. Geen datum is nog vir die eindstryd vasgestel nie.