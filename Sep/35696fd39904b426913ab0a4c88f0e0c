’N GEMEENSKAPSLEIER van Bonteheuwel sê sy weier dat ’n DA-wyksraadslid haar boelie. Henriette Abrahams, ’n woordvoerder van die Joint Peace Forum, het nou ’n saak gaan maak teen raadslid Angus McKenzie. ’n Woedende Abrahams stel haar kant: “Dié laitie gaan nie vir my intimideer nie. Hy mors met die verkeerde vrou. “Ek is al langer as 30 jaar ’n gemeenskapswerker. “As hy nie weet hoe om mense te treat wat met hom verskil nie, gaan hy ’n ander ding sien.” Sy sê sy het by die Bishop Lavis-polisiestasie ’n saak van crimen injuria teen hom gemaak. Volgens Abrahams hou dié klag verband met uitlatings wat McKenzie in die sosiale media teen haar gemaak het. Uitgevloek McKenzie het vroeër ’n saak van aanranding teen Abrahams gemaak nadat sy hom na bewering op ’n openbare vergadering geklap het. McKenzie sê Abrahams het nie ’n saak teen hom nie. Sy het net die klag gaan lê omdat hy teen haar ’n saak gaan maak het. Abrahams beweer hy het haar op ’n vergadering uitgevloek. McKenzie sê die einste vergadering is deur die Stad Kaapstad se senior personeellede ge­reël. “Die vergadering is genotuleer. Daar is geen manier dat ek haar uitgevloek het nie.” ’n Polisiewoordvoerder, sers. Noloyiso Rwexana, het bevestig ’n saak van crimen injuria is geopen.