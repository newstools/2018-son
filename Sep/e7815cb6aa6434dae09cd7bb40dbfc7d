Die Garden of Eden rehab­ het pas sy eie plekkie gescore. Dié organisasie bring hoop vir verslaafdes in die Sir Lowry’s Pass-area. Wendy Koopman, ’n gemeenskapswerker, en AO De Wet van Rensburg, die polisiehoof in die dorp, het die rehab begin. Hulle het gesien daar is ’n groot behoefte onder drank- en dwelmverslaafdes hier. Volgens Koopman het hulle drie maande gelede met vier mense in die plaaslike gemeenskapsaal begin werk. Deesdae help hulle elke Woensdag 26 mense. Die oudste groeplid is 54 jaar oud. Koopman sê ’n barmhartige egpaar wat op die ou hoenderplaas naby die Knorhoek-landgoed woon, het vir hulle ’n gebou en ’n groot stuk grond geskenk om hulle werk beter te kan doen. Sê Koopman: “Die gebou is erg gevandaliseer en het baie herstelwerk nodig.” Van Rensburg vra dus die mense van Sir Lowry’s Pass Village en omliggende woongebiede om iets vir hulle eie gemeenskap te doen en hand by te sit met die regmaak van die gebou. Hy sê mense kan ook die grond help ontwikkel. Die plan is om ’n groentetuin aan te lê wat tot voordeel­ van die gemeenskap sal wees. Die sentrum makeer ook professionele mense wat kan help met berading en om tegniese vaardighede te kan ontwikkel.