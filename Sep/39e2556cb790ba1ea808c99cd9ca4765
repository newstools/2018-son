NIE almal is irie met die feit dat die persoon­like gebruik van dagga nou gewettig is nie. Ná vandeesweek se beslissing deur die konstitusionele hof dat mense nou in die omtes van hul huis aaptwak mag geniet, het die vreugderook dik oor die land gehang. Maar die omstrede godsman wat notorious is oor sy uitsprake teen gays en lesbians, reverend Oscar Bougardt, sê hy deel nie in dié vreugde nie. “As iemand wat in baie van ons gemeenskappe op die Kaapse Vlakte werk, is die beslissing om die persoonlike gebruik van dagga te wettig een van die grootste sondes nou. “Ek sien die skade wat drugs in ons gemeenskappe aanrig. Daar is diegene wat sal sê dagga is ’n natuurlike plant, maar kokaïen en heroïen is ook van plante afkomstig en kyk watter skade rig dit aan.” Bougardt sê dagga is niks anders as ’n “entry-level drug” na ander gevaarliker dwelmsoorte nie. “Om byvoorbeeld Mandrax te kan rook, het jy dagga nodig. Dagga is ’n groot no-no. “Ek kry die indruk dat elke keer as die regering sukkel om iets te reguleer, dan legalise hulle dit. “As die regters van die grondwethof die moeite gemaak het om te kom kyk hoe dwelms ons gemeenskappe verwoes, sou hulle dagga nie gewettig het nie.” In teenstelling met die reverend se sentiment, sê Charl Henning van Fields of Green for All, hulle is verheug oor die uitspraak. “Maar dié is net die begin,” waarsku hy. “Daar moet nou gewerk word aan infrastruktuur soos social clubs waar mense in designated restaurante soos dié in Amsterdam, toegelaat kan word om hulle zolle te rook. Aborsies “Die polisie sal ook hulle kant moet bring en nie langer voortgaan om mense vir die besit van dagga te arresteer nie, want hulle is nowhere te sien waar mense sigarette en alkohol gebruik nie.” Bougardt sê die idee vir dagga-kuierplekke verbaas hom nie. “Dié regering van vandag kan dan nie sigarette reguleer nie, so hoe gaan hy dagga reguleer? Nes same-sex marriages en aborsies gaan die government nie die gebruik van dagga kan beheer nie.”