MERKWAARDIG! Só het Francois Pienaar, voormalige Springbok-kaptein, gister gesê oor ses plaaslike atlete se poging om ’n wêreldrekord in die Sanlam Cape Town Marathon op te stel. Die voormalige Bok-losvoorspeler is deesdae saam met die Olimpiese atleet Elana Meyer een van die Cape Town Marathon se ambassadeurs. Dié uitmergelende IAAF Goue Status-marathon het vandag in die Moederstad plaasgevind. Terwyl die sowat 11 000 langasems net gelukkig is om die 42,2 km binne die afsnytyd van ses uur en 30 minute af te lê, het ses plaaslike atlete dit nie as genoeg van ’n uitdaging beskou nie. Dié ses atlete is Ayoub Banderker, Ashraf Rahiman, Muhammad Sanglay, Muhammed Asgar Dalvie, Nadeem Sanglay en Mohamed Ebrahim Rawoot. Hulle het besluit om die wedloop in ’n worshondkostuum te voltooi en terselfdertyd ’n wêreldrekord aan te durf. Die drawwers se doelwit is om die huidige rekord in ’n kostuum van ses mense (6 uur en 21 minute) – wat laas jaar in die Londen-marathon opgestel is – te oortref. Pienaar het hieroor gesê: “Ja, dit is beslis ’n merkwaardige prestasie. “Laas jaar het ek die voormalige kapteins (van die Proteas en die Springbokke) Graeme Smith en Corné Krige uitgedaag om die wedloop aan te durf. “Hulle het die race voltooi. Ongelukkig het my knieë opgepak en ek kon nie klaarmaak nie. Hooffokus “So, vir dié atlete om die wedloop met ’n kostuum te pak en te voltooi, is ’n besonderse prestasie. “Hulle doen dit boonop vir liefdadigheid om broodnodige fondse vir die SPCA in te samel,” het Pienaar bygevoeg. Die hooffokus van vandag se hardloopfees in die Moederstad is die marathon, maar ’n 10 km-vredeswedloop het terselfdertyd plaasgevind. Die wegspring en eindpunt van albei wedlope is in Groenpunt. Volgens Pienaar is ander bekendes in die marathon-veld wat die uitdaging aanvaar het, die voormalige Springbokke Joel Stransky, Marius Hurter en Chester Wil­liams. Daar is vanjaar groot pryse op die spel vir toeskouers en atletiekklubs wat die meeste gees by die toeskouerpunte wys.