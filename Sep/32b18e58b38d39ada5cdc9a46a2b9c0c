DIE sanger Durane Plaatjies, beter bekend as D.O.E.P., het Dinsdag ’n draai gaan maak by die Laerskool Eindhoven in Delft as deel van sy Skoolbrood-projek. Dié projek is twee jaar gelede op die been gebring om gedragskwessies soos bullying aan te pak. Danspassies Dit poog ook om akademie deur musiek en dans te bevorder. D.O.E.P en verskeie ander kunstenaars, onder andere Keanu Harker, King Smasher en Hadley Plaatjies, het die leerders entertain met hulle danspassies en sang. Hulle het op dié vermaaklike manier vir die jong leerders gewys dat bullying verkeerd is en dat hulle met mekaar oor die weg moet kom. D.O.E.P het genoem hy wil graag al die skole bereik met sy projek en dis ’n inisiatief wat landwyd gehou moet word. Die skool se hoof, Thea Franciscus, het voor die opvoering gesê sy is baie opgewonde oor die projek. “Die leerders is in totale ekstase hieroor. “Dis wonderlik vir ons om die talent te kan sien wat hulle hier ten toon gaan stel. “En ek weet dat die leerders gaan baat vind hierby. “Dit is akademies én kultureel. “Want akademies gaan hulle natuurlik iets leer uit wat hier opgevoer word. “Ons het ook baie talent hier by ons skool. “Dié event gaan kinders wat kan sing en dans weer daardie oemf gee om hulle talente beter uit te leef,” het Franciscus opgewonde aan Son gesê.