BLOEDJONG kinders wat ledig op straathoeke sit, kan maklik ingetrek word by die euwels van ’n misdadige gemeenskap. Die organisasie Inspire Elsies besef dit baie goed. Inspire Elsies is in November verlede jaar gestig. Sy doel is om jong kinders besig te hou en by sport te betrek. Charmen Gribi van Balvenie Estate in Elsiesrivier is lid van Inspire Elsies. Sy het gehelp reël aan ’n onlangse sportdag vir die jeug van Elsies. Kinders van Norwood, Balvenie en Avonwood is hierby betrek. Drie weke gelede het sy sokker en netbal begin afrig. Die afgelope Sondag het die sokker- en netbalspannetjies in Bevanweg (’n doodloopstraat) in vriendskaplike wedstryde mee­geding. Gribi sê dié cul-de-sac was die veiligste plek waar die sportdag gehou kon word. Die sportvelde in Elsies­rivier is in bende­geteisterde gebiede. “Ons was oorweldig deur die groot opkoms en die reuse-sukses van hierdie sportdag. “Met dié inisiatief wou ons ook verskillende gemeenskappe byeenbring. “Die kinders is die inspirasie vir dié tipe projekte in ons gemeenskappe. “Die inisiatief is ’n pilot project. Ons wil dit graag met die ouers se hulp en bystand verder vat.” Opgewonde Manfred Titus van Cal­vinia het toevallig vir die langnaweek in die Kaap gekuier. Hy is baie opgewonde oor die projek. Titus vertel: “Calvinia het ook ’n groot dwelm­probleem. “Ek gaan die inisiatief onder die gemeenskaps­leiers se aandag bring.” Steve Ross, die stigter van Inspire Elsies, sê: “Inspire Elsies is daar om al die mense wat goeie dade in die gemeenskap doen – soos sopkombuise – onder een vaandel te bring. “Ons beplan om die stigting ook in Bishop Lavis, Belhar, Ravensmead en Kraaifontein te vestig.” Imraan Makkudam en Gideon Foundation van die Sent 2 Serve Ministries is bedank vir hulle groot bydrae om die dag moontlik te maak.