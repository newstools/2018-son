DIE Wes-Kaapse regering oorweeg dit nou of hy ’n ANC-raadslid moet afdank. Dis nadat die Bergrivier- munisipaliteit onlangs tugstappe teen Billy Claasen gedoen het oor wangedrag. Die raad het ná ’n dissipli­nêre verhoor aanbeveel dat Classen uitgeskop word. Son het verlede week berig Claasen is by die munisipaliteit verkla omdat hy verpleegsters in die Piketberg-hospitaal na bewering geskel het. Hulle wou hom nie toelaat om ’n pasiënt ná besoektyd te besoek nie. Sommige DA-raadslede het hom ook verkla daarvoor dat hy hulle daarvan beskuldig het dat hulle rondslaap. ’n Woordvoerder van die Wes-Kaapse regering, Patience­ Dlikili, het bevestig dat die minister van plaaslike regering, Anton Bredell, gevra is om Claasen af te dank. Claasen wou Donderdag nie kommentaar lewer nie; hy sê die saak is sub judice.