BY AMPER elke misdaadtoneel word die prentjie herhaal ... ’n Baba sit op die heup van ’n antie met ’n doek op haar kop en die twee gaap die toneel aan. ’n Ou met ’n entjie in die hand maak met almal geselsies. En ’n groot groep nuuskierige snotneusies beur deur die massas – hulle ogies gefokus op die bloed en tragedie. Baie van die kinders en ouers besef nie aan watter gevaar hulle hulle eintlik blootstel nie. Roegshanda Pascoe sê dié tipe ding is die begin van ’n lewe vol trauma. Pascoe is die voorsitter van die forum vir gemeenskapsveiligheid in Ma­nen­berg. Sukkel Sy verduidelik hierdie soort tonele ontwrig kinders se lewensuitkyk. “Die kinders raak gewoond aan die dood. “Dis nie die ‘gewone’ (natuurlike) dood nie; dis gewelddadig en bendeverwant. “Hulle raak gewoond aan die idee dat mense op só ’n manier sterf.” ’n Cop vertel hulle sukkel altyd om kinders van misdaadtonele af weg te kry. Die beampte sê dis veral kleintjies se ouers wat hulle saambring. “As die goed ons so traumatiseer, hoe is dit nie vir kinders nie? Hulle hoort nie daar nie!” Pascoe sê kinders behoort nie meer as ouers te weet nie. “Ouers wat hulle kinders na die toneel bring, moet ook verantwoordelik gehou word.”