DIS belangrik dat jy ’n goeie voorbeeld vir jou kinders stel. As jy oorhaastig reageer of oorreageer teenoor hulle, moet jy vasstel hoekom. Ons het almal snellers, daardie dinge wat jou verkeerde knoppies druk sodat jy reageer sonder om te dink. Wat daartoe bydra, is te min slaap en oefening en te veel kafeïen en suiker. As jy in die hitte van die oomblik besef jy sukkel daarmee om logies te dink en redelik op te tree, moet jy dadelik aanpassings doen. Stop. Haal diep asem. Dit klink soos ’n cliché, maar goeie asemhalingstegnieke werk fantasties om die brein se funksies te reguleer. Optree Stap selfs tydelik weg van die situasie as jy voel jy sukkel om jouself in bedwang te bring. Herinner jouself elke dag daaraan dat jy moet optree soos jy wil hê ander moet teenoor jou optree. Moenie kwaad word wanneer jou kind iets doen waarvan jy nie hou nie, en moenie op hom of haar skree nie. Haal diep asem en vra ’n verduideliking, en luister daarna. Dit verg tyd, moeite en oefening om slegte gewoontes af te leer. Dissipline is ’n kuns wat almal kan bemeester.