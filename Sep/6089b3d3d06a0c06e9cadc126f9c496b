CHIPPA United trap nog water sonder ’n doelskieter wat die doelhok gereeld kan vind. Eintlik kort die span meer as een. Maar dié spesie is mos deesdae in Suid-Afrikaanse sokker skaarser as ’n kaviaar-gatsby. Kyk maar net na die PSL én Bafana Bafana se rekord. Dit lyk nie of daar êrens iemand is wat die nette gereeld kan laat raas nie. Mamelodi Sundowns het twee seisoene gelede die regte idee gehad met Leonardo Castro, Khama Billiat en Keagan Dolly. Gesamentlik was hulle bekend as Sundowns se CBD en tussen hulle het hulle vir die Brazilians doele verseker. Hulle sukses het Pitso Mosimane se span na die PSL-titel geneem. So ’n driemanskap kan dalk vir Chippa ook werk. Waar Sundowns hulle CBD gehad het, het Chippa sy KLM – Daine Klate, Kurt Lentjies en Mark Mayambela. Spanne pak maklik die verantwoordelikheid op één ster-doelskieter, maar dit werk amper net in Europese sokker met spelers soos Messi en Ronaldo. Graham Harrison, die voormalige Bay United- en Madibaz-breier, voel dit kan iets wees wat moontlik sal werk vir die Chilli Boys. “Met Daine Klate en Mayambela op die vleuels en Lentjies wat in die middel werk, is daar ’n goeie driehoek waarmee Chippa kan aanval. “Dié drie is ervare genoeg om die verantwoordelikheid te deel. “Die druk is te groot om te verwag ons spelers moet 15 of selfs 20 doele in ’n seisoen aanteken. “Ons speel ook nie die Europese spanne se soort sokker nie. So, dalk werk dit as meer as een speler vyf of meer doele jaag.” Chippa pak Arrows Saterdag.