WANNEER mense “Wesbank” hoor, dink hulle dikwels: bende­geweld, sterftesyfers wat skyrocket en jong mense op drugs. Dié boosaardige kringloop los die meeste ouers met die hande in die hare – veral werkende ouers wat lang ure weg van die huis moet wees. Vir enige ouer is dit ’n nagmerrie om ’n kind hier groot te maak. Jong kinders verloor hul lewe in ’n oogwink en los permanente leemtes. Mens hoor weinig iets positiefs uit dié gebied. Met die fokus op Vrouemaand deel ek graag iets spesiaals uit Wesbank. Wanneer ’n mens regs in Diepwaterstraat indraai, sien jy die Baptistekerk aan die linkerkant. Dis hier waar jy Sondae na Wesbank se eie ster, Natasha Olifant, kan luister. Haar persoonlikheid skemer deur in haar optredes. Sy is prettig, met ? onblusbare lus vir die lewe. Dié gr. 11-leerder aan die Hoërskool Forest Heights leef ’n droom uit wat sy reeds op 13 ontdek het. As jong kind was sy maar skaam. Deur haar talent het sy selfvertroue en nuwe dieptes in haar karakter gevind. Natasha toon ál die kenmerke van ’n opkomende sangeres. Met haar unieke mode-styl en gulhar­tige glimlag steel sy harte­ net mooi oral waar sy gaan. Sy is voorwaar ’n tiener wat nie op haar laat wag nie en sy gryp sommer enige geleentheid met albei hande aan. Geleenthede soos een waar sy op ? onlangse besoek met die kerk in Johannesburg genooi is vir ? radio-onderhoud. Daar moes sy gesels oor haar sangtalent. Natasha glo ’n mens se omstandig­hede bepaal nie jou eindbestemming nie. Jy moet dit net gebruik as ’n maatstaf om jou drome te laat waar word. Sy is die jongste van drie kinders en is haar ma, Irene, se trots. Tussen vlieënde koeëls stap Natasha ? positiewe paadjie om kinders van haar ouderdom te wys alles is moontlik as ’n mens in jouself glo. Sy glo aan selfliefde en wys daarop dat ? vrou se natuurlike skoonheid van binne straal. Natasha het onlangs vir die eerste keer die moed bymekaargeskraap om aan ? sangkompetisie deel te neem. Sy is ná die eerste oudisie onder die deelnemers wat teruggeroep is. Sy is ? bewys dat ? mens deur jou daaglikse omstandighede kan uitblink en jou drome kan nastreef. So, hoe doen ’n mens dit met ál die geweld rondom jou? Jy vergeet net van die negatiewe en fokus op die positiewe. Werk ook aanhoudend en deurlopend aan jou drome. Natasha is ? rolmodel vir ander jong mense. Sy beskou ook elke dag as ? nuwe geleentheid. “Al het jy gister misluk, is vandag ? nuwe kans om oor te begin en nie te konsentreer op die foute van gister nie,” sê sy met trots in haar stem. Met haar voete vasgeanker op die grond voorspel ek net goeie dinge vir dié opkomende sangeres van Wesbank. Sy vlieg reeds hoog in die wete dat sy ? uitsonderlike individu is en ? uiters talentvolle kind op die drumpel van vrouwees. Nou, dít noem ek ? beautiful business.