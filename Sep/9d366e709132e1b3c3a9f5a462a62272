DIE Wêreldtennisvereniging (WTV) gaan die tiff tussen Serena Williams en die 47-jarige Portugese skeidsregter Carlos Ramos ondersoek. Williams is met ’n spel gestraf omdat sy Ramos ’n dief genoem het in ’n uitgerekte rusie in Saterdag se vroue-eindstryd in die Amerikaanse Ope. Die Amerikaner was omgekrap toe Ramos haar ’n waarskuwing in die tweede pot van die tweede stel gegee het omdat sy afrigting ontvang het. In Grand Slam-wedstryde word afrigting nie toegelaat nie. Williams het ontken sy het afrigting ontvang. “Daar is dinge wat in die wedstryd gebeur het waarna gekyk moet word,” het die WTV se verklaring gelui. Eerste In die verklaring word Williams en Naomi Osaka se integriteit geloof. Die 20-jarige Osaka het die eerste speler van Japan geword wat met haar sege met 6-2 en 6-4 ’n Grand Slam-titel wen. Die wedstryd is egter deur Williams se uitbarsting in die tweede stel oorheers. Sy was omgekrap daaroor dat Ramos gemeen het sy het afrigting van haar afrigter, Patrick Mouratoglou, ontvang. Mouratoglou het erken hy het Williams se aandag met handgebare probeer trek, maar dat sy nie eens vir hom gekyk het nie. Williams het egter behoorlik ontplof toe sy met ’n punt gestraf is ná ’n tweede waarskuwing omdat sy haar raket stukkend gegooi het. Williams het tranerig aan Ramos gesê hy is ’n dief omdat hy ’n punt van haar gesteel het. Sy het op ’n verskoning aangedring omdat sy voel hy het haar van oneerlikheid beskuldig. “Jy val my karakter aan. Jy is ’n leuenaar,” het sy aan Ramos gesê. Hiervoor is sy weens verbale teistering met ’n pot gestraf. – AFP