ERFENISDAG is in die Bo-Kaap op ’n hoër noot as elders gevier. Die Bo Kaap Civic and Ratepayers Association en ander rolspelers het die verrigtinge gereël. Danksy die kleur­ryke Kaapse Klopse se jolige musiek en energieke danspassies was die atmosfeer vrolik. Die musikant en TV-aanbieder Mujahid George was die MC. Hy het mense met sy pragtige sang en interessante staaltjies entertain. Sy program Die Boy van die Bo-Kaap was gisteraand die eerste keer op Cape Town TV. In dié program vertel bekendes hulle stories van die Bo-Kaap. Dit word Maandae 19:30 op DStv-kanaal 263 uitgesaai. George sê: “Dit was so ’n voorreg om my erfenis saam met mense van die Bo-Kaap te deel.” Ebrahim Rasool, voormalige Wes-Kaapse premier, sê hy dink daar is nie meer belangrike erfenispersele soos die Bo-Kaap nie. “Hier is ’n gemeenskap wat meer as 300 jaar oud is en hulle lewe gegee het vir die bevryding van ons mense. “Hulle is hier begrawe. “Hulle oorskot en nagedagtenis is steeds hier.” Mense se erfenis is ook nie altyd fun and games nie. Kultuurskatte is iets kosbaars wat bewaar moet word. Rasool voel al leef ons vandag in ’n vryer Suid-Afrika, ondersteun die regering, waarvoor mense gestem het, hulle steeds nie genoeg nie. “Dit beteken ons moet inspring en die erfenis van die gemeenskap beskerm­. “Dit is óns erfenis. As ons nie kan opstaan vir die erfenis wat ons geërf het nie, staan ons vir niks.”