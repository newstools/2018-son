AS CHESLIN Kolbe ’n superhero was, sou hy maklik die rol vertolk het van die onderskatte held wat die tables in die doodsnikke op die vyand turn. Dít is hoe Mzwandile Stick, Springbok-hulpafrigter, die impak van dié blitsbuks in sy twee toetse opsom. En as so tussen die lyne gelees word, gaan Kolbe weer gevra word om die rol van impakspeler teen die Wallabies te vertolk. Die Springbokke kom Saterdag in ’n Rugby Cham­pionship-toets in die Baai teen Australië te staan. “Kolbe is ’n baie spesiale speler. Een woord om hom te beskryf, is natuurlik die X-faktor,” sê hy. Stick sê mense is gefokus op Kolbe se size, maar dit is hulle fout. “As jy nie sy size in ag neem nie, het hy ’n baie groot hart en dit maak hom baie gevaarlik. Onthou, hy het nie baie tyd met ons gehad in voorbereiding nie – veral op die verdediging – en daarom het mense gedink hy gaan sukkel, maar hy het teen die All Blacks van die begin af die big calls gemaak.” Kolbe het duidelik goed gevaar teen Nieu-Seeland en sal hopelik teen Australië nóg ’n kans kry om die Bokke se X-faktor te wees. Stick sê egter die Wallabies is tans ’n span wat seergemaak is nadat hulle na die sewende plek op die wêreldranglys geval het. “Hulle het ervaring en is spesiale spelers. Daarom het ons dieselfde nodig as ons hulle in die Baai wil klop.” Volgens Stick gaan alles nou oor verbetering. “Die groep is gefokus op verbetering. So, ons wil nie net die Wallabies klop nie, maar bou sodat ons gereelde vertonings soos teen Nieu-Seeland kan lewer.” As die Springbokke bou met die Wêreldbeker in gedagte, is dit altyd goed om te kyk na nie net ervaring nie, maar na spelers met spesiale kwaliteite. Daarom is dit belangrik om spelers soos Kolbe en selfs Damian Willemse nou kans te gee. Enige Springbok-ondersteuner sal sommer maklik die Rugby Cham­pionship verruil vir die Wêreldbeker-titel. Die gedagte onder kenners is dat die Springbok-breier, Rassie Erasmus, baie gefokus is op die komende Wêreldbeker in Japan. So, daar’s g’n twyfel dat alle boustene deesdae gelê word vir dié skouspel nie.