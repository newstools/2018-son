DIE KZN-tussengewigbokser Keaton Gomes is vir groot hoogtes in die kryt bestem. Só beïndruk is die promotor Rodney Berman met die 19-jarige se slaankrag dat hy hom reeds volgende jaar in ’n internasionale geveg wil laat boks. “Ek het gesien hoe Corrie Sanders, Johnny du Plooy en Pierre Coetzer hul beroepsdebuut maak, en nie een was so bedrewe soos hy nie. Keaton is elektries,” sê die Golden Gloves-grootbaas. Gomes het nog net twee gevegte agter die blad, maar het albei teenstanders sonder moeite uit­geslaan. Hy boks nou op 21 Oktober by Emperors Palace teen Banela Tuswa­, ’n swaargewig van die Kaap, nadat Wikus Ludeke hom verlede week onttrek het. “Ja, dit lyk na ’n probleem om teenstanders vir Gomes te kry. “Hoewel hy onder 90 kg inweeg, is hy bereid om die swaarder Tuswa te pak in ’n poging om ervaring op te doen. “Hy loop oor van selfvertroue, glo nie aan verloor nie en sy houe tref jou soos ’n muil se skop,” sê Berman. As alles volgens plan verloop, kan Gomes dalk volgende jaar om die WBC Youth-titel boks. Hy het soveel talent en charisma dat hy vorentoe toeskouers in groot getalle kan lok. Gomes is beslis iemand om dop te hou.