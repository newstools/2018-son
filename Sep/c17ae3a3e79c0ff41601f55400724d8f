NEW YORK. – Pres. Cyril Ramaphosa het gister hier ’n beeld van Nelson Mandela by die hoofkwartier van die Verenigde Nasies onthul. ’n Spesiale Nelson Mandela Peace Summit is gehou voor die afskop van dié week se Algemene Vergadering. Meer as 150 sprekers van lande reg oor die wêreld het die verrig­tinge bygewoon. Die standbeeld is 1,9 m lank. Mandela was Suid-Afrika se eerste president in ’n demokratiese Suid-Afrika. Dis ook die eerste keer dat die standbeeld van ’n persoon by die hoofkwartier van die VN opgerig word. Madiba se weduwee, Graça Machel, was een van die gaste. Die standbeeld is ’n geskenk van Suid-Afrika aan die internasionale gemeenskap. Dit dien as ’n simbool van menslikheid en versoening – dit waarvoor Madiba gestaan het.