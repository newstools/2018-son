DIE Springbokke se onverwagte sege oor die All Blacks in Wellington is goed vir wêreldrugby. Só het Eddie Andrews, ’n voormalige Springbok-vaskopstut, gister aan Son oor Suid-Afrika se skoksege van 36-34 oor die “onoorwin­like” All Blacks in hul eie agterplaas gesê. Die 41-jarige Andrews het Suid-Afrika van 2004 tot 2007 in 23 toetse verteenwoordig. Die oud-Stormer-speler glo die Bokke se oorwinning was baie goed vir rugby – nie net in Suid-Afrika nie, maar ook in die wêreld. Hy sê: “In Suid-Afrika is die fans onvergeeflik wanneer die Bokke verloor. “Nadat almal hulle afgeskryf het, het die wen oor die All Blacks die nasie weer baie trots gemaak.” Andrews meen dit behoort die Springbokke voort­aan baie selfvertroue te gee. “Bestendigheid móét nou die orde van die dag vir die Bokke wees. “Die Bokke moet op dié voortreflike vertoning voortbou vir die res van die Rugby Championship. “Die feit dat ons die All Blacks met 14 man kon klop – op ’n kritieke tyd waar ons vir 10 minute sonder Willie le Roux moes klaarkom – is ’n fenomenale prestasie. “Ek het altyd geweet dat dit ’n close game gaan wees. Wanneer jy twee agtereenvolgende toetse verloor, gaan jy altyd moeite doen om sterker terug te kom in die derde een. “Dit is belangrik dat ons die sege oor die All Blacks in Nieu-Seeland moet celebrate. “Ons is nog in met ’n kans as ons al twee ons oorblywende toetse teen die Wallabies in Port Elizabeth en die All Blacks in Pretoria kan wen. “Dit was verblydend om te sien hoe die pak voorspelers en veral hoe die Bokke se skrum teen die magtige All Blacks gevaar het.” “Argentinië is ook nie meer die walkovers wat hulle voorheen was nie. Dit was ’n goeie besluit om hulle by die kompetisie by te voeg.” Andrews meen die Poemas se sege oor die Wallabies plaas hul vertoning laas week teen die All Blacks sowel as dié teen die Bokke in Mendoza in perspektief.