SARON. – Een oomblik het die kinders nog saam gespeel. Die volgende oomblik het die meisie met haar dooie maatjie in haar arms gesit. Adrian Robinson was maar net 10 jaar oud en het op die plaas De Hoek net buite die dorp aan ’n hartaanval gesterf. Dit het verlede Dinsdagmiddag gebeur kort nadat hy en ander leerders van die skoolbus afgeklim het. Hy het Chany Sas (14) vir haar rugbybal gevra om mee te speel. Toe sak hy later net ineen en sterf in Chany se arms. Berading Adrian was ’n gr. 3-leerder van Saron Primêr. Sy klasjuffrou, Catherine Jacobs, sê Chany blameer haarself vir Adrian se dood omdat sy haar bal vir hom gegee het. Jacobs het berading vir Chany gereël. Die skoolhoof moes haar weer Vrydag hospitaal toe neem oor sy toe nog baie getraumatiseerd was. Volgens Adrian se ma, Maria (36), het die kind die afgelope twee jaar met hartprobleme gesukkel. Hy was ’n buitepasiënt van die Tygerberg-hospitaal. “Adrian het soms, wanneer hy gespeel of gehardloop het, net omgeval,” vertel sy ma. “Daar is by die kliniek bevind dat hy ’n hartkwaal het. “Die hospitaal het hom net elke keer ’n paar pilletjies gegee en ons het gedink dis nie so ernstig nie. “Die dokters daar het wel gesê hy moet moontlik ’n operasie ondergaan. “Ons was by die werk toe ons die tyding kry, maar hy was reeds dood toe ons by die huis kom. “Sy boetie van ses jaar vat dit baie swaar, want hulle was baie geheg aan mekaar.” Chany vertel hoe sy desperaat haar maatjie se lewe probeer red het. “Ek het gesien Adrian val om en sy hand krimp ineen. “Ek het hom in my arms vasgehou en vir water gevra. “Ek het my vingers in die water gedruk en dit in sy mond gesit sodat hy kon drink, maar ’n antie het later kom kyk en gesê hy is dood.” Die trauma van dié dapper kind se ordeal lê diep en duidelik op haar gesiggie geteken. Sy sê sy sukkel ook om te slaap. Adrian se pa, Adam Swarts (43), beskryf sy seuntjie as ’n saggeaarde en rustige kind wat lief was vir skoolgaan. Hy sal Saterdag in Porterville begrawe word.