KONTRAKTEURS vir wie dit net ’n maand moes vat om lekkende rioolpype te fix, is ná drie maande nog besig. En in die meantime loop die riool steeds die strate van Bishop Lavis vol. Michael Hoffmeester, sekretaris van die Bishop Lavis Development Forum (BDF), sê die lekkende pype hou gevaar in vir die gemeenskap. Hy sê die kontrakteurs moet weggejaag word. “Hulle werk op ’n plek, dan lek dit weer iewers anders. Die kontrakteurs het getender om net ’n maand te werk.” Hy sê dis langs vendors waar mense kos verkoop en daar is oral kieme. Stink “Die daghospitaal is vol mense wat kla oor bors-kwale. Ek het ook die health inspector gebel, maar hy kom nie uit nie.” Inwoners wat daar bly, sê ook dit stink en dis onuithoudbaar om daar te loop. Volgens Luthando Tyhalibongo, mediabestuurder van die Stad Kaapstad, is die pyplyn vier meter diep en die wande moes versterk word om te keer dat die slote inval. “Die kontrakteur is ook deur mense genader om protection-geld te betaal. Hy het geweier en in die nagte is veiligheidswagte weggejaag en die veselglas-shelter gesteel.” Tyhalibongo sê die kontrakteur se generator en die stutte om die wande regop te hou, is gesteel. Toe stort die tonnels ineen. “Met die erge reën is sake ook bemoeilik.” Volgens Tyhalibongo is die pyplyn nou reggemaak en is die kontrakteur net besig om die site op te ruim.