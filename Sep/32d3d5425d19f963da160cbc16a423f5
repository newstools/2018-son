HY GAAN misdadigers se gatte behoorlik skop. Dié belofte is deur die DA se premierskandidaat vir volgende jaar se verkiesing, Alan Winde, gemaak. Winde se kandidatuur is gister deur die DA-leier, Mmusi Maimane, bekend gemaak. Maimane het Dinsdag gesê hy het sy eie naam uit die premiershoed gehaal. Hy het by die bekendmaking “eenheid onder die democrats” gepreek. Die huidige premier, Helen Zille, en die twee ander topkandidate vir die premierskap, Bonginkosi Madikizela en David Maynier, was ook teenwoordig. Volgens Winde gaan misdaadbekamping een van sy hooffokuspunte wees as hy volgende jaar die verkiesing wen. Misdaadbekamping is die nasionale regering se verantwoordelikheid onder die SAPD. Winde sê egter hy beoog om meer te doen om crime in die provinsie met die hoogste moordsyfer te bekamp. “Daar sal geen verskonings wees nie. Ons sal veg, ons sal druk plaas, ons sal alles doen wat ons kan om oplossings te kry.” Hy meen tegnologie en data-insameling moet beter aangewend word in die bekamping van misdaad. Winde sê hy hoop om in sy verkiesingveldtog daarin te slaag om die Wes-Kaapse inwoners te oortuig hy is die regte man vir die job. “Wat ek na die tafel bring, is belangrik – nie van watter ras ek is nie,” sê hy. Maimane het ook Dan Plato as die nuwe Kaapse burgemeester bekend gestel. Volgens hom is dié twee as die DA se beste kandidate gekies ná streng keuring. Winde se vrou, Tracy, sê haar man is committed en hardwerkend en die hele familie ondersteun hom. Tracy sê Winde se “menslikheid en nie sy ras nie” sal mense oortuig hy is die beste persoon. “As my man met ’n taak begin, maak hy dit klaar. “Die hele gesin het saam besluit hy moet sy naam in die hoed gooi. “Ek, ons seun en ons dogter staan bankvas agter hom.” Die Wes-Kaapse minister van maatskaplike dienste en DA-adjunkvoorsitter, Albert Fritz, sê hy wil graag weer in dié portefeulje in die kabinet werk. Dit hang maar net daarvan af of Winde hom daar wil hê. Fritz sê hy onderskat homself nie, maar sien homself nie as “premiers- materiaal” nie.