PRES. Cyril Ramaphosa se pas aangekondigde ekonomiese stimulus-pakket het ’n spesifieke fokus op die implementering daarvan, sê Pravin Gordhan, minister van openbare ondernemings. Pres. Ramaphosa het Vrydagoggend ’n rits maatreëls aangekondig in ’n poging om groei te stimuleer, beleggersvertroue te herstel, verdere werksverlies te verhinder en nuwe jobs te skep. Gordhan het met die SAUK gesels ná die aankondiging en gesê die president se plan gaan verder as net die bekendstelling van ’n nuwe beleid. Dit fokus ook op hoe die beleid suksesvol in werking gestel moet word. – Fin24