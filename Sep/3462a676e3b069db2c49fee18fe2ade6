DIE Wallabies het net twee nuwe gesigte in hulle 30-man-groep vir hulle Rugby Championship-wedstryde teen Suid-Afrika en Argen­tinië. Die laaste twee wedstryde is móét-wen-stryde vir die Wallabies omdat hulle na hulle slegste posisie, sewende, geval het op rugby se wêreldranglys. Die flank Angus Cottrell en die skrumskakel Jake Gordon is die nuwe gesigte wat Vrydag deur die Aussie-afrigter, Michael Cheika, genoem is. Maar daar was geen Lukhan Tui nie. Dié het ’n blaaskans gevra nadat sy stiefpa oorlede is en hy was boonop laas week betrokke by ’n lelike spoeggeveg met ’n fan. Nederlaag Die agterspeler Peter Samu loop die reis mis weens ’n kniebesering. Die haker, Tolu Latu, is ten gunste van Brandon Paenga-Amosa oor die hoof gesien. Die Wallabies se skokkende val na die sewende plek in die wêreld het gekom ná hulle tuis­nederlaag van 23-19 teen Argentinië. Dit was die Poemas se eerste oorwinning in Australië in 35 jaar. Die Aussies se nederlaag was hulle vyfde in hulle afgelope ses toetse. Die skok-uitslag van laas week het hulle vierde en laaste op die Rugby Championship log gesit voor die wedstryde teen die Springbokke in Port Elizabeth Saterdag en teen Argentinië in Salta ’n week later. Cheika, wat nou onder groot druk is, het sy spelers ná die Argentynse nederlaag uitgetrap vir hulle gebrek aan entoesiasme en energie. “Ons het ’n geleentheid om goeie oorsese oorwinnings te behaal en trots terug te wen, maar dit gaan net kom as ons gereeld goed speel,” het hy gesê. “Ons het ’n paar nuwe gesigte in die span en hierdie ouens is baie gretig en vasbeslote om hulle geleentheid op die hoër vlak te gebruik.” Die WALLABY-groep is: VOORSPELERS: Allan Alaalatoa, Rory Arnold, Adam Coleman, Angus Cottrell, Folau Fainga’a, Ned Hanigan, Michael Hooper (k), Sekope Kepu, Brandon Paenga-Amosa, David Pocock, Tatafu Polota-Nau, Tom Robertson, Izack Rodda, Rob Simmons, Scott Sio, Caleb Timu, Taniela Tupou. AGTERSPELERS: Tom Banks, Kurtley Beale, Israel Folau, Bernard Foley, Will Genia, Jake Gordon, Dane Haylett-Petty, Reece Hodge, Marika Koroibete, Jack Maddocks, Sefa Naivalu, Nick Phipps, Matt Toomua.