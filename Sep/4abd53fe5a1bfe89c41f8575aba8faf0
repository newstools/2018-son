STEFAN Ungerer, wat allerweë as ’n toekomstige Springbok-skrumskakel beskou word, word op 1 November ’n King. Hy het kenners aan die praat met sy flinke spel vir die Pumas. Ungerer het ’n kontrak van twee jaar met die Southern Kings gesluit. Die Kings pak die Glasgow Warriors môre in ’n Pro14-wedstryd in die Nelson Mandela-Universiteit-stadion. Die Skotse span is onoorwonne. Ná drie rondes lyk hulle weer na een van die gunstelinge om die titel te wen. Anders as teen Ulster, wat die Kings in die Nelson Mandelabaai-stadion aangedurf het, sal die Baaise span Glasgow op die universiteitskampus pak. Deon Davids, die Kings se breier, sê hy hoop die verandering van stadion bring ’n bietjie geluk vir die span. “Dit sal die wedstryd beslis interessanter maak. “Ons ken die veld omdat ons ’n paar oefensessies daar gehad het,” sê hy. Davids meen dat die toeskouers moontlik ook ’n rol in die wedstryd kan speel. “As ons al die mense wat in die Nelson Mandelabaai-stadion was in die NMU-stadion kan kry, sal ons beslis ’n baie goeie atmosfeer hê en dit kan ’n groot verskil vir ons maak.” Die Kings het gesien dat van die oorsese spanne in kleiner stadions speel juis omdat dit ’n beter atmosfeer skep. “As die skare so naby jou is, verander dit alles. So, hopelik help dit.” Glasgow word egter afgerig deur Dave Rennie, wat die Chiefs lank in Superrugby afgerig het. Davids sê hy verwag dat Glasgow nou min of meer soos die Chiefs sal speel. “As dit die geval is, sal ons moet wakker slaap. Rennie het toe hy die Chiefs afgerig het, gehou van hardlooprugby. “Ons sal dus ysters op die verdediging moet wees en nie vir Glasgow enige spasie gee nie.”