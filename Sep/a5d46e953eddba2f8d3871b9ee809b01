DIE Oos-Kaapse departement van vervoer, veiligheid en skakeling het pendelaars aangeraai om alternatiewe vervoerreëlings vir vandag te tref. Dít nadat die Suid-Afrikaanse Nasionale Taxiraad (Santaco) aangekondig het dat sy lede in die Oos-Kaap vandag gaan staak. Unathi Binqose, departementele woordvoerder, sê die staking sal die provinsie se ekonomie negatief beïnvloed. Volgens hom het die departement reeds by verskeie geleenthede met Santaco vergader om kwessies rakende brandstofprysverhogings en skolevervoer te bespreek. “Ons erken dat die klagtes geldig is, maar weens begrotingsbeperkings is ons hande afgekap,” het Binqose gesê. Hy het ook die bewerings dat­ Weziwe Tikana, LUR vir vervoer, arrogant is en nie die taxi­bedryf ernstig opneem nie, verwerp en gesê die eise was “unfortunate en onregverdig”.