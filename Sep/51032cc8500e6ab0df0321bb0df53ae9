DIE kommissie wat die moontlikheid van staatskaping moet ondersoek, onthul die een drama ná die ander. Vir baie Suid-Afrikaners wat die gebeure by die Zondo-kommissie met belangstelling van die kantlyn af dophou, is dit kommerwekkend om selfs net te dink dat dié land so vir ’n pot lensiesop verkoop is. As daar gekyk word na sekere van die getuienisse wat tot dusver afgelê is, was die Guptas daarop uit om die land leeg te melk en ál wat Suid-Afrikaner is, met ’n leë dop (vir ’n president?) agter te laat. Dit gaan totaal en ál die verstand te bowe dat een man – wat waarskynlik in sub A deur die venster gekyk het – soveel mag kon hê om die land en sy ekonomie op sy knieë te dwing. Waar was die sisteme wat in plek moes wees om te verseker dat geen, maar géén, individu oor die mag beskik om basies ’n hele land weg te kan sign nie? Daar is geen twyfel nie dat talle bomme nog op die kommissie se sittings gaan explode. Wat wel onseker is, is of enige van die mense wat op dié sittings geïmpliseer word, strafregtelik vervolg gaan word. Ons staatsondernemings is álmal in hul tjops weens die grootskaalse en skaamtelose plundery wat daar plaasgevind het. Selfs die land se oliereserwes is vir ’n appel en ’n ei verkoop. Nou suffer die Suid-Afrikaanse verbruiker om weens die looiery deur die petrolprys net die kop bo water te hou. Geen Suid-Afrikaner kan kwalik geneem word as daar om bloed geskree word nie. Iemand moet betaal vir die pyn en suffering wat ons steeds deurmaak. Iemand sal moet please explain hoekom die tronk net vir die gewone man bedoel is, terwyl die vraatsugtige elite met sosiale en finansiële moord kan wegkom ...