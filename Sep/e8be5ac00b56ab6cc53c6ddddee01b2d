DIE harde manier waarop Banyana Banyana die eindstryd van die Cosafa Cup gewen het, is net die regte inspuiting voor vanjaar se Afrikabeker-toernooi. Só sê Janine van Wyk, kaptein van die Suid-Afrikaanse vrouesokkerspan, nadat die vroue Kameroen met 2-1 in die Baai geklop het. Volgens Van Wyk het die senuwees in die span omtrent geknaag toe die telling kort voor die einde nog 1-1 in die Wolfson-stadion was. “Toe Fiefie (Refiloe Jane) daai tweede doel behaal, kon ons ’n groot slaak van verligting gee,” sê Van Wyk. “Ál wat deur ons koppe gemaal het, was om nie die wedstryd met strafdoele te laat beslis nie. “Hierdie sege gaan ons nou baie waardevolle lesse leer voor ons volgende stryde.” Banyana gaan van 17 November af aan die Afrika- beker-toernooi vir vroue in Ghana deelneem. “Wanneer ons by die Afrikabeker-toernooi aantree, weet ons elke liewe wedstryd gaan soos ’n eindstryd vir ons wees. Dit gaan klippe kou verg om te wen en Saterdag se eindstryd was een van die moeilikste wedstryde wat ons in vanjaar se Cosafa-toernooi gespeel het. “Ons sal fisiek en geestelik moet reg wees. Ons het reeds begin praat van ons fiksheid opskerp voordat ons daar aantree. “Ons moet ook ’n teenvoeter vind vir die fisieke aanslag van ander lande.”