PRESIDENT Cyril Ramaphosa het ’n pakket van ekonomiese hervorming aangekondig in ’n poging om die land se kwynende ekonomie ’n boost te gee. Ramaphosa sê dié stimulus en herstelplan sal onmiddellik in werking gestel word. Die doel van hierdie plan is om ekonomiese aktiwiteite vlam te laat vat, beleggersvertroue in die land te herstel, werk te skep en werksverliese in die kiem te smoor. Volgens Ramaphosa wil die regering besteding tussen sy verskeie departemente herprioritiseer. Die minister van openbare ondernemings, Pravin Gordhan, sê Ramaphosa se nuwe plan gaan sterk klem lê op implementering. “Ons word dikwels gekritiseer dat ons nice policies het, maar nie in staat is om hierdie beleide toe te pas nie. “Hierdie is ’n belangrike ‘nuwe begin’ vir die manier hoe ons dinge binne die regering doen,” het Gordhan gesê. Jabu Mabuza, Eskom CEO, sê Ramaphosa se stimulus-plan is ’n bewys dat daar ’n politieke wil is om die nodige ekonomiese hervorming in plek te sit vir ekonomiese groei. Ivan Fredericks, die hoofbestuurder van die Vereniging van Staatsamptenare (PSA), het op sy beurt gesê: “Die PSA neem kennis van die aankondiging van die regering om 2 200 kritiese mediese poste onmiddellik te vul. Herverpak “Die personeeltekort in die openbare sektor het dienslewering in die gesondheids-, onderrig- en polisiëringsektore geweldig gekniehalter.” Die Economic Freedom Fighters was nie juis opgewonde oor Rama­phosa se aankondiging nie en het geen geheim daarvan gemaak nie. Volgens dié party het Ramaphosa niks nuuts aangekondig nie en dis net ’n poging om ou, “neo-liberale” ekonomiese planne te herverpak. “Die stimulus-pakket het niks te make met die algehele strukturele verandering van die ekonomie nie en die beloftes van radikale ekonomiese transformasie is gecompro­mise,” het die party in ’n verklaring gesê. Die Wes-Kaapse minister van ekonomiese geleenthede, Alan Winde, het die aankondiging van ’n vriendeliker visum-bedeling verwelkom. “Die tightening van die visa-be­deling in 2014 het erge nagevolge gehad vir ons toerismesektor, wat ’n groot inkomsteverskaffer vir baie mense is,” het Winde gesê.