’N TUISVERSORGER van die Paarl erken sy is verantwoordelik vir die moord op haar pa- siënt hoewel sy nie die killer is nie. Nicoleze “Nicole” Geldenhuys, haar boy­friend, Romeo­ Hendricks, André Coetzee en Enrico Malherbe staan tereg vir die moord op Marie Verwey. Hulle loop ook hof vir ’n aanklag van roof van juweliersware van R700 000. Verwey (80) is  op 16 Februarie 2017 by haar huis in Paradyskloof, Stellenbosch, vermoor. Sy het meer as 50 steekwonde gehad en haar keel is byna afgesny. Nicole sê sy is bitter spyt vir haar aandeel aan die voorval. Sy het Verwey se man 10 maande versorg. Toe hy dood is, het sy ’n paar weke na Verwey gekyk. Verwey was egter nie ’n bedlêende pasiënt nie en sy is in Desember 2016 gevra om te gaan. In Februarie 2017 het sy weer na Verwey begin kyk. Sy was net ’n dag terug by Verwey toe sy die kluis met al die juwele sien. Sy het toe vir Romeo­ hiervan vertel. “Dit is deur my dat Ma (Verwey) dood is. Ek het alles begin.” Volgens Nicole sou hulle net vir Verwey beroof, maar Malherbe het Ma toe met ’n mes doodgesteek. Adv. Jacomiena Swarts, staatsaanklaer, sê Nicole lieg steeds. Sy het al reeds verskeie weergawes in ’n bekentenis gegee, maar het vir die hof gesê sy is nou klaar met die leuens en dat sy spyt is oor alles. “Jy is nie spyt nie. Jy bejammer jouself omdat jy uitgevang is,” sê Swarts. Volgens Swarts is Nicole terug na die Verweys om die juwele te steel. Swarts het Nicole verder gelooi vir die krake in haar getuienis oor die beplanning. In haar hoofgetuienis het sy getuig Verwey en die huishulp, Emmie, sou vasgebind word. “Waar sou dit gebeur het? En sou hulle oë toegemaak word? Hulle sou jou mos herken.” Nicole kon nie hierop antwoord nie. Swarts sê sy glo ook dié weergawe nie. “Julle wou nooit net roof nie. Die plan was om Verwey en Emmie stil te maak.” Die saak duur voort. Volg Shantel Moses op Twitter.