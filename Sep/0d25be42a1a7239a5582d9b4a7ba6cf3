BILLY Claasen, ’n ANC-raadslid, het sy party verdedig teen beweringe dat hy teen bruin mense diskrimineer. Son het gister berig dat nog ’n comrade, Sammy Claassen, die ANC na die Suid-Afrikaanse Menseregtekommissie gesleep het. Sammy beweer dat Khaya Magaxa, die waarnemende Wes-Kaapse ANC-voorsitter, die naweek na Khoisan- en bruin mense as ’n “klomp honde” verwys het. Magaxa ontken dié beweringe. Billy, wat ook die stigter is van die nie­regeringsorganisasie Rural Farmworkers Development Forum, betwis dié aantygings. Billy, ’n raadslid van die Bergrivier-munisipaliteit, sê hy was teenwoordig by die ANC se streeksverkiesingskonferensie wat in Citrusdal gehou is. “Nêrens is na enige organisasie of kultuurgroep of etniese groep as honde verwys nie, sê hy. Billy sê: “Sammy noem al hierdie goed om simpatie te kry en mense van sy eie ongedissiplineerde optrede weg te vat.” Sammy reageer dat die ANC nou oorlog teen bruin mense verklaar het. Hy sê: “Die ANC het Allan Boesak stilgemaak. Hy het Marius Fransman stilgemaak. “Hy moet maar vir Sammy Claassen doodmaak, maar ek sal nie stop om die stem van bruin mense op die Kaapse Vlakte, Suid-Kaap, Boland, Karoo en Weskus te wees nie.”