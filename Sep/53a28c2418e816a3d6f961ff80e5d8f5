’N MONSTER-PA van Khayelitsha wat sy eie babadogter doodgeslaan het, is gister skuldig bevind. Regter Taswell Papier sê die moord was premeditated­. Lindokuhle Kota was 14 maande oud. Haar ma, Bukelwa, het haar twee weke in haar pa, Ntuthuzelo Mayekiso, se sorg gelos. Mayekiso het by sy ma gewoon. Sy het bedags gewerk. Mayekiso het op 6 Mei vir sy ma gesê die kind het van die wasmasjien afgeval toe hy haar hare gesny het. Die kind het die dag heeltyd gehuil. Sy ma het ’n pynpil fyngemaak en dit vir die kind gegee, waarna sy ’n kort rukkie geslaap het. Sy broer het getuig die kind het heelnag gehuil en by tye snorkgeluide gemaak. Hy het in die kamer langs sy broer s’n geslaap. Wonde Die volgende oggend het Mayekiso sy ma vroeg wakker gemaak en gesê die kind se mond het net begin bloei. Die kind was kaal. Die ouma het die kind na die Khayelitsha-hospitaal toe geneem. Sy is by die hospitaal dood verklaar. Mayekiso is by die hospitaal in hegtenis geneem. Die staatspatoloog Bronwyn Afton Inglis het getuig sy is dood aan kop- en nekbeserings. Volgens Papier is Mayekiso­ se weergawe dat die kind geval het, nie waar nie omdat die kind wonde, skeure en beserings reg oor haar liggaam gehad het. Hy sê die bloedspatsels van die kind teen die mure en beddegoed in haar pa se kamer vertel ook nie ’n storie van ’n kind wat geval het nie. Mayekiso het ’n reeks vorige veroordelings van diefstal. Op 13-jarige ouderdom is hy ook skuldig bevind aan moord en verkragting en is hy na ’n jeugsorgsentrum gestuur. Die saak is weer op 8 Oktober in die hof vir vonnisverrigtinge.