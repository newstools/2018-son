STRANDFONTEIN se inwoners vermoed die crowbar­ gang is verantwoordelik vir ’n reeks inbrake die laaste tyd hier. Son het Sondag die Strandfontein-buurtwag vergesel toe hulle die paaie ingevaar het om die buurt veilig te hou. Shafiek Abrahams, een van die buurtwaglede, sê: “Ons het die registrasienommer van die inbrekers se kar afgeneem. Hulle ry in ’n wit Polo en ons dink dis die crowbar gang.” Die verkeerspolisie is genader om die eienaar van die kar op te spoor. Angelo Petersen, ’n inwoner, sê: “Die crowbar gang het twee keer binne twee maande by my ingebreek en baie waardevolle goed gesteel. “Hulle was weer by my huis verlede Woensdag, maar ’n buurman het geskreeu op hulle en toe vlug hulle. Hulle het toe die hasepad gekies”. Volgens Sandy Schuter, voorsitter van die Strandfonteingemeenskapspolisiëringsforum, is die polisie en gemeenskap op die inbrekers se spoor. “Ons het leidrade,” sê sy.