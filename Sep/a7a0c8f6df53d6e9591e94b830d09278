DIE blou oë van Sedick Abrahams het weer gister opgehelder toe hy hoor sy saak beweeg uiteindelik vorentoe. Abrahams (62), ’n sagmoedige kerkman, het gister in die Mitchells Plain- landdroshof op ’n klag van moord verskyn. Abrahams het sy seun, Clinton (28), sowat sewe maande gelede in Tafelsig doodgelem. Clinton het sy gesin weens sy dwelmverslawing byna dertien jaar lank geterroriseer. Op daai noodlottige dag het Abrahams vir homself opgestaan. Sedert dié dag het die familie mekaar deur byna tien hofverskynings ondersteun. Twee keer het Abrahams se vrou, antie Myrtle, in die hospitaal beland weens die stres van die saak. Dié mammie, wat altyd met ’n smile rondloop, het destyds aan Son gesê dat die stres sommige tye te veel raak. Maar gister het ant’ Myr­tle weer soos haar ou self voorgekom. Met ’n groot smile vertel die antie: “Ek is net bly dat ons nou vorentoe gaan.” Abrahams het saamgestem­ en sê hy los alles in die Here se hande. “Ek is net bly dat dit nie weer uitgestel is nie.” Die begin van Abrahams­ se verhoor is vasgestel­ vir Woensdag 26 September.