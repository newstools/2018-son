’N SPROKIESTROUE het laas Sondag ’n tragiese einde gehad toe die bruidspaar op hulle wittebrood verongeluk het. Dié tragedie het net ure nadat hulle trou aan mekaar gesweer het naby Bethlehem gebeur. Gary en Pauline de Koning is op slag dood. Hulle was op pad Durban toe waar hy sy bruid aan sy ma sou gaan voorstel. Die egpaar het verlede Saterdag in die Morkel­saal in die Strand getrou. Ongeveer 160 gaste het die spoggeleentheid bygewoon. Hulle het die Sondag vertrek en die familie het eers die Maandag van die ongeluk gehoor toe hulle nie hulle bestemming bereik het nie. Michelle Cornelius, die bruid se suster, vertel dat die troue perfek was. Die troue en die onthaal het by die saal plaasgevind. Daarna is die mooiste foto’s by ’n nabygeleë park geneem. “Dit was ook my suster se verjaarsdag en sy het net gestraal. Toe die DJ ‘Happy Birthday’ gespeel het, het sy alleen die hele saal vol gedans. Handskoen “Alles was perfek – die kos, die drank en die musiek. Die gaste het dit gate uit geniet.” Pauline en Gary was ’n jaar lank in ’n verhouding voordat hulle getrou het. Volgens haar het Gary soos ’n handskoen by hulle familie ingepas. Hy het nie op hulle omstandig­hede neergesien nie. Pauline is in Dysselsdorp naby Oudtshoorn gebore en het haar ná matriek in Sir Lowry’s Pass kom vestig. Sy word oorleef deur haar ma en drie kinders. Gary is van Durban, maar het by ’n boothandelaar in die Strand gewerk. Hy word oorleef deur ’n dogter in Engeland. Mense op sosiale media in Sir Lowry’s Pass het Pauline as ’n engel beskryf omdat sy liefdevol en sagmoedig was. Gary is reeds veras. Pauline se begrafnis word vir Saterdag beplan. Die familie het haar liggaam Vrydag ontvang.