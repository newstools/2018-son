DIE organiseerders van gister se shutdown sê die owerhede kan hulle vir nog soortgelyke aksies regmaak. Hulle het die media gistermiddag in Hanover Park toegespreek nadat ag aktiviste gisteroggend in Bonteheuwel aangekeer is. Die groep operate onder die vaandel van “Western Cape Shutdown”. Nadia Mayman, ’n gemeenskapsleier van Bonteheuwel, sê hulle doel is om die regering onder druk te plaas sodat hy meer polisiehulpbronne in bendegeteisterde areas aanwend. Mayman sê: “Dit gaan nie net oor misdaad nie. “Sport en kultuur, maatskaplike dienste en ander departemente moet ook betrokke raak om ons gemeenskappe te verbeter. Vrygelaat “Ons betoog al die afgelope vier jaar in Bonteheuwel, maar niks gebeur nie. Moet ons tyres brand voordat iemand na ons luister?” Mayman vind dit vreemd dat betogers van ander areas­ nie gearresteer is nie. Volgens haar gaan die groep nie met die regering of die polisie vergader tensy hulle mede-aktiviste vrygelaat word nie. Hulle beplan meer shutdowns totdat die owerhede hulle eise nakom. Bheki Cele, polisieminister, en lt.genl. Khombinkosi Jula, Wes-Kaapse polisiekommissaris, sal na verwagting vanmiddag ’n openbare vergadering in Bonteheuwel hou.   