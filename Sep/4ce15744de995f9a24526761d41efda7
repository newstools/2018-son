DIE Springbok-breier, Rassie Erasmus, se plan om Damian Willemse teen Australië op heelagter te kies, blyk op ys te wees. Dít nadat Willie le Roux, wat ná die sege oor Nieu-Seeland vrygestel is om terug te keer na sy Engelse klub, Londen Wasps, weer herroep is na die groep. Dit het gelyk of Erasmus gereed was om dinge ’n bietjie te verander vir die wedstryd teen Australië en het selfs aan die WP-breier, John Dobson, ’n versoek gestuur om Willemse op heelagter te gebruik in die Currie­beker-reeks. Die Springbok-hulpafrigter, Mzwandile Stick, het gesê Le Roux se insluiting gaan oor meer as net sy ervaring. “Le Roux is ’n wonderlike leier en dit maak hom belangriker. Ons weet hy is ’n spesiale speler, maar sy leierskap is wat ’n groot verskil maak in wedstryde. “Die spelers rondom hom speel beter wanneer hy in die span is en dit is een van die redes hoekom ons so goed teen die All Blacks gevaar het,” sê Stick. Dit klink of die Springbokke eers wil seker maak van nóg ’n oorwinning voordat hulle verder wil bou. “Australië is ook tans in ’n herboufase en hulle het ook van hulle meer ervare spelers ingekry om leierskap onder die jong manne te gee. “Ons voel ook met veral spelers soos Le Roux kan die res baie meer leer. Met hom in die span kan ons enige ander span op die dag klop.” Die WP-senter Ruhan Nel is ook nou ’n lid van die groep in die Baai en volgens Stick dink hy Nel laat dink hom aan Marius Joubert. “Nel het goeie energie en ons het ’n paar sessies met hom gehad. Ons het gesien hy het goeie potensiaal. “Nel weet waar die spasie is en is ook altyd op soek na werk. Dít is van sy kwaliteite wat hom baie gevaarlik maak.” Stick sê ook Nel en Le Roux sal dalk nie die laaste veranderinge aan die groep wees nie. “Rassie se oog is op die Wêreldbeker en ons is besig om te bou. Daarom wil ons almal ’n kans gee wat ons dink kwaliteit tot die groep sal byvoeg.” Behalwe om hulle momentum ná die All Black-sege te behou, het die Springbokke nóg ’n aansporingsfaktor in die Baai. Die Bokke is sover onoorwonne in ál hulle toetse in die Nelson Mandelabaai-stadion. Die Springbok-skrumskakel Faf de Klerk sê dit is iets wat die span wil behou. “Almal geniet dit altyd om hier te speel en die ondersteuning is wonderlik. “Dit maak die wedstryd altyd besonders. “Ons wil deurgaans ver­beter en sal graag wil voortbou op die spel wat ons teen die All Blacks laat wen het.”