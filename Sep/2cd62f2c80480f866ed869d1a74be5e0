DIT was Vrydag soos die goeie ou dae toe ’n mens ná sonsondergang nog op straat kon wees. Byna 1 000 kerse het Eislebenrylaan in Mitchells Plain opgehelder toe inwoners van Woodlands en Lentegeur die strate ingevaar het. Hulle het teen die donker wêreld van bendegeweld en dwelms opgestaan. Volgens die inwoners is hulle gatvol oor wat in hulle gemeenskappe aangaan. In die besige pad is die stemme van kleintjies en hulle oumas en oupas gehoor. Slogans soos “enough is enough”, “Woodlands belongs to the children, Lentegeur belongs to the children” kon gehoor word. Aminah Jacobs (43) en haar drie kinders het die geniepsige koue getrotseer en het met die res van die gemeenskap saamgestaan. Die mammie woon al 36 jaar in die Plain. Sy het gesê dinge was nog nooit so erg soos nou nie. Die mammie onthou nog hoe sy en haar vriende as kinders vrylik – sonder enige worries – gespeel het. Spookstrate “Ons het kerrem, aan-aan, wegkruipertjie en drie blikkies tot laat in die aand gespeel, maar alles het verander.” Jacobs beskryf die einste strate waar sy gespeel het, as “spookstrate”. Sy meen dis so leeg omdat misdaad in Mitchells Plain so erg is. Lance Williams (36) was in trane. Hy het die ervaring as “heart-touching” beskryf. Volgens dié derra is dit tyd dat mense teen geweld opstaan. “Ons kinders se toekoms kan nie meer in die gangsters se hande lê nie.” Anthea van der Vent, die woordvoerder van die Lentegeur-gemeenskapsforum, het gesê die byeenkoms het goed afgeloop. Volgens haar was Augustus ’n bloedbad in sektor 5, waar ’n lyk elke dag gevind is. Sektor 5 bestaan uit Woodlands, New Woodlands, Lentegeur, Westgate, Colorado Park en Rondevlei. “Kinders is so bang om buite te wees. Hulle is selfs bang om hoodies te dra omdat dit met ’n gang associate word.” Volgens Van der Vent het ’n tip-off tot die arrestasie van ’n 43-jarige man gelei. Sy het ’n beroep op inwoners gedoen om uit te praat. Van der Vent het hulle van hulle veiligheid verseker en gesê hulle identiteit sal beskerm word. “As jy nie veilig met die polisie voel nie, is ons as die GPF hier.” Michael Jacobs, die voorsitter van die Mitchells Plain United Residents Association, het gesê hy is trots op die inwoners wat uitgekom het. “Ons sal hulle net so bystaan. Dis by tyd!”