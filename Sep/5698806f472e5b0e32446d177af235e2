VAARWEL! Vaarwel, my vriend en great sokkerspeler – Reggie Jantjies! Die Suid-Afrikaanse samelewing het Woensdag een van sy grootste sporthelde verloor. Die legendariese Reggie het sy laaste wedstryd gespeel. Sy vrou, Ester, en kinders, Kurt (16), Kayla (5) en Kyle (2), was tydens sy beseringstyd teenwoordig. Dit was ’n wedstryd waar Reggie nié met sy vlugvoetige balbetowering kon systap nie. Sy veggees was vir oulaas nog sterk, maar die skeidsregter in die hemel het Woensdag ná 14:00 halt geroep aan Reggie se stryd. Hy was 56 toe hy kom haal is. Meer as 35 jaar het dié boorling van Stellenbosch ons met sy sokkervaardighede en lus vir die lewe getrakteer. Hy het beslis geen gelyke gehad nie. Hy het sy plek volgestaan as een van die beste spelers wat nooit vir sy land gespeel het nie. Die talentvolle Reggie het vir spanne soos Cape Town Spurs en Hellenic gespeel en was een van die dodelikste doelskieters. Sy positiewe houding en aansteeklike glimlag te midde van sy moeilikste stryd van sy lewe was eienskappe wat hom spesiaal gemaak het. Desiree Ellis, afrigter van Bayana Banyana, het in haar reaksie gesê: “Ek was so geskok om van sy heengaan te hoor. Hy was ’n le­gende, met ’n passie om jong kinders te help. “Ek het gedurende 2010 as Wes-Kaapse sokkerambas­sadeur hom beter begin leer ken. “Ons het saam in talle vertoonwedstryde gespeel en gemeenskappe besoek. ’n Ware legende van die sport.”