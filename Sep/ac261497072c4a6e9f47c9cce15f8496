HULLE leef soos varke op die plaas en niks word vir hulle gedoen nie. Só kla inwoners van ’n plaas in Philippi. Rodney Khan, ’n gemeenskapsleier en verteenwoordiger van die werkers daar, sê hulle het die DA-raadslid Elton Jansen sowat­ ’n maand gelede oor hulle griewe ingelig. Hulle is onder meer ontevrede oor ’n gebrek aan toiletgeriewe en water. Volgens Kahn wou die boer ook hulle wonings bulldoze. Jansen sê die boer sou ’n brief aan die Stad Kaapstad rig om hulle toestemming te gee om tydelike water-en-sanitasiedienste aan te bring. Die brief is by die Stad se sanitasie­afdeling. Jansen het ook die departement van landelike ontwikkeling en grond­hervorming gevra om vir die werkers te sê wat hulle regte is, maar hy wag nog dat die plaaseienaar met hom vergader. Son was op die plaas. Die boer en sy seun wou nie met die media of die werkers se verteenwoordiger praat nie. Volgens Khan het die boer ná vele beloftes nog baie min vir hulle gedoen. “Daar is mense wat al meer as 20 jaar op die plaas werk en bly. Omheining “Hulle moes nou ’n nuwe kontrak teken wat sê as hulle kontrak nie hernu word nie of beëindig word, moet hulle die plaas verlaat. Waarheen moet die ou mense nou gaan?” Khan kla ook daar is geen omheining nie en gangsters van die nabye Hanover Park dwaal in die nag daar rond. “Hier is geen ligte nie en die deure kan nie sluit nie,” sê hy. “Die plek is ’n broeines vir allerlei siektes en kwale. “Ons moet in die aand ’n emmer gebruik en die bollie in die oggend leegmaak. Dit is te gevaarlik om na die buitetoilette te gaan.” Tanyan Gradwill, ’n aktivis, sê: “Plaaswerkers word op ’n oop trekker op ’n openbare pad vervoer. Wat gaan gebeur as hulle in ’n ongeluk betrokke is?”