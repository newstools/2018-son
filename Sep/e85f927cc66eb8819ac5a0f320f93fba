CALITZDORP. – ’n Bloeddorstige pit bull het’n vyfjarige meisietjie hier byna verskeur. Volgens inwoners is dit die vyfde persoon wat deur dieselfde hond gebyt is. Son het al verskeie kere berig oor die gevaarlike gediertes wat volop in Bergsig en Royal Heights is. Op Facebook het inwoners behoorlik gal gebraak. Daar is selfs beweer die honde word rou vleis gevoer om hulle nog aggressiewer te maak. Ene Landi Baartman sê daar is ’n lelike wond aan die meisietjie se boud. Jannie Bergman sê: “Baie van die jong manne hou die honde aan vir hondegevegte. Hulle wed selfs geld op daai fights en dit vind in elke dorp plaas. Hulle loop en spog met hierdie diere aan kettings asof dit skouperde is.” In die gebied is Chanté Horsban deur ’n pit bull doodgebyt. Angeline Timmie, Willem Komyn en Goliath Jacobs is ook al deur hierdie honde aangeval. Die 70-jarige Elsie Adams se voet is voorheen byna afgeruk deur ’n pit bull. Verbied Colette Teal van die Karoo-dierebeskermingsvereniging (Kaps) het vroeër aan Son gesê: “Pit bulls is nie familiehonde of huishonde nie. “Hulle is aggressiewe gediertes en behoort verbied te word soos in sommige lande. “Ons kry elke week oproepe van mense wat gebyt is of ander honde wat deur pit bulls aangeval word.” Die vereniging raai mense aan om hierdie honde nie aan kettings of loopdrade vas te maak nie. Volgens Teal maak dit hulle nog aggressiewer. “Verseker liewer dat die werf goed omhein is en die hekke gesluit is en laat hulle vry in die werf rondloop,” sê Teal verder.