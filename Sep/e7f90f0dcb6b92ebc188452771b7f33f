DIT voel vir Bernard Valen­tine of die wrok teen hom en sy familie net nie end kry nie. Twee van sy seuns is doodgeskiet. Dinsdag het gangsters sy kleinseun ernstig gewond. Boonop sit ’n bullet nog in die Helenvaler se heup vas nadat daar in Mei op hom geskiet is. Dié voormalige lid van die Boomshakas-bende meen rival gangsters wil hom uithaal omdat hy gesien het hoe sy twee seuns vermoor word. In albei dié moorde duik die Kakdalers-bende se naam op. “Eers was dit my seun Tiaan Mintoor (18). Hy is op 1 Oktober 2015 voor ons huis geskiet.” Tiaan het soms met die gangsters gaan praat en hulle try oortuig om hulle lewe te verander. Hulle het dit nie gelike nie en dis vermoedelik hoekom hy vermoor is. Garage Vyf maande later is Valentine se seun Brandon Mintoor (toe 24) in die maag geskiet. Brandon moes ’n noodoperasie ondergaan. Hy het wonderbaarlik oorleef. Op 5 Oktober 2016 is Valentine se oudste seun, Gregory Mintoor (38), by hulle huis doodgeskiet. In die mees onlangse voorval is sy kleinseun Vandré Jones (16) ernstig beseer. “Dit het Dinsdag voor vyfuur gebeur. My kleinseun was buite die huis toe hulle op hom skiet. Daar is maklik 14 koeëldoppies gekry.” Volgens kol. Priscilla Naidu, ’n polisiewoordvoerder, het dié voorval omstreeks 16:30 plaasgevind. “Die twee slagoffers (16 en 70) het voor die garage van ’n huis in Ibexweg gesit. Hulle het gesien twee mans kom uit die stegie nader. “Terwyl die verdagtes verby die slagoffers geloop het, het hulle omgedraai en op hulle begin skiet. “Die tiener het koeëlwonde in die bors en been gekry en die 70-jarige in die linkervoet,” sê Naidu. Die 70-jarige slagoffer is verlangs familie van Valentine. Die polisie weet nie wie die verdagtes is of hoekom daar op die slagoffers geskiet is nie. Hulle ondersoek twee klagte van poging tot moord. Valentine meen: “Hulle wil my van die pad af hê. Hulle het my op 30 Mei geskiet. Daai dag het ek my kleinkind crèche toe gevat. “Daarna het ek hier buite my huis met twee vriende oor die Woord van die Here gesels. Ewe skielik het ’n bakkie aangery gekom. “Drie insittendes agterop die bakkie het net op my begin skiet. “Een van die bullets het in my heup ingegaan; daarom sukkel ek vandag nog om te loop. Die dokters het gesê hulle weet nie presies waar die koeël vassit nie. Hulle kan dit nie uithaal nie.” Intussen lewe Valentine en sy familie in vrees omdat daar kort-kort op hulle huis geskiet word. “Hulle (bendelede) gaan slaap met geweld en staan op met geweld. “Ek weet net: Wat ’n mens doen, gaan terugkom na jou toe. “Wat jy in die donker doen, kom in die lig uit.”