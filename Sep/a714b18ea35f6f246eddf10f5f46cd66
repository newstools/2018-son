DIE sanger Durane Plaatjies, beter bekend as D.O.E.P, het twee jaar gelede die Skoolbrood-projek gestig. Dié inisiatief se doel is om beha­v­ioural issues soos bullying aan te pak en vir leerders om akademie deur middel van tipes kuns, soos musiek en dans, te geniet. Daar word byvoorbeeld oor wiskunde op die maaltafels ge-rap en ook in Afrikaans. D.O.E.P maak gebruik van verskeie musikante, soos HemelBesem, DJ Eazy (van Goodhope FM), King Smasher­, Gizmo en die danser Toufeeq. Hulle tree môre tussen 08:00 en 14:00 op by die volgende skole: Montana Primêr in Kalksteenfontein, Beauvallon Sekondêr en Parkvale Primêr in Valhalla Park. Dinsdag tussen 08:00 en 10:00 is hulle by Eindhoven Primêr in Delft en Vrydag 21 September tussen 10:00 en 12:00 by Scottsdene Sekondêr in Kraaifontein. “Leerders sukkel soms met langvrae in Afrikaans en Engels en met wiskunde. Dít het my die idee gegee waar ons akademie en musiek meng en in so ’n mate skoolwerk lekker maak en die kinders weer excitement gee om skoolwerk te doen en skool te geniet,” verduidelik D.O.E.P. “Die Skoolbrood-projek was baie suksesvol so ’n jaar terug in die Klein-Karoo waar ons basies vir vier dae workshops van dans, sing en rap aangebied het. Ons het toe ’n groot konsert op die finale aand gehou en 2 000 besoekers getrek.”