DIE watervlak in damme rondom Kaapstad styg steeds. Volgens die Stad Kaapstad het die gemiddelde vlak laas week met nóg 4% gestyg. Die damme is nou 74% vol. Kapenaars het in dié tyd ook ’n bietjie meer water gebruik – 511 megaliter per dag. Dis op van 505 megaliter per dag in die vorige week. Die Stad Kaapstad sê in ’n verklaring mense moet aanhou water spaar, want die somer is op pad. Op 1 Oktober word water­beperkings – en daarmee saam tariewe – van vlak 6B tot vlak 5 verslap. Die Stad se mikpunt is steeds dat inwoners nie meer as 500 megaliter per dag gebruik nie.