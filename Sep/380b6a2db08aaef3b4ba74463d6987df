DIE ANC het sy eie uitgesproke raadslid Sammy Claassen van wangedrag aangekla oor sy onlangse uitlatings oor dié party. Dit kom nadat Claassen, raadslid in die Saldanhabaai-munisipaliteit, die ANC dié week by die Suid-Afrikaanse Menseregtekommissie (SAMRK) verkla het weens sy “diskriminasie teen bruin mense”. Volgens Claassen het Siya­bulela Mafenuka, ANC-raadslid in die Saldanhabaai-munisipaliteit, gesê bruines is nie welkom by die kieskonferensie in Citrusdal nie. Claassen het ook beweer Khaya Magaxa, Wes-Kaapse ANC-voorsitter, het op dieselfde konferensie na die Khoisan as “honde” verwys. Komitee Magaxa en Faiez Jacobs, die ANC se provinsiale sekretaris, sê albei Claassen het suur druiwe nadat hy op die konferensie verloor het. Claassen het ook klagte by die ANC ingedien. Hy moet die naweek voor die ANC se dissiplinêre komitee verskyn. Jacobs het gister gesê sy party het Claassen al twee weke gelede weens sy uit­latings op sosiale media aangekla. Hy beweer Claassen plaas al die laaste klompie weke negatiewe statements oor die ANC op sy Facebook-blad. Jacobs sê: “Die klag spruit nie eens uit die nuutste uitlatings nie. Ons het twee weke gelede klagtes van comrades in die Weskus oor Claassen se gedrag ontvang. “Ek het ons legal mense gevra om na die saak te kyk en die klag is nou eers gefinaliseer. “Ek kan egter nie verder oor die meriete van die klagtes uitwei nie. “Ons het klagtes gekry dat sy gedrag verdelend is onder die comrades in die raad.” Volgens Jacobs word Claassen ingevolge vyf reëls van die ANC se grondwet aangekla. Dié reels hou verband met onder meer die publikasie van verklarings onder die ANC se naam sonder die organisasie se toestemming. Reël 25.17.17 hou verband met skuldigbevindings in ’n hof vir bedrog, korrupsie, rampokkery, diefstal en ander soortgelyke klagte. ’n Woedende Claassen sê hy weet nie waarvandaan dié klag kom nie, want hy’t geen kriminele rekord nie. Hy sê die ANC gaan spyt wees oor sy besluit om hom aan te kla. Claassen meen die ANC gaan baie van sy bruin kiesers weens dié besluit verloor. Hy voeg by Jacobs en Magaxa het – pleks van om sy klagte oor diskriminasie te ondersoek – besluit om hom persoonlik aan te val. Claassen sê dié optrede is teenstrydig met die ANC se interne prosedure. Hy sê: “Hoe het hulle tot die besluit gekom dat daar geen diskriminasie teen my as ’n Khoisan was nie? “Ek bevestig dat my klag, weergawe en beweringe die waarheid is. Ek is verbaal mishandel en daar is teen my gediskrimineer op grond van my Khoisanskap of bruin velkleur.”