DIE Southern Kings het met hulle beste vertoning sover hulle eerste oorwinning dié seisoen behaal – en dít teen een van die gunstelinge in die Pro14, die Glasgow Warriors. Die Kings het gister in die Nelson Mandela-Universiteit (NMU)-stadion met 38-28 klaargespeel met die Warriors, wat laas seisoen in die halfeindstryd gespeel het. Die vraag is nou: Waar was die span in die eerste drie rondes van die Pro14? Dit het die Kings glad nie eens lank gevat om die wedstryd aan die gang te kry nie met die blits Yaw Penxe wat sy verdedigers op die kantlyn met gemak geklop het. Hoewel die Kings nie die meeste balbesit gehad het nie, het hulle uit die Warriors se foute munt geslaan. Met ’n strafskop voor rustyd het die Kings se heelagter, Masixole Banda, hul voorsprong tot 24-0 gerek. Die Warriors het ná rustyd meer toegewyd gelyk en druk op die Kings se verdediging begin sit. Die Kings spring nou met sewe punte van onder die Pro14 log na die vyfde plek. PUNTEMAKERS: KINGS – drieë: Yaw Penxe, Martin du Toit (2), Rudi van Rooyen, Harlon Klaasen; doelskoppe: Masixole Banda (5); strafskop: Banda. WARRIORS – drieë: Nick Grigg, DTH van der Merwe (2), Fraser Brown; doelskoppe: Adam Hastings (4).