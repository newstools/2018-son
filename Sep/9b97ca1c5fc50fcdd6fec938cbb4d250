DIE ICAN-sentrum in Elsiesrivier het onlangs ’n week ­lange kursus aangebied om self-employed vroue met digitale vaardighede te bemagtig. Dit is in vennootskap met die Ravensmead-biblioteek gedoen. Ses vroue uit die gemeenskap van Elsiesrivier het onlangs hulle sertifikate ontvang­ ná hulle suksesvolle voltooiing van die Microsoft- goedgekeurde Digitale Geletterdheidskursus. Die vroue is Janine Lloyd, Juvincia Jacobs, Christell Makriga, Christolene Makriga, Ricardoline Franks en Gail Daniëls. Jason Cloete en Judah Scholtz van ICAN het die sertifikate oorhandig. “Vroue is die ruggraat en hoeksteen van die same­lewing. Dus moet vroue se status herstel word,” sê Scholtz. “Digitale geletterdheid is belangrik aangesien die gebruik van die rekenaar en sosiale netwerke daagliks toeneem.” Sy voeg by in die verlede het biblioteke ’n deurslaggewende rol gespeel in geletterdheid en die verskaffing van inligting aan die gemeenskappe. Volgens Scholtz maak tegnologie navorsing nou makliker by biblioteke. “Dié program was om hoop en aspirasie deur tegnologie daar te stel en entrepreneurskap onder vroue te bevorder. “Vroue kan daardie ware entrepreneurs wees wat die samelewing laat groei.”