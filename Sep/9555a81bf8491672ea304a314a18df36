‘EK HET aan die rowwe kant van Belhar grootgeword.” Só vertel die ontwerper en entrepreneur Denver Macdonald Juries. “Maar ek het nie toegelaat dat my omstandighede my keer om my drome te bewaarheid nie,” voeg hy by. “Ek het al op skool begin teken en rondgespeel met ontwerpe. “My gr. 7- juffrou (van die Primêre Skool Riebeeck in Belhar) het my altyd aangemoedig.” Denver het in 2009 ’n kursus in ontwerp aan die Universiteit van Kaapstad (UCT) se sake­skool gevolg. Hy moes die kursus egter ongelukkig opskop omdat hy dit nie meer kon be­kostig nie. Denver vertel: “Ek was mismoedig en so teleurgesteld, want my droom om ’n ontwerper te word, het aan skerwe gelê. “Ek het in ’n bank gaan werk, maar die ontwerpersgogga het my bly byt. “Uiteindelik het ek ál my moed bymekaar geskraap en weer uitrustings begin ontwerp.” Denver sê hy het besluit om uniek te wees in sy benadering tot ontwerpe en dat hy uitrustings uitsluitlik vir mans wou skep. Ambisie En omdat hy wil hê sy klante moet spesiaal voel, het Denver sy brand exclusiveme genoem. Hierdie ontwerper is ’n man met ambisie, want hy wil hê sy uitrustings moet in alle winkels beskikbaar wees. Denver sê hy worry nie nou daaroor nie, dit sal op die regte tyd gebeur. Hy is die geleentheid gebied om ontwerpe te skep vir David­ Tlale se realiteitsprogram op TV, The Intern. Dié eerste besoek aan die Goudstad was ’n ervaring wat Denver se lewe verander het, want hy het meer as net onder die top-vyf geëindig... Hy vertel: “Deure het vir my oopgegaan en ek het die geleentheid gekry om onderklere vir Jockey te ontwerp.” Gaan loer gerus op Denver se Facebook-blad na sy ontwerpe. Dis Denver Macdonald Juries.