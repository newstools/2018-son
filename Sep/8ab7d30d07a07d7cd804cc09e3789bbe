DIE Suid-Afrikaans-gebore Keaton Jennings kry ’n laaste kans om hom in Engeland se krieketspan te vestig. Hy sal Vrydag die kolfbeurt vir Engeland begin wanneer die vyfde en laaste toets teen Indië op die Kia Oval begin. Jennings en Alastair Cook sal Engeland se aanvangskolwers wees. Dit sal Cook se laaste toets wees. Hy tree daarna uit. Jennings sukkel sedert hy in Junie weer deur Engeland teen Pakistan in Headingley ingespan is. Hy het sedertdien 159 lopies teen ’n gemiddeld van net 19,87 in 8 kolfbeurte aangeteken. In die vierde toets het Jennings hard vir sy 36 lopies by die Ageas Bowl geveg. Hy het daarmee nóg ’n kans vir homself beklink. Engeland se groep is: Joe Root (k), Moeen Ali, Jimmy Anderson, Jonny Bairstow, Stuart Broad, Jos Buttler, Alastair Cook, Sam Curran, Keaton Jennings, Ollie Pope, Adil Rashid, Ben Stokes, Chris Woakes.