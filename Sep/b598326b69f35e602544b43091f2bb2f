DIE Reënboognasie het gister net groen gesien – minstens ’n paar minute. Dít toe adjunk-hoofregter Raymond Zondo in die grondwetlike hof beslis het dagga vir persoonlike gebruik is nie meer onwettig nie. Dié nuus kom ’n jaar nadat die Wes-Kaapse hooggeregshof dieselfde beslissing oor die wettiging van daggagebruik in jou privaat huis – gemaak het. Die staat het appèl teen daardie uitspraak aangeteken. Die saak is toe na die grondwetlike hof verwys. Die appèl was op die gronde dat die besluit nie in lyn is met Suid-Afrikaanse waardes nie. Die sosiale media was gister aan die brand met opinies oor die groen lig vir ganja. Maar die gras is nie altyd groener aan die ander kant nie. Volgens die hof is die groen blaar net vir volwassenes. Die cops kan natuurlik kragtens wet steeds mense arresteer wat dagga verkoop. Maar voordat alles begin rol, moet die parlement nou die wetboeke herskryf in lyn met die hof se beslissing. Iya-man Elder Ruben (60) van Klapmuts sê hy veg al van 1969 af om ganja te wettig. Hy sê hy het al talle kere daaroor in die tronk beland. Volgens die Rasta is dié nuus vir hom baie goed. Hy vertel met trane in sy oë: “Ek moes al my dreads afsny omdat ek met ’n heilige plant gevang is. “Dis die ding. Mense moet verstaan jy gebruik nie ganja om jou dronk te rook nie, jy gebruik dit om conscious te wees,” sê Ruben. Maar nou wil die Rasta weet wat van die talle Rastas gaan word wat klaar misdaadrekords het weens dagga. Heilig Christopher “Iya-man” Joseph stem saam en sê dis ’n goeie besluit. Maar hy is ook ’n bietjie huilerig dat dit sy sakrament minder heilig gaan maak. “As almal dit kweek en dit so vrylik beskikbaar is, verloor ganja mos sy heiligheid. “Daar gaan mense wees wat advantage vat, wat dit over-use.” Intussen stem die Iyas saam hulle is in die algemeen gebless. 