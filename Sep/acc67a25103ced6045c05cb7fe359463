DIS chaos in Bellville. Pendelaars weet nie of hulle kom of gaan nie nadat die taxi rank Vrydag gesluit is. Die besluit is geneem nadat ’n skietery tussen lede van die Cata- en Codeta-taxi­vereniging uitgebreek het. Oral waar jy kyk, is daar nou ’n “satelliet” taxi rank. In Voortrekkerweg is daar drie ranks. Agter die Bell­ville-stasie is daar ’n rank vir Delft se mense. Die Nobelpark-sentrum se parkeerarea is ook sommer in ’n rank omskep. Dit veroorsaak dat klante wat die sentrum besoek, nie parkeerplek kry nie. In Oopstraat in Bellville-Suid is nóg ’n rank aangebring. Son het gaan kyk hoe die taxi’s nou operate. Mense het heen en weer gehardloop op soek na taxi’s na hulle bestemmings. Johanna Hendricks van Greenlands in Bellville-Suid het haar maandelikse shopping in Bellville gaan doen. Sy het gesê die taxigeweld krap haar hele skedule deurmekaar. “Ek is baie vies. Ek moet nou oor die brug loop en dan weer deur die subway. “Dis nou dubbel die moeite.” Johanna Cloete van Delft het gesê dit is baie ongemaklik. “Die taxigeweld moet nou stop, want onskuldige mense kry seer.” Hendricks meen dié dat Donald Grant, die Wes-Kaapse minister van vervoer, die taxi rank gesluit het, sal nie ’n oplossing bring nie. “Hulle kan maar die rank oophou. Ons moet ver loop en die skollies hou ons dop. “Ons moet nou ons selfone en beursies styf vashou.” Lt.kol. Andrè Traut, ’n woordvoerder van die polisie, het bevestig twee mense is Vrydag om en by 10:45 op die Bellville taxi rank gewond. “Daar word beweer ’n skietery het tussen twee groepe uitgebreek. Vuurwapen “Twee mans van 28 en 33, wat omstanders was, is gewond. Polisiebeamptes wat na die toneel ontplooi is, het ’n groep mans in Voortrekkerweg sien staan. “Toe hulle die groep nader, het een man ’n vuur­wapen uitgehaal. “Hy is deur die polisie geskiet. “Vier van hulle is vir die besit van onwettige vuurwapens gearresteer. “Hulle het Dinsdag in die Bellville-landdroshof verskyn.” Paul Ruiters, die sekretaris van die Delft-Bellville-taxivereniging, het aan Son gesê hy dra nie kennis van wat in Bellville aan die gebeur is nie. “Ek stel nie belang in wat daar aangaan nie. “Ek verkies om weg te bly.”