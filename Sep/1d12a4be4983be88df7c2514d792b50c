AS JY met Louis Vuitton-tasse reis of jou yskas praat met jou via jou tablet, dan worry jy seker nie oor BTW nie. Maar hoe sê die Engelse spreekwoord van beggars can’t be choosers? Wel, as jy arm en honger is, is daar nie tyd om voorleggings aan ’n kommissie te maak oor waarom sekere voedselprodukte van BTW vrygestel moet word nie. Hoeveel van ons verbruikers het al herstel van die persentasiepunt-verhoging tot 15%? Sjoe, dit gaan rof, want als van petrol tot die aankoop van basiese kosprodukte is op. Dan dreig maatskappye nog met afleggings by die werk ook. Die betoog van Neil Coleman van die Instituut vir Ekonomiese Geregtigheid is dat 60% van ons bevolking arm is, maar dat die BTW-paneel nie almal in ag neem wanneer hy oor BTW-vrye items besin nie. Hy en sy groep redeneer dat daar verhoogde BTW op luukse goedere soos duur karre en yskaste en sommige invoerprodukte moet wees sodat die staat steeds sy koffers kan vol hou. Hulle wil hê bevrore hoender moet op die lys van BTW-vrye items kom. Tans is mopaniewurms en sorghum op die lys en die betoog vir sanitêre doekies, skoolklere en babakos kry momentum. Die ouditgroep PwC stel voor dat die paneel dieper ondersoekwerk doen. Hoe gaan handelaars, belastingbetalers en verbruikers onderskei tussen plaaslike en ingevoerde hoender? Watter dele van die skooluniforms moet vrygestel word van BTW? Ek wonder ook: Gaan jy die skooldas, die skoolbaadjie, die sokkies of die skoene subsidise? ’n Mens kan nie Bata Toughees eet nie. Dit gaan oor brood-en-botter-sake en ’n maag wat grom. Op die oomblik is broccoli en strawberries vry van BTW, maar wanneer laas kon ons aan aarbeie smul? Dit word vrygestel, want dit val onder vrugte en groente, maar hoeveel mense kan dit ac­tually koop en verorber? Die vrystelling van hoender is ook ’n saak wat die SA Pluimveevereniging ondersteun, want dit sal glo die plaaslike bedryf en sowat 11 000 werkgeleenthede beskerm. (Die staatskas sal hik as heel hoender BTW-vry is, want dit bring glo tot R1,3 miljard in.) Maar kan armes ’n heel hoender bekostig, of moet ons maar survive op hoenderpote en -nekkies met ’n lang sous? Wat verrassend is, is die argumente van die broodeters en hulle gewoontes. Daar word amper twee miljard brode per jaar verkoop, waarvan 48% witbrood is. Toe ek verlede Vrydag daar by Vangate Mall inpop, wil my peetsuster Ollie niks weet van bruinbrood koop nie. Sy soek rolls, want sy het as kind way te veel bruinbrood gechow, sê sy. Ek het gedink sy is uppity, hoewel ek net low GI koop. Witbrood is 12% tot 15% duurder as bruin, juis weens die BTW op witbrood. As ek na die Suid-Afrikaanse Bakkeryvereniging se voorlegging luister, werk hy om ons brode te verryk en die soutinhoud te verminder sodat ons gesond kan wees. Kommer bestaan dat die voedselsoorte wat van BTW vrygestel is, nie baie voedingswaarde en genoeg proteïen bevat nie. Ek sal graag wil sien dat sanitêre doekies vrygestel word en alle babaprodukte, want nappies en melk is duur. En moenie vir my kom vertel ek moet minder kinders hê of moet borsvoed nie; nie almal kan borsvoed nie. Nou soe. LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onderwerpe­ waaroor hulle gesels.