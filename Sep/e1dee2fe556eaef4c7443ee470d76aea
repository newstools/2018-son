DIE verwagte nat toestande sal Saterdag ’n groot uitdaging vir die atlete wees wat aan die Suid-Afrikaanse veldloopbyeenkoms deelneem. Dié byeenkoms word by die Nelson Mandelabaai-Universiteit in Port Elizabeth gehou waar swaar reën oor die volgende paar dae verwag word. Daar sal van 07:30 tot 18:00 in die verskillende afdelings meegeding word. Ondanks die verwagte uitdagende toestande is die president van Oostelike Provinsie Atletiek, Selby Thabethe, baie opgewonde daaroor om die byeenkoms aan te bied. “Ons sien daarna uit om te kyk hoe byna 4 000 atlete in Port Elizabeth meeding. “Saam met die Nelson Mandelabaai-munisipaliteit is dit vir ons maklik om die byeenkoms aan te bied. “Atlete van 8 tot 90 jaar sal vir hul onderskeie provinsies deelneem. “Ons hoop die publiek ondersteun die byeenkoms,” het Thabethe gesê. Hy het bevestig die OP het 161 atlete ingeskryf. Hy hoop hulle kennis van die plaaslike toestande sal die OP help om sy man teen die land se beste atlete te staan. Die voorsitter van OP Veldloop, Attie Williams, meen Lochi Lochner (70 jaar en ouer) en Desmond Zibi (55 jaar en ouer) is die OP se grootste aanspraakmakers op ’n goue medalje. Noord-Gauteng en Sentraal-Gauteng sal weer daarna mik om die meeste medaljes in te oes. Hulle het sake verlede jaar met onderskeidelik 81 en 78 medaljes oorheers. – Atletiek SA