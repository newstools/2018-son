’N DONKER wolk het gister oor Klapmuts gehang toe twee mense dood en meer as tien beseer is in ’n ongeluk. Die ongeluk het omstreeks 07:30 op die R101 plaasgevind toe ’n taxi en ’n kar gebots het. Jeffrey “Oupa” Paraffien (49), wat die taxi bestuur het, het gister uit sy bed met Son gesels. Die oupa se een been is tydens die ongeluk beseer. Volgens Oupa Paraffien, wat byna tien jaar ’n driver is, het alles gou gebeur. Volgens hom was hy op pad om inwoners van Klapmuts werk toe te ry. Hy was agter ’n trok wat baie stadig gery het en hy besluit toe om te overtake. Die oom sweer daar was geen aankomende karre in die ander baan nie. “Ek was amper verby hom, toe besluit hy om die kar voor hom te overtake. Dis toe hy my tref.” Oupa Paraffien sê met piering-groot oë: “Die taxi het seker vier keer gerol! Almal is uit die taxi gegooi.” Volgens die geskokte drywer het die taxi op een van die oorledenes se kop beland. Dié man is ’n uitlander. Charlotte van Staden (43) was een van die passasiers in die taxi. Sy vertel: “Ons travel gewoonlik met Oupa Paraffien. Nie almal werk by dieselfde plek nie, maar almal werk op estates.” Van Staden se nek is in die ongeluk beseer. Sy sê toe Oupa Paraffien die trok overtake het, was sy besig om airtime op haar foon te sit. Die volgende oomblik het sy net twee stampe gevoel. “Toe ek my bewussyn herwin, het ek die mense op die gras langs die pad sien lê. Die taxi het bo-op die een se kop gelê. “Die ander is almal nog in die hospitaal.” Russel Meiring, woordvoerder vir ER24, bevestig ’n man en vrou was reeds dood toe reddingswerkers op die toneel aangekom het. Die 13 ander passasiers het ligte tot ernstige beserings opgedoen. Die oorsaak van die ongeluk word nog ondersoek.