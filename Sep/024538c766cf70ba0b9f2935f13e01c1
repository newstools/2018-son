ROBERTSON. – Al het die Bokke die All Blacks ’n lekker loesing gegee, bly dié laities groot supporters van die manne in swart. Hierdie groep outjies van die dorp kom elke dag ná skool bymekaar om rugby te speel. Dan verbeel hulle hulle is All Blacks. Hulle doen ook die haka – nes hulle droomspan. Jayban Davids, hul kaptein, sê hulle is nie ’n klomp draad­sitters nie. Hulle wil graag eendag die All Blacks in lewende lywe teen die Springbokke sien speel. Die knapies erken Saterdag se game was kliphard. Volgens hulle kon die manne in swart die game gewen het as Beauden Barrett net sy skopskoene aangehad het. “Ons was so gestres elke keer as Barrett vlak voor die pale mis geskop het,” gesels Davids en die ander kop onderstebo met Son. Hulle stem almal saam, die Bokke het in daardie laaste 10 minute kwaai verdedig en die All Blacks het hulle kanse weggegooi om die wedstryd te wen. “Die Springbokke het baie mooi gespeel. Ons is ook bly vir hulle oorwinning, maar ons glo die All Blacks gaan volgende keer met ’n ander game plan kom. Dan gaan hulle die Bokke ’n ding of twee wys,” sê Davids-hulle. Antonio Jaftha (10), die jongste lid van die groep, sê hy is bly om homself smiddae met rugby besig te hou. “Ek wil net soos my ander maats eendag ’n live game tussen die twee spanne gaan kyk,” praat Jaftha. Die outjies voeg by hulle sal nie ophou droom nie. Hulle elkeen glo hulle drome sal waar word.