DIE sterk kolflys van die Grens se krieketspan kan hom in staat stel om die T20-Afrikabeker-toernooi dié jaar te wen. Met Gihahn Cloete, Christiaan Jonker, Yaseen Vallie en Marco Marais in sy kolfspan sal Grens vandag se halfeindstryd teen Oostelikes vol vertroue kan aanpak. Boonop speel Grens op Buffalo Park, sy tuisveld in Oos-Londen. Grens is dus goed vertroud met wat dit verg om suksesvol op dié stadige blad te wees. Televisie “Ons kry nie gereeld groot wedstryde op ons tuisveld nie. “Om hier in die halfeindstryd betrokke te wees, is fantasties,” het Grens se afrigter, Frank Plaatjes, gesê. Plaatjes is ook bly daaroor dat vandag se twee halfeindstryde en môre se eindstryd op televisie uitgesaai word. “Dit gee ’n groter gehoor die kans om van ons opwindende spelers soos Marais in aksie te sien.” Marais is tot dusver verreweg die grootste lopiemaker in die reeks. Hy het 295 lopies in verlede naweek se groepwedstryde gemoker. Grens se sterk kolflys sal die 21-jarige bybreker Dyllan Matthews egter moet dophou. Hy het in die groepwedstryde nege paaltjies ingeoes en Buffalo Park se stadige blad kan ’n bondgenoot vir hom wees. “In T20-krieket voel ek heeltyd betrokke, want kolwers probeer gewoonlik ’n bybreker aanvat,” het Matthews gesê. “Ek voel ek het genoeg verskeidenheid in my boulwerk om met elke bal ’n paaltjie te neem. “Ons weet Grens het groot slaners, maar dit maak die beplanning om sy paaltjies te probeer neem nóg opwindender.” Die eindstryd begin môre 10:00 en die wenspan sal R300 000 ryker wees. TV: DStv se sportkanaal 202.