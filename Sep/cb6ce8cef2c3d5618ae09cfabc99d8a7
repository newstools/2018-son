DIE nuwe Chippa United-breier, Eric Tinkler, kla wel oor die wind, maar sit glad nie stil in die Baai nie. Tinkler het oorgeneem by Dan Malesela toe hy ná net drie wedstryde sy pos kwyt is. Tinkler het reeds een nederlaag agter die rug nadat sy ou klub Supersport United die Chilli Boys op 29 Augustus met 1-0 geklop het. Met die huidige internasionale wedstryde wat plaasvind, het Tinkler wel tyd om al sy slim planne aan die Chilli Boys af te smeer. Tinkler sê Chippa se huidige posisie op die PSL log (16de) is nie iets om oor te worry nie. “Wen ons twee wedstryde, is ons in die top-agt. Die PSL is só dat die top en bottom nie ver van mekaar is nie. Ons moet dus net aan die gang kom,” sê hy. Tinkler het aan Son gesê hy is besig om Chippa se verdediging vlymskerp te maak. “Ons het ’n probleem daar. Ons werk tans aan dinge soos hoe ons onsself opstel om corners en free kicks te verdedig. Dit is op die oomblik van ons swakste punte.” Hy sê hy voel die huidige breek is eintlik net wat hy nodig gehad het met die span. “Behalwe die verdediging werk ons nou aan ’n nuwe game plan en die implementering daarvan. “Sonder wedstrydoefening is dit nie altyd moontlik om te sien of dit werk nie, maar die tyd wat ons nou het, help.” Tinkler het steeds net twee doelwagters tot sy beskikking. Dis ook ’n probleem wat Malesela probeer oplos het voordat hy in die pad gesteek is. “Dis ’n bietjie van ’n krisis, want as een seerkry, het ons net een. Omdat die transfer window toe is, het ons eerder twee spelers op trial laat kom.”