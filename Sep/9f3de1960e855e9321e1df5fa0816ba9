GISTERAAND was die wange nat sommer nog voordat mense Son se pre-screening van Ellen: The Ellen Pakkies Story­ gekyk het. Salome Damon-Johansen het voor die vertoning met mense gedeel hoe sy jare lank verslaaf was aan tik. Die pre-screening is by die Ster-Kinekor in Liberty Promenade, Mitchells Plain, gehou. Die Kaapse diva het vertel hoe die dwelm haar lewe en liggaam beïnvloed het: “Ek het baie van my tande verloor en tot vandag is my geheue sleg. Ek vergeet baie. My immuunstelsel was ook baie af.” Maar daar was lig aan die einde van Salome se donker tiktonnel. Die sangeres vertel: “Hierdie jaar vier ek my agste jaar dat ek skoon is van tik. “Ek ken baie mense wat nog steeds op die dwelm is. Ek hoop die movie sal diegene wat op tik is, inspireer om die dwelm te los. Dis besig om ons mense te vernietig.” Jill Levenberg, wat die rol van Ellen vertolk, was ook daar. Die fliek open vandag by alle Ster-Kinekors landwyd. Vat jou hele familie en gaan kyk dié briljante Suid-Afrikaanse fliek!