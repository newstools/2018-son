DIS in ons roots ... Meer as 100 senior burgers van oor die hele Plain het op Erfenisdag opgedress in hulle tradisionele beste om in die Rocklands Civic Centre hulle erfenis te vier. Mense het soos klopse, Indians en Khoisan aan­getrek. Daar was selfs ’n cowgirl! Die anties en uncles se leuse was beslis “oud maar nog lank nie koud”. Hulle het onder meer gewys hoe lekker hulle nog hulle biscuit kan skud. Om die dag nog opwindender te maak, kon anties in ’n modelkompetisie hulle beauty afshow. Joan Rossouw, die organiseerder, sê dis haar missie om senior burgers sulke geleenthede te gee wat hulle gate uit kan geniet. “Hulle is after all die mense wat ons erfenis dra.” Rossouw sê hulle het ook tradisionele kosse soos potgroente, pens en pootjies, boerewors rolls en bobotie voorgesit. “Dis om hulle terug te vat na hulle dae toe.” Beatrice Nelson (82) van Rocklands was die oudste onder die lot. Nelson glo dit is belangrik dat ’n mens jou erfenis onthou. “Die youngsters vergeet van waar hulle kom. “Dis ons plig om seker te maak hulle kan dit weer aan hulle nageslag oordra.”  