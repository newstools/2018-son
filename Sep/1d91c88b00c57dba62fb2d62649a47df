TWEE taxi drivers is die naweek in verskillende skietvoorvalle geteiken. In die jongste voorval is Moegamat Alcarne, ’n driver van Factretron, gisteroggend in sy taxi geskiet. Volgens Zainulabideen van der Schyff, woordvoerder van die gemeenskapspolisiëringsforum, is die man gewond en per ambulans­ hospitaal toe geneem. Die voorval het in Alba­core-straat gebeur. Niemand is nog in verband met die voorval gearresteer nie. Honderde inwoners van Factreton het gistermiddag die strate ingevaar. Hulle het tot by al die misdaad-hotspots ge-march. Die omgekrapte inwoners soek meer polisielede in hulle gebied, wat die laaste tyd erg deur bendegeweld geteister word. Inwoners van Factreton het twee weke gelede ook betoog teen die bendegeweld en Voortrekkerweg ure geblokkeer. Volgens lt.kol. Andrè Traut, ’n polisiewoordvoerder, word ’n saak van poging tot moord ondersoek. In die ander voorval is ’n taxidrywer in Kampsbaai doodgeskiet. Volgens Traut is ’n 45-jarige verdagte vir dié moord gearresteer. “Ons vermoed dit was ’n taxiverwante skietery of ’n rooftog. Drie mans het omstreeks 18:00 in Victoria­straat die taxi genader. “ ’n Stryery het plaasgevind en die taxi driver is noodlottig gewond.”