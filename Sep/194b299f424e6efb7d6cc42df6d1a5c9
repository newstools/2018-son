VERSTOMMEND, ongelooflik, fabelagtig, geskiedkundig en terselfdertyd asemrowend! Dis al hoe Suid-Afrika se merkwaardige oorwinning met 36-34 gister oor Nieu-Seeland in Wellington beskryf kan word. Die Springbokke het byna die onmoontlik reggekry en beslis vir die grootste opskudding in baie jare van toetse tussen Suid-Afrika en Nieu-Seeland gesorg. Niemand het Siya Kolisi (kaptein) en sy manne ’n kat se kans gegee om die All Blacks in hul agterplaas te klop nie. Maar Kolisi se span het die hele rugbywêreld verkeerd bewys deur die wêreldkampioen in ’n rillertoets in die koekblik (die Westpac- stadion) te skok. Dit was soos ’n sprokiesverhaal. Gister se game was die sewende tussen dié twee spanne op dié veld. Die Bokke het nog nooit daar gewen nie. Die laaste keer dat die Bokke in Nieu-Seeland gewen het, was in 2009 in Hamilton. Perfek Dié sege was ook broodnodig vir die Bokke voor volgende jaar se Wêreldbeker-toernooi. Gister het Rassie Erasmus (afrigter) se span met ’n uitmuntende vertoning vorendag gekom. Dit was nie altyd perfek nie. Van die spelers het by tye foute begaan. Dit was egter goed genoeg om die magtige manne in swart ore aan te sit. Die All Blacks het ses drieë teenoor die Bokke se vyf gedruk. En as Beauden Barrett, die All Black-losskakel, nie met vier doelskoppe mis gekorrel het nie, kon die Kiwi’s dié een ook gewen het. Die Bokke het egter verdien om die game te wen. Hulle was vroeg in die game reeds met 0-12 agter en dinge het nie goed gelyk nie. Die besoekers het teruggeveg en was met die rustyd met 24-17 voor. Hulle het voortgegaan om 36 punte teen die All Blacks op te stapel. Dit is tot nog toe die meeste wat deur ’n Springbok-span in Nieu-Seeland aangeteken is. Daarna het Steve Hansen (afrigter) se manne verwoed aangeval. Die Bokke het soos besetenes verdedig. Hulle het ’n allemintige 226 duikslae uitgevoer om die geweldige aanslag van die manne in swart af te weer. In die tweede helfte moes die Bokke boonop vir tien minute met net 14 spelers klaarkom toe Willie le Roux gegeelkaart is. Die agterlyn was heeltemal ontwrig met Lukhanyo Am en Damian de Allende wat die veld weens beserings moes verlaat het. Dié twee is deur onderskeidelik Cheslin Kolbe en Elton Jantjies vervang. Dit was dus ’n helse spanpoging wat tot die Bokke se epiese sege gelei het. Puntemakers: SUID-AFRIKA – drieë: Aphiwe Dyantyi (2), Willie le Roux, Malcolm Marx, Cheslin Kolbe; doelskoppe: Handré Pollard (4); strafdoel: Pollard. NIEU-SEELAND – drieë: Jordie Barrett Aaron Smith, Rieko Ioane (2), Codie Taylor, Ardie Savea; doelskoppe: Beauden Barrett (2).