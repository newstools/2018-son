’N HELE 22 jaar het ’n plaaswerker ’n ryk druiweboer se kinders opgepas en grootgemaak. Nou moer die boer háár kinders uit haar huisie op sy plaas. Hanna Paulse (54) sê haar pa was ’n werker op die plaas Irene in Noorder-Paarl. Haar man het ook tot sy dood daar gewerk. Irene is een van nege plase in die JDK-groep. Paulse sê haar drie kinders ken net die plaashuis waarin hulle grootgeword het, maar die boer wil hulle nie daar hê nie. “My dogter, Elzaan (27), en haar kind, Tashnay (4), bly by my. Die huis se huur word elke maand betaal, maar as jy nie ’n werker op die plaas is nie, moet jy bo-op dit rent betaal.” Paulse se oudste seun, Ivan (34), is uit die huis gesit omdat hulle nie meer die huur wou betaal nie. Ná die uitsetting het Ivan die plaas verlaat. Elzaan se boyfriend, Tashwell Karolisen (23), het ná matriek as seisoenwerker vir JDK gewerk. Hy het nou ’n ander werk by ’n maatskappy wat groente verpak, maar slaap nog af en toe daar oor. Volgens Tashwell het die plaasbestuur hom ingelig dat hy sy kind net Maandae tot Vrydae tussen 16:00 tot 20:00 mag sien en Saterdae tot 22:00. Tashwell sê hy het Maandagaand daar oorgeslaap. “Ons het wakker geword, toe is die sekerheidswagte gewapen met guns en batons reeds in die huis. “Hulle het die gun op my gerig en gesê ek moet uit. Ek wou net eers my klere aantrek, toe begin hulle my slaan. Toe my meisie wou keer, is sy met die baton aangerand. “My kind en antie Hanna was so getraumatiseer.” Hanna sê sy het Ivan gevra om haar dokter toe te neem, maar sy moes in die hoofstraat vir hom gaan wag omdat hy ook mos die huis belet is. Sy sê haar ander seun is al jare gelede van die plaas af weggejaag. Dié seun het geswerf en later in die tronk geëindig. “Ek meen maar. Ek het dan sý kinders grootgemaak. Nou wil hy op my oudag mý kinders van my skei.” Elzaan is ál een wat nog op die plaas werk. Vrek Die huur, krag en crèche-geld word elke week van haar R700-loon afgetrek. Sy sê haar grootouers en haar pa het hulle “vrek gewerk” op die plaas. “Dít is die dankie wat my ma nou kry.” Niemand van JDK of die bestuur van Irene was al by Hanna se huis nie. Burger Valentine, die bestuurder van Irene, wou by navraag geen kommentaar lewer nie. “Ons (JDK) stel nie belang om enigiets vir julle te sê nie.”