CANELO Álvarez gaan Sondagoggend (SA tyd) veel aggressiewer wees wanneer hy teen Gennady Golovkin deur die toue klim. Dié waarskuwing kom van die promotor Don Chargin oor die langverwagte herontmoeting tussen die wêreld se twee beste middelgewigboksers. Gennady, ook bekend as GGG, was laas September hoogs teleurgesteld toe hy gelykop teen Álvarez geboks het. Hy het met heelwat kenners saamgestem dat hý die geveg gewen het. Die uitslag is bepaal deur ’n skokkende telkaart van die beoordelaar Adelaide Byrd. Mense wêreldwyd het ’n eiertjie gelê oor Byrd se vrot scorekeeping. Álvarez is vroeër vanjaar vir ses maande geskors omdat hy twee toetse vir verbode middels gedop het. Tog meen Chargin dit gaan ’n “nuwe” Álvarez wees wat sy lyf 100% op die spel gaan plaas. “Hy gaan dié keer aggressiewer wees. “Ek hou van Canelo se beweging – hy weet wanneer om aggressief te wees en wanneer om terug te hou. “Canelo glo self hy moes in die eerste geveg aggressiewer gewees het. “Nadat ek die eerste geveg gesien het, het ek geglo GGG het die voordeel van die twyfel gehad, maar nadat ek twee of drie keer na die geveg gekyk het, het die verskil tussen die twee ál kleiner geword. “Dis waarom ek nie kan wag vir die herontmoeting nie. Ek weet Canelo het baie uit daardie eerste geveg geleer. Ek glo hy gaan dié keer met punte wen,” het Chargin bygevoeg. – The Telegraph