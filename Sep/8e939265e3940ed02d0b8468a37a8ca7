DIT is die beste kans wat Suid-Afrika se vrouekrieketspan nog gehad het om ’n reeks in die Wes-Indiese Eilande te wen. Só meen Hilton Moreeng, die Proteas se afrigter, oor die derde en beslissende eendaagse wedstryd wat vandag in Bridgetown, Barbados, gespeel word. Suid-Afrika kan nie meer die reeks verloor nie, want hy het die eerste ODI met 40 lopies gewen. Die tweede wedstryd het egter Woensdagaand doodgereën nadat die Proteas tot 177/8 in 38 beurte gevorder het. “Ons het nog nooit ’n reeks hier gewen nie, maar het die skietgoed om dit nou te doen. “Om te wen sal ons egter baie goed moet speel. Ons moet seker maak ons kry die basiese aspekte onder die knie. “Die speeltoestande is nie meer vir ons ’n probleem nie. Ons moet egter seker maak ons gebruik ons vaardighede soos dit hoort. “In Woensdag se wedstryd het ons kolwers nie groot beurte gespeel soos hulle moes nie. “Die meeste kolwers het hulle ingespeel, maar toe nie voortgegaan om groot tellings te verseker nie. Troefkaart “Ons moenie die teenstanders só herstelkans gee nie. “Dit kan ons duur te staan kom,” het Moreeng verduidelik. Hy was wel vol lof vir die kaptein, Dané van Niekerk (53, 3x4, 1x6), en die onderkaptein, Chloe Tryon (37, 2x4), se vennootskap van 67 lopies om die vyfde paaltjie. Van Niekerk se goeie kolfpeil sal ’n troefkaart vir die Proteas in die beslissende stryd wees.