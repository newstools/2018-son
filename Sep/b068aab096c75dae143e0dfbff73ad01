SARON. – Drug merts wat uit die stad wyk platteland toe, het híér op hul moer kom kry. Son het onlangs berig oor drug-gebruik wat selfs onder laerskoolkinders posvat. Hubert Lesch, skoolhoof, het vertel hoe leerders by Saron Primêr dik gerook van dagga by die skool onnies en ander leerders terroriseer. Die toestroming word glo toegeskryf aan bendeoorloë in die stad wat merts ander weivelde laat begin soek het. Cops het Saterdag ’n klopjag by ’n huis in Hopland gedoen en beslag gelê op tik, dagga, kontant en ’n skaal die grootte van ’n selfoon. Die waarde van die drugs beloop ongeveer R84 000. Die tipe dagga waarop beslag gelê is, staan bekend as “kaas” en “indoor” – glo skaars en duur. “Kaas” is ’n saamgeperste blokkie dagga wat in ’n klein plastieksakkie verpak word. ’n Bron vertel as ‘kaas’ jou kop skiet, bly jy die hele dag high. Dis omtrent twee keer duurder as tik. Hy vertel ook dat die plaaslike merts nie happy is oor die stadsjapie-merts nou oorvat en al hulle customers steel nie. Kapt. Lillian Patience, bevelvoerder van die polisiestasie, sê: “Ons het inligting uit die gemeenskap gekry oor ’n sekere huis waar dwelms inkom van buite.” ’n Lasbrief is bekom om die perseel te deursoek en die cops het toe op die items beslag gelê. “Ons kinders gaan ten gronde oor dwelms. Smokkelaars van buite moet note vat dat hulle nie hier kan kom nesskop nie.” Vyf mans tussen die ouderdom van 25 en 60 jaar is gearresteer. Twee bekende vroue in die dorp van onderskeidelik 29 en 31 jaar is tans saam met die mans in aanhouding. Hulle sal binnekort in die hof in Tulbagh verskyn.