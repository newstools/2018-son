DIE Southern Kings-heelagter Michael Botha skrik nie vir die Glasgow Warriors nie – veral nie met sy skooltjommie en ’n voormalige Springbok aan sy kant nie. Botha (21), van Matatiele, lyk na die Kings se nuutste talent en dit ná net twee wedstryde. Die woelige heelagter het op Selborne College in Oos-Londen begin naam maak met sy vaart. Hy het ook Grens in die Cravenweek verteenwoordig voordat hy by die OP-Olifante aangesluit het. Botha het eintlik min rugby gespeel in sy kort tyd in die Baai. Hy het ’n paar wedstryde vir die OP gespeel in die SuperSport Challenge en is toe deur die Kings gekontrakteer. “Ja, ek is vinnig in groot rugby gegooi, maar ek het Bjorn Basson en my voormalige Grens-spanmaat Yaw Penxe wat my bystaan. “Met hulle langs my voel ek enige iets is moontlik,” sê hy. Botha het met sy debuut teen Zebre reeds sy eerste drie gedruk en soek meer. “Glasgow gaan moeilik wees, maar ons is gereed.” Die Kings pak Glasgow Saterdag in die Nelson Mandela-Universiteit-stadion.