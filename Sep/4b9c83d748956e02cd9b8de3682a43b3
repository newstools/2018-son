WEST Lake is uiteindelik as die Northern Areas Football Association (Nafa) se Premierliga-kampioen gekroon. Dit nadat West Lake Shamrocks Sondag op die Fairview-sportterrein met 2-0 geklop het. West Lake het gehoop hy kon al laas week die titel verseker het, maar Hotspurs was nog kwaai in die running met agtereenvolgende seges. Die Spurs-troepe dink hulle is al laas week as kampioen gekroon. Die West Lake-kaptein, Brendon Johnson, sê die span is verheug om die titel te verower. “Dit is wonderlik om ná so ’n lang seisoen bo te eindig, veral nadat ons verlede seisoen net-net nie die trofee gewen het nie,” sê hy. Shamrocks het wel West Lake ’n bietjie laat sukkel vir sy oorwinning. “Ek voel ons moes beter speel in die wedstryd. Iets was effe anders. Die span het nie so goed gespeel soos in ons vorige stryde nie.” West Lake sal eers die Liga-trofee ná sy laaste wedstryd ontvang. “Ons sal nou ’n bietjie moet wag vir die trofee, want ons laaste wedstryd sal eers oor twee weke plaasvind.” Johnson sê hulle sal die seisoen wel op ’n hoë noot wil afsluit. “Ons moet probeer om ook in die laaste wedstryd goed te vertoon en dit ook te wen. Dit sal net die regte manier wees om die seisoen af te sluit.” Die fokus verskuif nou na die Mala Moodaley-uitkloptoernooi se halfeindronde, maar West Lake gaan dié double misloop. West Lake het reeds in die vorige ronde uitgeval. Park United en Helenvale word in die Northerns as die gunstelinge vir Nafa se gesogte­ uitkloptitel beskou. 