’N VROU van Kensington in die Baai is so bang oor die dreigemente teen haar dat sy met haar man se slagtersmes langs haar slaap. Sy sê die omstrede Facebook post waarin swart mense beledig is, word soos ’n rollende sneeubal al hoe groter. Nou is Estelle Maritz (39) se gesig op ál wat ’n Facebook-groep is omdat mense soek na dié “racist p**s”. Maritz verduidelik dis ’n ou Facebook-profiel van haar en sy gebruik dit sedert laas jaar glad nie meer nie. Sy sê sy kan nie eens die password onthou nie. Maritz voeg by: “Verlede jaar was my selfoon gebreek en die man wat dit sou regmaak, het gesê dis stukkend en hy kan dit nie fix nie.” Daarom het sy in November verlede jaar al ’n ander Facebook-rekening geopen. Saterdag was daar ’n geval by die Greenacres-winkelsentrum waar ’n ou sy girlfriend in die nek gesteek het. Vroeër die jaar was daar ook skietvoorvalle en rooftogte by die einste mall. Sondag het die volgende comment op ’n groep genaamd “SiyancedAna nge jobs zase Pe” onder haar naam verskyn: “Whoever allowed black people at Green­acres Shopping Centre made a huge mistake. Now we don’t feel safe at malls because of them. They’re just shooting everywhere but they have Korsten to shop in.” Die comment het baie mense omgekrap en comments soos “Jou p**s f*kk*n arm boer”, “Jou ma se p**s”, “F*ck you bloody racist ass”, en “wish to know your place, f*ck your nose to bleed” is haar toegesnou. Maritz sê sy’t die tyd van die post nie geld op haar foon gehad vir Facebook nie en iemand wat haar ken, het haar gebel en in kennis gestel van wat in die sosiale media gesê word. “Ek is so bang vir my lewe, ek kan nie slaap in die aande nie. Ek het ’n gholfstok by die deur, ’n plank by die venster en ek slaap met my man se mes by my in die kamer. Ek kan nie so lewe nie,” sê dié gemeenskapswerker en barmhartige. Maritz sê sy is alles behalwe ’n rassis. “Dis nie ek wat dit geskryf het nie. Ek kyk dan agter (nie-wit) kinders en gee hulle kos en help hulle met hul probleme. Van hulle het tot al by my slaapplek kom soek. “Ek het onlangs 300 kinders in Jacksonville gehelp en met hulle gewerk – as ek so ’n groot rassis was, sou ek nie dit gedoen het nie. Nou sê mense op Facebook hulle gaan my dik slaan en my kom kry – my gesig is oral. “Die tale waarin van die posts is, kan ek nie eens verstaan nie. Ek vra heeltyd om verskoning en ek kan nie die stres hanteer nie,” voeg Maritz by.