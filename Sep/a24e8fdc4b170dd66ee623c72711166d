’N MAN (24) van Steenberg is gisteroggend op pad werk toe deur twee mans op ’n motorfiets met ’n vuurwapen gedreig en beroof. Die voorval het omstreeks 06:30 gebeur in Joe Marks-boulevard – nie ver van die polisiestasie af nie. Die man is van sy selfoon en wallet beroof. Die geskokte man het op Facebook gesê: “Een van die mans het my met ’n gun genader. “Hy het gesê ek moet alles wat ek het vir hom gee. Ek het my selfoon en wallet vir hulle gegooi en toe hardloop ek weg. “Ek was so bang. Ek het verby my huis gehardloop, want ek wou nie hê hulle moet weet waar ek woon nie.” Moskee Volgens sy vrou was daar nog ’n man by die polisiestasie wat ook beroof is deur dieselfde twee mans toe hulle ’n saak gaan maak het. Die man is gisteroggend by die moskee in Concert Boulevard deur die twee mans op ’n motorfiets beroof. Nog ’n ontstelde inwoner beweer sy is ook al deur twee mans op ’n motorfiets in Peter Charles-straat beroof. Die inwoners beweer die mans het ook al verskeie leerders beroof. Konst. Wesley Twigg, ’n polisiewoordvoerder, het bevestig dat ’n saak van gewapende roof geopen is. “Die verdagtes het van die toneel gevlug en is nog nie gearresteer nie,” het Twigg gesê.