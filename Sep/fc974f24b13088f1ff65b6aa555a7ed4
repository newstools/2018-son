MANCHESTER City se Champions League-nederlaag van 1-2 teen Olympique Lyon het meer as net skokgolwe deur die sokkerwêreld gestuur. Dit het ook Pep Guardiola, die City-bestuurder, se dogter Valentina omtrent laat tjank nadat dié Premierliga-kam­pioen in die Etihad in die verleentheid gestel is. Gelukkig was Guardiola, wat die wedstryd van die boonste pawiljoen moes aanskou weens ’n skorsing wat hy uitdien, byderhand om sy dogter te troos. Die Spanjaard se vrou, Cristina, en seun, Màrius, was ook teenwoordig om die Citizens se treurmare te aanskou. Dis duidelik dat Guardiola erg geïrriteerd was toe sy span twee sagte doele ingelek het ná blapse in sy verdedigingslinie deur Delph en Fernandinho. City se spelers kan verseker wees dat Guardiola nié dieselfde simpatie teenoor hulle sal toon nie. Bernardo Silva het die tuisspan tydelike hoop verskaf met sy doel in die tweede helfte. Guardiola se span het desperaat probeer gelyk trek, maar die besoekers van Frankryk was ook rotsvas in hulle verdedigingslinie. Dis ook veilig om te sê City het nié verwag Lyon sou met só ’n aanvallende en begeesterde vertoning vorendag kom nie. Boonop was City se sterspelers, soos Leroy Sané en David Silva, nie op dreef nie. Hulle het skeef gekorrel en kon nie die teiken vind nie. Dis ook Lyon se grootste pres­tasie in sy Champion League-geskiedenis. – Reuters