DIE een wat die naweek ’n rugbyspeler doodgesteek het, loop steeds vry rond. Nolan Gertse se familie het sy lyk gister in die Malmesbury-lykhuis gaan uitken. Gertse, ’n lid van die Swellendam-rugbyklub, is Saterdagoggend by ’n boys-reünie buite die nagklub Rumours in Malmes­bury doodgesteek. Van sy spanmaats het ook beserings opgedoen nadat ’n helse fight tussen die rugbyspelers en ander mense by die klub uitgebreek het. Beïndruk Volgens Gertse se skoonbroer, Gushin Willemse, het die ondersoekbeampte hulle gister na die lykhuis vergesel, maar nog geen positiewe nuus oor die ondersoek gehad nie. Willemse het aan Son gesê hulle weet steeds nie watter beserings Gertse opgedoen het nie. “Ons is nog net daar waar ons was. Die polisie het nog geen verklarings geneem van sy vriende wat saam met hom was nie.” Willemse is nie beïndruk met die polisie se diens nie. ’n Woordvoerder van die polisie, lt.kol. Andrè Traut, het gesê: “Die voorval het Saterdag om en by 03:00 buite ’n nagklub in Papawerstraat gebeur.” Hy het bevestig Gertse is met ’n skerp voorwerp in die bors gesteek.