SARON. – Sy sien daarna uit om volgende maand 100 jaar oud te word. Tog het ouma Maria Vi­sagie verlede week gedog sy gaan dit nie maak nie. ’n Voertuig het haar omgery. Dié gryse tante, wat steeds perdfris, gesond en op die been is, is baie lief vir die veld. Sy was daai dag juis op pad om te gaan hout haal. Ant Maria het ’n geheue soos ’n computer en kan presies sê wanneer wat gebeur het. Dis juis danksy haar kristalhelder geheue dat sy ’n goeie beskrywing kon gee van die bakkie wat haar omgery het en die registrasienommer kon onthou. Sy vertel: “Ek het op die sypaadjie gestap en seker gemaak ek is nie in die verkeer se pad nie. “My gesondheid is goed, maar my sig en gehoor is nie meer so lekker nie. “Toe kom die bakkie reguit op my afgepyl en stamp my op die sypaadjie dat ek doer anderkant onder ’n hout­reling te lande kom. “Die bakkie het net aangery. “Die man het nie eens kom kyk of ek dalk seergekry het nie. “Twee honde het van ’n huis af aangehardloop gekom, seker om te kyk of hulle nie my wonde kan kom lek nie. “Ek het maar op my eie aangesukkel.” Net haar arm was seer, maar sy begin nou pyne in haar heup kry. “ ’n Man het my verlede jaar ook amper in die veld oorval. “Toe sê ek sommer vir hom as ek nou my selfoon uithaal en die polisie bel, kom daar probleme vir hom. “Die plan het gewerk – al het ek nog nooit ’n selfoon besit nie.” Ouma Maria het tot by die polisiestasie gestap om ’n klag in te dien, maar het toe besluit om die booswig maar aan die genade van die hemelse Vader oor te laat. Sy reken dis dalk nie meer ’n goeie idee om alleen in die veld rond te drentel nie.