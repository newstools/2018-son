OUERS, onnies en lede van die skoolbeheerliggaam van die Laerskool Helenvale in die Baaise noordelike gebiede het verlede week ge-march teen die geweld in hul area. Daar is talle rooftogte en skietery wat voorkom in die omtrek van die skool. Leerders en onderwysers vrees vir hul lewe. Die groep het eers ’n gebed gedoen en toe vanaf die skool in Kobusweg gestap tot by die Helenvale Resource Centre. Hulle het plakkate met hul griewe daarop vasgehou. Sophie Frans, voorsitter van die beheerliggaam, sê die ongelukkigheid gaan veral oor die impak wat die geweld en misdaad op die skoolkinders het. “Ons onderwysers probeer om ons kinders akademies te laat groei, maar daar is altyd (roof)voorvalle wanneer hulle skool toe kom. “Die skolierpatrollie is nie veilig nie. Daar is leerders wat so ver as Helenvale Uitbreiding 5 bly en hulle moet skool toe loop.” Soggens is daar ouers wat saam met hulle stap, en dit word die “skoolbus” genoem. Die ouers voel self onveilig. Hulle vrees is dat daar enige tyd geweld kan uitbreek. “Die onderwysers kan nie met die kinders werk nie. Hulle skrik as hulle enige (harde) geluid hoor, want hulle voel bang. Die onderwysers voel ook onveilig. “Wanneer daar byvoorbeeld ’n skietvoorval is, hardloop ouers die hekke oop en soek hulle kinders. Daar is sekere kinders wat dit al gesien gebeur het. “Die onderwysers sukkel dan met die kinders, want hulle is nie hulself nie,” sê Frans. Verder kom daar ook nie maatskaplike werkers na die skool toe om die kinders berading te gee nie omdat hulle weier om in so ’n gevaarlike area in te kom. Die hoof van Laerskool Helenvale, Patrick Palmer, wou nie kommentaar lewer nie.