DIE ANC in die Wes-Kaap reken die DA kyk vroue mis en stel daarom net mans in sleutelposte aan. Die ANC-voorsitter in die provinsie, Khaya Magaxa, sê hy is nie verbaas dat Alan Winde die DA se premierskandidaat vir volgende jaar se verkiesing is nie. Volgens Magaxa is ’n faksie van die swart DA-leier in die Wes-Kaap, Bonginkosi Madikizela, uit die bus gegooi om Winde se pad na die premierskap ’n easy ride te maak. Magaxa sê dis ’n bewys dat die liberale wit kabaal steeds baas van die DA-plaas is. Hy meen Madikizela moet bedank, want “die DA het nou gewys ’n swart man is net goed genoeg om stemme vir die party te kry”. “Dis ’n baie slegte boodskap – ook aan die meerderheid bruin inwoners van die provinsie – dat nie een van hulle goed genoeg is om premier te word nie.” Hy voel ook Mmusi Maimane, nasionale DA-leier, is ’n puppet wie se toutjies deur die DA getrek word. “Maimane kon nie eens woorde vind om te verduidelik hoekom hy uit die race om premier onttrek het nie.”