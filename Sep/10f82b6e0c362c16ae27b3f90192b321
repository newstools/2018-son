DAAR is dalk ’n koninklike broodjie in die oondjie. Skinderbekke fluister Meghan Markle (37) verwag haar en prins Harry se eersteling. Die twee is in Mei getroud en Harry word Saterdag 34. Die hertog en hertogin van Sussex was die naweek uit en mense het gesê dit lyk of die voormalige ak­trise swanger is. Sy het ’n blou rok aangehad met valletjies by die maag. Die Britse media het bespiegel sy probeer ’n boepie verbloem. Ek het eers gedink dis niks anders as ’n geskinder nie. Nou dink ek anders, want ek sien op Channel24 Meghan se mammie, die social worker Doria Ragland, woon nanny-klasse by. Volgens Daily Star lyk dit of ant Doria regmaak vir haar kleinkind, want sy leer nou oor borsvoeding, basiese baba­sorg, CPR en ander noodhulp. Dit klink vir my baie soos ’n trotse antie wat nie kan wag om ouma te word nie ...