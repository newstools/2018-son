DIE Westelike Provinsie het gister sommer ordentlik gewys­ waarom hy die verdedigende Curriebeker-kampioen is. John Dobson (afrigter) se span het sy onoorwonne rekord behou deur die tot dusver onoorwonne Goue Leeus met 65-38 op Ellispark in Johannesburg af te slag. Die Streeptruie het altesaam nege drieë teenoor die vyf van die Goue Leeus gedruk. Die Kapenaars het in die eerste helfte die bonuspunt verseker deur vyf drieë aan te teken. In die rustyd was hulle reeds met 39-10 voor. Driehoek Die WP se voor- en agterspelers het deurgaans goed gekombineer en met voortreflike rugby vorendag gekom. Dit was veral die samespel van die agterste driehoek van Dillyn Leyds, Sergeal Petersen en SP Marais wat beïndruk het. Leyds het kringe om die Leeus se agterspelers gehardloop en is welverdiend as die speler van die wedstryd aangewys. Voorlangs het die haker Scarra Ntubeni, sowel as die losvoorspelers Juarno Augustus en Kobus van Dyk die oog gevang met hulle woelige inklimspel. Die Leeus het by tye met onder­nemende rugby vorendag gekom, maar foute op kritieke tye begaan wat hulle gekniehalter het. Marvin Orie (kaptein) se span het in die tweede helfte teruggeveg en is met ’n strafdrie beloon van ’n rolmaalbeweging van ’n lynstaan. Dit was nadat die besoekers se Ernst van Rhyn met ’n geelkaart van die veld gestuur is. Die Leeus het die situasie uitgebuit en in dié tyd twee drieë gedruk. Die besoekers het egter op die dag eenvoudig net te veel skietgoed vir die tuisspan gehad. Puntemakers: GOUE LEEUS – drieë: James Venter, Pieter Jansen, Hacjivah Dayimani, Leon Massyn; strafdrie; doelskoppe: Shaun Reynolds (4); strafdoel: Reynolds.