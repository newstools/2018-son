DÉJÀ vu vir Boland. ’n Jaar nadat die Global T20 League­ afgestel is, sal Boland Dinsdag weer gasheer van ’n span in die nuwe T20-kompetisie wees. Al word die amptelike aankondiging eers Dinsdag gedoen, word daar in die wandelgange van die Boland Krieketunie in die Paarl omtrent gedans. Alle aanduidinge is dat Krieket Suid-Afrika die Boland se hoofkwartier, Eurolux Bolandpark, as die gasheerstadion sal aankondig. Nóg James Fortuin, CEO van die unie, nóg die president, Angelo Carolissen, wou gister ’n woord rep. Maar Son op Sondag het betroubaar verneem dat Boland in sy bod-aansoek aan die streng kriteria voldoen het. Die toekenning van die franchise aan Boland kom ’n jaar nadat die Indiese aktrise Preity Zinta en haar Stellenbosch Kings-T20-span die deur gewys is. Dit volg ’n besluit deur KSA om die Global T20 League te skraap. Zinta en sewe van die eienaars van die spanne wat aan die Global T20 League sou deelneem, is glo uitbetaal vir die geld wat hulle in die spanne belê het. Zinta is ook mede-eienaar van die Kings XI Punjab in die IPL. Die afstel van die Global T20 League het tot groot ongelukkigheid gelei met die franchise-eienaars wat behoorlik teen KSA uitgevaar het. Bedank Van die eienaars dreig steeds met regstappe om ’n stokkie voor vanjaar se toernooi te steek. Haroon Lorgat, KSA se voormalige uitvoerende hoof, het te midde van die debakel ook uit sy pos bedank. KSA het glo byna R180 miljoen met die afstel van die Global T20-liga verloor. Chris Nenzani, KSA se president, het bevestig dat die T20-kompetisie op 9 November sal begin met die eindstryd wat op 16 Desember beslis sal word. Die aankondiging oor die ander gasheerstadions, wat Nuweland insluit, sal na verwagting ook Dinsdag gedoen word. Centurion, Johannesburg, Port Elizabeth en Durban se plekke in die nuwe kompetisie is ook glo verseker. Die kontraktering van spelers sal binnekort begin word.