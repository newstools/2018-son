DIE begaafde gospelsanger Johnny Davids se album is binnekort op die rakke. Johnny se CD Cornerstone word op 7 Oktober by Amazing Grace Ministries in Kitchener-straat 24, Parow, uitgereik. Toegang vir die launch is gratis. Hy vertel trots die titel spruit uit die hoeksteen wat die Here vir hom is. Al 12 oorspronklike liedjies het uit Johnny se pen gekom met behulp van baie begaafde musikante. Johnny is deesdae ’n Kapenaar, maar sy wortels lê nog diep in Narraville, Walvisbaai. Die sanger sê die Here het dit in sy hart gelê om ’n persentasie van sy fooi te skenk aan ’n behoeftige organisasie, skool of individue in die betrokke gemeenskap. Hy vertel die Here het sy lewe totaal en al omgekeer toe hy en Vivian Molauly in 2003 kykNET se Zing!-kompetisie gewen het. Johnny is bekend as aanbieder van Kwêla op kykNET. Hy gebruik ook daai goue stem as rugby- en krieketkommentator op SuperSport. Hy het ook onlangs ’n Mediaveertjie van die ATKV ontvang as die beste aanbieder van ’n joernaalprogram in 2018. Johnny se album sal beskikbaar wees by die CD launch, asook by CUM Books en Musica. Vir besprekings kan jy Liezel Davids kontak by 021 558 0883 of 082 712 6827. Jy kan ook ’n e-pos stuur aan liezeldavids@mweb.co.za.