“HOU op om ons kinders­ te verkrag.” Só lui een van die plakkate wat ’n woedende betoger die afgelope week buite die Humansdorp-hof vasgehou het. Dié gemeenskapslede van St. Francisbaai was daar toe die vermeende verkragter van ’n 19 maande oue meisie verskyn het. Die meisie is só erg verniel dat sy intussen ’n reconstructive operasie moes ondergaan. Die voorval het op 12 September in Zwelitsha by Sea Vista in St. Francisbaai plaasgevind. Die baba is in die sorg van haar oppasser gelos toe sy “verdwyn” het. Iemand het die bebloede baba later in die bosse gekry. Daar is met haar na die hospitaal gejaag waar sy geopereer is. Nozuka Ntshota, organiseerder van gister se betoging, sê die gemeenskap is moeg daarvoor dat onskuldige kinders verkrag word. “As die vermeende verkragter borgtog kry, is al die kinders in die gemeenskap onveilig, want hy kan dit weer doen.” Die ma van die baba was gister nog te emosioneel om met Son te praat oor die voorval of oor haar dogter­ se toestand. Die ouma, wat nie geïdentifiseer mag word nie om die baba se identiteit te beskerm, sê die familie is stukkend. “Ons is almal baie hartseer. Ek kan nie die voorval verwerk nie. “Dit breek my hart om te dink waardeur my arme kleinkind moes gaan.” Ander gemeenskapslede het ook hulle kommer uitgespreek – baie is enkel­ouers wat werk en noodgedwonge hulle kinders bedags by oppassers moet los. Nou vrees hulle vir hulle kinders se veiligheid. Die betogers buite die hof was verlig toe die staatsaanklaer, William Booysen, hulle meedeel die beskuldigde het sy borgtog-aansoek laat vaar. Die saak is gister tot 10 Oktober uitgestel. Kapt. Gerda Swart, ’n woordvoerder van die polisiediens, het bevestig die polisie se eenheid gemoeid met gesinsgeweld, kindermishandeling en seksuele oortredings ondersoek die saak steeds.