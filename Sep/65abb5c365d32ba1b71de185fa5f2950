LIVERPOOL gaan dié seisoen nie eens onder die boonste vier in die Engelse Premier­liga eindig nie. Dis nou as die Brasiliaanse sokkerster Neymar ’n geloofwaardige sangoma is. Neymar het dié week voorspel wie hy dink as Engeland se beste span gekroon gaan word. Volgens die Brasiliaan gaan die bestuurder Pep Guardiola en sy Manchester City-span weer koning kraai. “Dis baie moeilik, maar Manchester City sal dit wen,” het Neymar in ’n interview met Express gesê. “United sal tweede eindig, Chelsea derde. Tottenham sal vierde wees.” Neymar speel deesdae vir PSG in Frankryk se Ligue 1. Sy voorspelling het een van sy ou Barcelona-spanmaats, Gerard Piqué, letterlik oopbek laat staan. Toe die Brasiliaan Piqué se uitdrukking sien, het hy bevestig Liverpool gaan nie die mas opkom nie. “Geen Liverpool,” het Neymar gesê. Die jong Brasiliaan word nou al lank met ’n move na Engelse sokker gelink, maar hy het weer gesê hy is dood gelukkig by sy Franse klub. – Sportredaksie