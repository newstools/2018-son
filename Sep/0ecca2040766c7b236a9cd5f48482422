Keith Blake van Ottery skryf: Aangesien ek ’n afgetrede polisie­lid is, stel ek baie belang in kwessies wat polisielede raak. Toe ek verneem dat die bestuur van ’n polisiestasie wat aangeval is nou wonder hoe hulle dit kan beveilig, het ek ’n idee gekry. En dis eenvoudig. Bou ’n vyfkantige gatehouse teenaan die stasie, met ’n deur tussenin. Die vyf kante behoort ’n 360°-uitsig te bied. Installeer koeëlvaste ruite in elke kant. Dit moet getint wees sodat die aanvallers nie kan sien wat binne aangaan nie. In die ruite se rame moet versteekte gleuwe wees waardeur beamptes op aanvallers kan vuur, indien nodig. Die gatehouse moet ook van ’n radio of foon, of albei, voorsien wees. ’n Waarskuwing in drie tale moet lui dat ’n gewapende polisiebeampte die gatehouse beman. En al is dit nie beman nie, wie sal weet? So, dit behoort dus ook as ’n afskrikmiddel te dien. By groter stasies kan meer as een gatehouse aangebou word.