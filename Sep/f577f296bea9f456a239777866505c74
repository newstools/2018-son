TAMARYN Green, Mzansi se mooiste vrou, was in trane toe sy oor haar stryd met tuberkulose gepraat het. Mej. Suid-Afrika 2018 het haar veldtog #BreakTheStigma Donderdag in Johannesburg bekend gestel. Die doel van die veldtog is om lig te werp op die TB-epidemie en daartoe by te dra dat die siekte in 2035 beëindig word. Knop Tamaryn, ’n mediese student in haar finale jaar, was baie emosioneel toe sy vertel het dat TB in 2015 by haar gediagnoseer is. “Ek onthou dit asof dit gister was. Soos enige ander dag het ek wakker geword. Ek was op pad kampus toe, maar ek het geweet iets is anders. “Daar was ’n knop in my nek en ek het geweet iets is nie reg nie. My lewe was nooit weer dieselfde nie.” Die 24-jarige het toe vertel dat sy behandeling gekry het en dat sy ontsteekte lewer gehad het weens die medisyne. Mej. SA gebruik nou hierdie platform om mense oor hierdie siekte op te voed. “Om nou daaroor te praat, laat my ’n bietjie ligter voel. Ek dink hoe meer jy daaroor praat, hoe meer deal jy daarmee. So, ek wil mense aanmoedig om daaroor te praat sonder om stigmatised te voel. “My veldtog gaan daaroor om die stigma rondom TB te breek, asook om bewustheid te skep dat TB behandel kan word” As deel van haar veldtog gaan Tamaryn kort, opvoedkundige video’s maak om die simptome van TB uit te wys en hoe om daarvoor getoets te word. Sy wil ook ’n website skep waar mense hulself oor die siekte kan opvoed.