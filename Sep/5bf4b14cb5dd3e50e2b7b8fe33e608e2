LEERDERS van die Hoër­skool Sutherland in die Noord-Kaap krap nog kop oor wat volgende kwartaal van hulle gaan word. Hulle skool het Woensdagaand in ligte laaie gestaan. Sewe klaskamers, die personeelkamer, admin-blok en die skoolsaal het in die slag gebly. Volgens ’n onderwyser daar is 80% van die skool tot op die grond afgebrand. “Dis basically die hele skool!” Volgens ’n ander ingeligte by die skool is daar nog talle vrae oor wat die brand veroorsaak het. “Niemand weet wat gebeur het nie. “Almal was teen daai tyd by die huis.” Die persoon sê dit is ’n baie emosiebelaaide dag vir die onder­wysers én die leerders. Dis ook die eerste keer in die 110 jaar dat die skool bestaan dat so iets gebeur. “Die onderwysers was baie sad. “Dit is jare van harde werk wat in vlamme op­gegaan het.” Die ingeligte vertel leerders het gisteroggend in hulle volle skooluniform by die skool opgedaag. Hulle is weer huis toe gestuur. Die persoon sê die nodige rolspelers het gister by die puin byeengekom. Hulle het ’n vergadering gehou oor die pad vorentoe. Die ingeligte sê: “Hulle is besig met ’n plan vir volgende kwartaal. “Ons matrikulante is ons main fokus.” Die polisie ondersoek die voorval.