JINNE, dit is moeilik om oefening deel van jou lewe te maak, maar dis selfs moeiliker om by jou oefenroetine te hou. Hier is ’n paar wenke van goeiehuishouding.co.za om jou te help om oefening by jou lewe in te pas – en daarmee vol te hou! 1. Wees realisties Eerstens is dit belangrik om te besef dat jy nie kitsresultate gaan kry nie. Ons is geneig om dit in die eerste paar weke te oordoen en motivering te verloor wanneer ons nie dadelik resultate sien nie. Begin geleidelik – jy sal dan meer geneig wees om by jou roetine te hou. 2. Moenie van stryk gebring word as jou roetine verander nie Het jou werk na ’n nuwe kantoorgebou geskuif wat maak dat jy nie na jou plaaslike gym kan gaan nie? Het jy ’n bedrywige week met verskriklike sperdatums? Maak jou oefenroetine aanpasbaar genoeg sodat dit nie deur veranderinge in jou gewone roetine beïnvloed sal word nie. Sê vir jouself dis oukei om jou gym-sessie met ’n ander aktiwiteit te vervang, soos om te gaan stap. Hou oefening deel van jou daaglikse lewe deur so min as 30 minute per dag opsy te sit. 3. Kyk eers die kat uit die boom Wanneer jy begin om oefening deel van jou daaglikse lewe te maak, moenie sommer dadelik ’n jaarlikse kontrak by ’n spoggerige gym uitneem nie. Baie gimnasiums maak voorsiening vir dagbesoekers en bied toegang vir sommige klasse sonder dat jy ’n kontrak hoef te teken. Ondersoek ál die opsies totdat jy ’n vorm van oefening vind wat jy werklik geniet. 4. Moet dit nie net vir gewigsverlies doen nie As jy oefening bloot as ’n middel vir gewigsverlies beskou, kan jy jou maar gereed maak om te misluk. Die skaal gaan dalk nie dadelik goeie nuus gee nie en jy kan baie vinnig moed verloor as gewigsverlies jou enigste doelwit is. Herinner jouself aan die langtermyn-gesondheidsvoordele as jy sukkel om gefokus te bly.