WIE gaan Saterdag in die School of Excellence-toernooi baas wees – die OP of SWD? Dié toernooi vind môre en Saterdag op die Marockweg-sportterrein plaas. Die toernooi vorm deel van SA Rugby se amptelike ontwikkelingsprogram vir skole wat deelneem aan die School of Excellence-program. Dit word in samewerking met die rugbyunies van die Suidwestelike Distrikte en die Oostelike Provinsie aangebied. Die hoofdoel van die toernooi is om minderbevoorregte spelers en skole die geleentheid te bied om hulle talent in ’n georganiseerde elite-toernooi te wys. Die SWD-skole wat deelneem, is Gerrit du Plessis, Haarlem, en Beaufort-Wes. Die OP word verteenwoordig deur Arcadia, Humansdorp, Ndzondelelo en Solomon Mahlangu. Die programbestuurder van SA Rugby, Morné Nortier, sê: “Dié toernooi vorm ’n belangrike deel van die ontwikkeling van spelers. “Dit dien ook as aansporing vir die harde werk wat skole, spelers, afrigters en vrywilligers gedoen het.”