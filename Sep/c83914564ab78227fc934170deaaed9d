SATERDAG word by Aldo Scribante hulde gebring aan die lewende legende Willie Hepburn. Willie het sy heel eerste motorwedren in Januarie 1965 op Kyalami gewen. Met die tweede een het hy sy motor gerol. Hy het gou geleer en kort voor lank het hy sy teenstanders in verskillende motors en klasse gereeld onder die stof gery. Willie het veral wonderlike herinneringe aan wedrenne in ’n spesiale Opel Rekord op WesBank se kampioen­skaps­­byeenkoms vir aan­gepaste sedans (WKAS). Hy het ’n 5,7 F-Chevy-monster-V8-enjin in die Opel Rekord ingebou. Die motor het sy buiging by die ou Goldfields Raceway in Welkom gemaak en albei wedrenne gewen. ’n Koerant het berig die Nascar spec V8 het geklink soos ’n 11A-vierenjin-bomwerper uit die Tweede Wêreld­oorlog wat teen 270 km/h plus oor die langste reguit baan in Afrika vlieg. Gerelegeer In Welkom het onder an­dere Ben Morgenrood (BP Mazda) en wyle Tony Viana (Winfield BMW 325i) in Willie se stof gestik. Die Delta/Sabat Rekord was altyd ’n ernstige mededinger in die glorieryke dae van die WKAS. Dit het mee­geding teen motors soos die kragtige Audi Turbo en Ford Sapphire Cosworth. Toe in 1994 geskuif is na Trans-Am-tipe space frame-motors, is die Opel Rekord tot klas B gerelegeer. Hy het ’n wenner gebly. Die Opel Rekord is eers na Willie se workshop geskuif toe die aangepaste motors in 2000 volledige space­ frames­ begin gebruik het. Dit het ’n paar jaar daar gehiberneer. Enige iemand wat Willie al sien deelneem het, weet jy kry die veteraan tussen wedrenne gewoonlik óf onder sy motor óf met sy kop onder die enjinkap. Willie het self verklap hoekom hy van wedrenne hou en keer op keer terugkeer om deel te neem. “Ek bou en berei my eie motors voor. Ek ken elke klank en weet onmiddellik wanneer iets nie reg is nie.” Willie is ’n legende. Nie net oor sy motorsportprestasies nie, maar ook omdat hy uiters nederig gebly het. ’n Mens kan hom maklik nader, en hy het altyd ’n goeie woordjie of twee vir sy ondersteuners. Willie sit sy hart en siel in motorwedrenne en is dus ’n uitstekende voorbeeld vir jong bestuurders. Op 15 September gaan Willie en sy Rekord op Aldo Scribante meeding teen renmotors soos die Ford Capri Perana, wat hy vir Darron Gudmanz gebou het. Gebrul Danian Staffen gaan met sy Capri Perana jaag en Brendan Smith in die Gudmanz Racing Chev Can Am. Port Elizabethse fans het lank laas die gebrul van V8-enjins gehoor, maar hier kan hulle nou ’n heerlike dag vol puik wedrenne kom geniet.