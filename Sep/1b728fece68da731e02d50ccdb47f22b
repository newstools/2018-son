PLEKS van ’n golden crust is ’n tuck shop-eienaar met ’n rubberkorsie verras. En daarna is Rosaline Jacobs (57) van Kraaifontein glo ’n golden bribe aangebied om haar mond te hou. Jacobs sê sy verkoop al twee jaar Golden Crust-brood. Sy sê die brood is goedkoop en sy bestel so 40 tot 50 per dag. Volgens Jacobs was almal nog altyd happy met dié stapelvoedsel. Sy het nog nooit ’n probleem met die gehalte daarvan gehad nie. Uitgekom Maar gister het dinge verander toe Jacobs ’n brood aan haar buurvrou verkoop. Die buurvrou het dit kort daarna teruggebring en gewys na vyf rubber-ringe wat daarin vas gebak was. “Dit het soos Romany Cream biscuits gelyk. Ek het ’n telefoonnommer op die verpakking gebel. “ ’n Verteenwoordiger van die maatskappy het uitgekom en my vertel die rubber kom van ’n tracking-masjien wat in die bakproses gebruik word. “Maar dit het my nie geflous nie. Ek weet hoe hulle brood maak en daai moes gebeur het toe hulle die deeg gemeng het.” Jacobs sê die ou wou toe eers vyf brode aan haar gee om sorry te sê, maar sy het nie gebyt nie. “Wat as daar iets leliks met my customers gebeur het?” wou sy weet. Sedick Arendse, verspreidingsbestuurder van Golden Crust, het gister mooi broodjies gebak en erken dit was hulle fout. Arendse sê dit was die suction cups wat van die masjien afgekom en in die brood beland het. Hy sê hy het Jacobs se call baie ernstig opgeneem en is dadelik na haar toe. Maar dié praatjie het nie so botterglad verloop nie. “Ek wou die brood hê om vir die werkers te wys, maar sy wou dit nie teruggee nie.” Flater Arendse sê hy was bereid om brode op die spot verniet te gee en het omtrent verskoning gevra, maar dit blyk Jacobs wou haar brood aan albei kante gebotter hê en het dik gehou vir ’n hamper. “Ek sou haar ook 20 ekstra brode die volgende dag gee.” Volgens Arendse weet hy nie hoe sy span dié flater misgekyk het nie. “Ons bak 50 000 brode ’n dag en elkeen moet deur die produksiespan gaan.” Arendse sê die mens of mense wat dit misgekyk het, gaan goed oor die kneukels geraps word. Nadat Son Arendse gekontak het, het hy Jacobs glo weer gebel. Jacobs sê Arendse het haar R2 000 aangebied as sy Son vra om nie die storie te plaas nie. Sy het gesê sy makeer die geld en Son moet liewer die storie los.