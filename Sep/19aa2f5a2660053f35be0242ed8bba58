DAAR was Saterdag nie plek vir ’n halwe muis by die begrafnis van twee van die slagoffers van die Rheinmetall Denel Munition (RDM)- tragedie nie. Triston Davids (22) en Jamie Haydricks (24) is saam vanuit ’n stampvol VGK in Macassar begrawe. Hulle was twee van die ag RDM-werkers wat op 3 September tydens ’n ontploffing by die propellant plant omgekom het. Die werkers moes deur middel van DNS-toetse geïdentifiseer word. Die dubbelverdiepinggebou waarin hulle ten tyde van die blast gewerk het, is platgevee. Die gemoedstemming op die begrafnis was somber en die trane het by tye gevloei. Van die bedroefde familielede se krete het deur die kerk weergalm. In sy huldeblyk aan Jamie het Russell Williams sy heengaan as ’n groot verlies beskryf. “Ons is jammer oor dit wat gebeur het, maar God het planne met ons almal. “Jamie was lid van ons fietsrygroep en iemand op wie staatgemaak kon word,” het Williams gesê. Triston se jonger broertjie, Luciane, het in sy huldeblyk gesukkel om die trane terug te hou. “Ek kan nie na Triston as ‘was’ verwys nie, want hy sal vir altyd ‘is’ in ons lewe bly. “Hy was my boeta, my beste maat. “Voor sy dood het ons nog ’n Saterdagaand saam deurgebring en lekker gekuier. “Hierdie is memories wat vir altyd by my gaan bly,” het hy hartseer gesê. RDM se groephoof, Norbert Schulze, het ook die begrafnis van die afgestorwe werkers bygewoon. Triston en Jamie is ná afloop van die kerkdiens in die Somerset-Wes-begraafplaas begrawe.