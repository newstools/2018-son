DIS nie meer lank voordat die voormalige Warrior-kaptein Davy Jacobs vir Kanada krieket mag speel nie. Jacobs het in 2015 uitgetree nadat hy 91 eersterangse wedstryde vir verskeie Suid-Afrikaanse spanne gespeel het. Die 35-jarige aanvallende kolwer het Saterdag in Kanada se Somerkrieketfees vir Kanada A in Ontario gespeel. Jacobs se span het maar gesukkel: Hy het teen die Wes-Indiese Eilande B en Toronto Bears verloor. Dit lyk of Jacobs teen die einde van die jaar sal kwalifiseer om vir Kanada­ te speel. Dis egter nie ’n uitgemaakte saak dat hy hom dan vir die nasionale span beskikbaar sal stel nie. Jacobs rig ook voltyds af, so hy sal dalk te besig wees om te speel. Hy is die hoof van die Ontario-krieketakademie en is ook al betrek by die afrigting van Kanada se uitsoekspan. Jacobs is ’n groot voorstander daarvan dat kleiner krieketlande soos Kanada meer geleenthede op internasionale vlak gebied word om behoorlik te ontwikkel. Hy was tot verlede seisoen die enigste kaptein wat die Warriors tot die verowering van ’n trofee gelei het. Met Jacobs aan die stuur het die Warriors in 2010 die T20- en eendaagse reeks gewen. Jacobs het vir die Knights gespeel voordat hy by die Warriors aangesluit het. Hy het dadelik ’n groot indruk op die Warriors se besluitnemers gemaak. Jacobs het met sy innoverende leierskap ’n groot rol in die op­lewing onder die Warriors gespeel. Verlede seisoen het die Warriors onder Jon-Jon Smuts se kapteinskap die eerste keer sedert 2010 weer ’n trofee verower. Hulle het die eendaagse reeks met die Dolphins gedeel.