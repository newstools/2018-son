HLAUDI Motsoeneng, gewese bedryfshoof van die SAUK, het Donderdag by die Kommissie vir Versoening, Bemiddeling en Arbitrasie (CCMA) misluk in sy poging om sy job terug te kry, berig News24. Motsoeneng wou heraangestel word as die groep se uitvoerende hoof vir korporatiewe sake. Hy’s in 2017 afgedank nadat bevind is hy het die openbare uitsaaier se beeld geskaad op ’n mediakonferensie wat hy aangevra het om te praat oor die instelling van die uitsaaier se berugte kwota van 90% plaaslike musiek. Die SAUK het die CCMA se beslissing verwelkom.