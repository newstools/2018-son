ROBERTSON. – Maande nadat hul geliefdes al onder die grond is, sit twee vroue nog opgesaal met issues oor begrafnis­polisgeld. Die twee is raadop met Hernell Begrafnisdienste. Maar Alice Swartz Saal van Hernell sê by navraag “die kleurlinge” is vreeslik onbeskof. Katriena Jansen (55) sê haar ma, Gertruida Rosenkrantz (88), het vroeg in Mei afgesterf. Jansen sê omgekrap sy het haar ma se boekie en ID saamgeneem om die polisgeld te eis. Maar Saal wou niks hoor nie en sy het net stories gespin. Ordentlik Sy het gesê dit kan ’n paar weke en selfs maande neem voor die polisgeld uitbetaal. “Die gevolg was dat my ma se lyk byna ’n maand in die lykhuis moes lê,” sê Jansen. Volgens haar het hulle toe self R15 000 bymekaargeskraap om haar ma ordentlik te begrawe soos sy wou gehad het. Jansen sê tot op hierdie uur het hulle nog nie ’n sent van haar ma se begrafnisboekie gekry nie. Evelyn Bantom (47) sê sy het amper dieselfde oorgekom. Bantom se ma het ook vroeër vanjaar gesterf. “My ma het elke maand stiptelik haar boekie betaal. Sy het eerste haar polis betaal voor sy nog kos vir die huis gekoop het,” vertel ’n gebroke Bantom. Volgens Bantom het Hernell die begrafnis gedoen, maar die lewensdekking van R5 000 het nie uitbetaal nie. “Ek het al by daai vrou se kantoor gaan skel, want sy loop ons mense lelik in,” gaan Bantom gal af. Albei sê hulle gaan dit nie so los nie. Skuld Saal het by navraag gesê hulle wag nog op hul maatskappy se uitbetalingsafdeling. Sy bevestig sy ken die twee kliënte en die maatskappy skuld hulle geld. Sy voeg by die een wat die uitbetalings doen, is in China, maar die geld behoort al in die kliënte se bankrekening te wees. “Die kleurlinge wat hier ’n polis het, is vreeslik ongeskik en onbeskof. “Hulle is oorhaastig wanneer dit by uitbetalings kom,” meen Saal.