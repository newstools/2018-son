TWEE tjommies was kwalik terug uit Ladi­smith in die Suid-Kaap, toe word hulle in Elsiesrivier uitgehaal. Clinton Stevens (22) en Martin Galant (39) is gisteroggend 09:45 in Leonsdale afgemaai. Volgens Clinton se ma, Sandra Stevens, het die twee Sondagaand teruggekeer. ’n Geskokte Stevens sê: “Hulle was ’n paar maande in Ladi­smith. “Clinton was by sy vriend toe hy geskiet is.” Volgens ’n familielid het die twee op die hoek van 16de Laan gestaan en gesels toe ’n blou Ford Bantam-bakkie verbykom en die skote begin klap. Die familielid sê Clinton het nog by sy vriend se huis ingestrompel, maar hy was toe klaar noodlottig in die sy gewond. “Hy het nog probeer praat, maar die bloed het by sy mond uitgekom. Hy het verstik aan die bloed en is in die huis dood. Die twee was in die Terrible-bende.” Galant is twee keer in die kop geskiet en is op die toneel dood. Yusuf Hansen (25), Malcolm Daniels (51) en Deon Christians (37) is in Harmonstraat vol lood gepomp. Deon se ma, Ellen, sê: “Hulle was net ouens wat gewoonlik by die vullishoop geskarrel het. “Hulle het goed wat hulle daar opgetel het, gaan verkoop vir ’n living. “Hulle het nie mense seergemaak of by mense se huise ingebreek nie. Deon was ’n lieflike mens en het ’n paar jaar die Here gedien. “Die duiwel het gekom en weer sy voete onder hom uitgeslaan.” Volgens Christians het sy uit die kerk gekom en het net klaar geëet, toe iemand kom sê haar kind is geskiet. Yusuf se geskokte pa, Ikeraam Hanse, sê: “Ek het net die klomp skote gehoor. Dit is nog ’n groot skok vir my.” Ene Ebrahim (23), a.k.a. Braympie, is gisteroggend in Retreat doodgeskiet en ene Nazrudien (19) is Sondagaand in Lavender Hill afgemaai. ’n Seuntjie (6) en ’n 20-jarige man is ook in dié voorval gewond. Niemand is nog vir enige van die skietvoorvalle ge­arresteer nie.