’N HELE army cops het gister op Bishop Lavis toegesak. Maar dit was nie om gangsters vas te vat nie. Dit was eerder om inwoners te polisieer wat teen bendegeweld in dié gebied betoog het. Son het gister berig die Bishop Lavis-polisiestasie is onder die top- 21 stasies landwyd waar die meeste moorde aangemeld word. Sowat 400 inwoners het gisteroggend begin saamdrom by Robert Sobukwe-weg, 35ste Laan, Valhalla-rylaan en Myrtle-weg. Dit het verkeer geblokkeer. Kanonne Die Stad Kaapstad se wetstoepassers, spietkops, metro cops en die bloues se eenheid vir openbare orde­ het die betogers kom oppas. Skokgranate het soos kanonne weergalm om die skare van die strate af te kry. Victor Altensteadt, hoofsekretaris van die Bishop­ Lavis Action Community, sê dis die meeste cops wat hy nóg sien uitsteek het. Hy sê: “Kyk die magdom van hulle! Ek het nog nooit so baie cops gesien wanneer die gangsters op onskuldige mense skiet nie.” Volgens hom is vier mense net sedert Saterdag in Valhalla Park doodgeskiet. “Tóé het ons nie soveel­ poeliesmanne gesien nie. Mense word in hulle eie huis gevange gehou oor die aanhoudende skietery buite. “Dit gaan heeldag so.” Hy sê die betogers het die toegang na Valhalla Park geblokkeer. Die plan was eintlik om ál vier kruisings te blokkeer, maar daar was nie genoeg betogers nie. Hy sê hulle soek meer sigbare polisie, speurders en drug busters in hulle area. ’n Memorandum met klagtes is aan brig. Christopher Jones, stasiebevelvoerder, oorhandig. Altensteadt sê hulle gee die polisie twee weke om op hulle klagtes te reageer. ’n Inwoner, Melanie Paulse, sê sy voel dis belangrik om aan dié soort betoging deel te neem. Dis immers teen euwels wat onder haar neus gebeur. Paulse sê die polisie het nog niemand gearresteer nadat haar broer, Aria (26), op 26 Junie koelbloedig in Clarke Estate afgemaai is nie. Volgens haar het Aria sy eenjarige dogtertjie gaan besoek. Volgens Paulse is hy point blank agter in die kop geskiet en toe nog ’n skoot in sy rug toe hy val. “Ek voel die polisie doen nie hulle werk nie. Tree ons as familie op, dan kla die polisie ons vat die wet in eie hande. “Dis verkeerd dat die polisie skokgranate na mense slinger wat eintlik dinge wil regruk in hulle gemeenskap. “Hulle is veronderstel om aan óns kant te wees.” Sers. Noloyiso Rwexana, polisiewoordvoerder, bevestig die polisie het opgetree om die betogers uiteen te dryf. Volgens haar is niemand gearresteer nie. Volg Anele Mfazwe op Twitter. Stuur nuuswenke aan info@son.co.za. 