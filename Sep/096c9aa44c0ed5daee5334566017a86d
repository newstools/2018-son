DIE Oostelike Provinsie-rugbyunie (OPRU) hoor vandag van verskeie kandidate hoekom hulle die regte persoon vir die pos van general manager is. Son het betroubaar verneem dat die OPRU sy kortlys vir kandidate gefinaliseer het en vandag onderhoude voer. Van die vernaamste kandidate op die kortlys is die voormalige Springbok-flank Thando ­Manana, die oud-skeidsregter Phillip Bosch en die voormalige Namibiese afrigter John Williams. Bernard Petersen, sport­bestuurder by die Nelson Mandela-Universiteit (NMU), is ook ’n kandidaat vir die pos. Die nuwe afrigter van Griekwas, Brent Janse van Rensburg, se naam pronk ook op die voorlopige kortlys. Janse van Rensburg se aanstelling as Griekwa-breier is vroeër vandeesmaand bevestig. Hy is voorheen as ’n gunsteling beskou om die bestuurspos by die OP te kry. Dit lyk egter of Manana die nuwe gunsteling vir die pos is. Dié uitgesproke radiopersoonlikheid en sakeman klets nou al baie lank op verskeie mediaplatforms oor probleme binne die unie. As die OPRU hom as die nuwe bestuurshoof verkies, sal die oud-Springbok moet wys dat hy nie net ’n goeie game praat nie, maar ook met slim planne vorendag kan kom. Rugby op klubvlak is een van die OPRU se grootste jaarlikse kopsere, met klubs in die topliga (Grand Challenge) wat eerder in die hof sal baklei as om hulle praatwerk op die rugbyveld te doen. Die ander kandidate op die lys moet egter nie onderskat word nie, veral nie Williams nie. Hy het jare ervaring op internasionale vlak en met provinsiale rugby. Die groot vraag met Williams is egter of hy hom al met die kennis en kultuur van OP Rugby vereenselwig het. Hy was laas jaar Ryan Felix, een van die OP-afrigters, se hulpafrigter in die Curriebeker. Bosch en Petersen, wat albei OP Rugby so goed soos die palm van hulle hand ken, moet ook nie te geringgeskat word as kandidate nie. Sou een van hulle die job kry, wag daar egter ’n moeilike besluit om van hulle huidige poste weg te stap. Petersen is nou al jare lank by die NMU betrokke, terwyl Bosch tans werksaam is as onderwyser en rugbyafrigter by die Laerskool Charlo in die Baai.