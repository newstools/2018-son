’N VROU het bo-op haar kind gaan lê terwyl vier suikertand-rowers by ’n bakkery toegeslaan het. Die voorval laas week is op CCTV vasgelê en is wyd op sosiale media gedeel. Op die video kom twee van die rowers by die Delite-bakkery op die hoek van 5de Laan en Buckweg, Lotus­rivier, in en maak asof hulle iets wil koop. Toe ruk een van die rowers ’n vuurwapen uit en spring oor die toonbank. ’n Dapper ma probeer haar dogtertjie so gou moontlik uit die bakkery kry. Maar dan loop sy en haar kind hulle in nog ’n gewapende rower vas. Dié beduie met sy rollie al die klante moet op die grond gaan lê. Die vreesbevange klante val dan plat op die vloer neer. Dis tóé dat die ma haar dogtertjie met haar eie lyf cover om die kind teen die boewe te beskerm. Intussen verdwyn die ander rowers saam met die personeel en bestuurder agter in die winkel in. Maar binne sekondes storm hulle weer uit, spring oor die toonbank en vlug. Niemand is in die rooftog beseer nie. Volgens ’n werker wat verkies om anoniem te bly, het die alarm afgegaan voordat hulle enige iets kon buit. Volgens Philip Bam van die Grassy Park-polisiëringsforum wou die eienaar nie ’n saak maak nie. “Dit is onduidelik of dit speelgoed- of regte vuur­wapens was. Gelukkig is niemand in die rooftog beseer nie,” sê Bam. Hy bekommer hom oor die inbrake en die toe­name in bendegeweld in die area. Lt.kol. Andrè Traut, ’n polisiewoordvoerder, sê die eienaar het nie ’n saak aanhangig gemaak nie.