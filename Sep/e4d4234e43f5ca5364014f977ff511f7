DIE Capitec gunman pull nou ’n Marli van Breda. Beven Abrahams se suster sê hy kan niks van die gyseldrama onthou nie. Sy sê haar broer is ’n wrak wat nie eens weet hoekom hy in die tjoekie beland het nie. Volgens haar is hy angstig en depressief. Boonop verduur­ hy geweldige migraine-kopsere. Abrahams se suster het hom gister die eerste keer besoek sedert hy laas Woensdag gearresteer is. Hy het homself in Capitec Bank in Voortrekkerweg, Bellville, toegesluit. Nou staan hy tereg op aanklag van verset teen arrestasie en van die onwet­tige besit van ’n vuurwapen en ammunisie. ’n Persoon na aan Abrahams het aan Son gesê die man het geknak toe ’n eks van hom wat by Capitec werk, glo geld gesteel het wat hy by dié bank belê het. Charl Nel, Capitec­ se kommunikasiehoof, wou nie boe of ba oor dié aantyging sê nie. Intussen is Abrahams se suster baie bekommerd omdat haar broer nog nie ’n dokter gesien het nie. Abrahams se prokureur, Kirvin Adams, het reeds Vrydag die hof gevra dat ’n distriksgeneesheer hom besoek. Hy wou ook sy kliënt in die hospitaalafdeling van die Goodwood-gevangenis kry. Abrahams se suster vertel: “Hy kan niks van die voorval onthou nie. Hy is nog baie deurmekaar.” Sy sê sy wil maar na haar broer se lawyer uitreik. Dalk kan hy vir Abrahams ’n dokter reël. Die suster sê verder dis vir Abrahams ’n groot frustrasie dat hy niks van die voorval kan onthou nie. “Hy is vies vir homself omdat hy niks kan onthou nie. “Ek het vir hom gesê hy vererger net die pyn deur homself uit te stres.” Sy sê sy hoop nou maar hy kry borgtog. Die aansoek is Vrydag.