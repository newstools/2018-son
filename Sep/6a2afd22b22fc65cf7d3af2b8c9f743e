DAG Zero is miskien afgeweer. Maar nie vir almal nie. Die inwoners van Comet-weg in Bishop Lavis sê dit voel vir hulle asof hulle ál Kapenaars is wat die ellende van ’n Dag Zero moet voel. Dié inwoners sit al vir meer as twee weke sonder water. En sonder antwoorde. ’n Inwoner, Veronique Smith, sê hulle sukkel om antwoorde by die Stad Kaapstad te kry oor presies wat aangaan. “Hier was al beamptes van die City wat ’n nuwe watermeter wou kom insit, maar dit is nie die probleem nie. “Almal in die straat sit met ’n water-kopseer en ál wat die City vir ons sê, is dat ons geduldig moet wees. “Maar húlle is dan nie geduldig as dit kom by die betalings van munisipale rekeninge nie.” Smith sê hulle lewe word omtrent verontrief deur die gebrek aan water in hulle huishouding. “Ons moet nou bottled water drink. Soms, tienuur in die aand, begin die water drupsgewys loop en dan moet ons water bymekaar maak vir ’n cowboy splash in die oggend. “Ek kan nie eens my wasgoed was nie, wat nog van kosmaak. Ek wil nie eens dink aan die ouers wat klein kindertjies het nie.” Nóg ’n inwoner, Kalthoema Khan, sê hulle moes van die onlangse bietjie reën gebruik maak om water te oes. “Ons moes gutters laat insit om die water vanuit die geute op te vang. “Ek moet kanne, kanne water naby die toilet hou om die toilet te spoel. “Dit is nie lekker nie. Hierdie waterstorie van ons is ’n naarheid.” Haar man, Abdullah, beaam sy vrou se sentiment. “Vroeër in die jaar was ons water vir vier maande af. Die City mors met ons,” sê hy. Xanthea Limberg, die Stad Kaapstad se mayco-lid belas met informele nedersettings, energie en waterdienste, sê hulle ondersoek het bevind Cometweg se waterprobleem is die gevolg van “pres­sure management inter­ven­sions”. Sy sê die Stad het drukbestuur regoor die Kaap geïmplimenteer om watergebruik tydens die droogte te beheer. “Met die waterbeperkings wat ’n bietjie verslap is na vlak 5, werk die Stad nou om gebiede te identifiseer waar die waterdruk ’n bietjie verhoog kan word,” het Limberg verduidelik. Volgens Limberg is hulle nou in kontak met inwoners om die kwessie op te volg oor die impak wat hierdie waterdruk op hulle lewens gehad het. Die naweek was dit egter nog dieselfde waterkopseerstorie in Cometweg.