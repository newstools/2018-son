KRISIS? Daar’s g’n krisis nie. Só hou die waarnemende groepshoof van Prasa, Sibusiso Sithole, dik. Dít ondanks eindelose delays wat pendelaars daagliks moet verduur, sowel as laas Vrydag se tragedie waarin agt mans op ’n trein naby die Lynedoch-treinstasie aangeval is. Hulle is daarna deur die luisgatte uit die bewegende trein gegooi. Een man het weens die aard van sy wonde gesterf, terwyl ’n ander met ’n mes in sy kop in die Tygerberg-hospitaal beland het. Prasa en die Stad Kaapstad het vandeesweek aangekondig hulle sal kragte saamsnoer om misdaad op treine en stasies hok te slaan. Altesame 71 beamptes gaan volgens dié plan opgelei word om die veiligheid van die pendelaars te verseker­. Maar is dit genoeg om Metrorail se fortunes om te draai? Sithole sê hy glo beslis so. “Hierdie is ’n stap in die regte rigting,” meen hy. “Kyk, dit gaan meer as ’n silver bullet vat om die probleme by Metrorail op te los, maar ten minste word iets aan die saak gedoen.” Die nuwe beamptes sal vir 12 maande ’n wakende oog oor pendelaars en treinstasies hou. “Die nitty gritty van presies hoe hulle gaan inskakel, moet nog uitgewerk word,” sê Sithole. “Onthou, daar moet ook nog met die bestaande private sekuriteitsmaatskappye, wat reeds by stasies ontplooi is, beraadslag word sodat alles deur een command centre kan geskied. “Ek is binnekort in die Kaap en sal dan uitgaan na hotspots en kyk hoe ons meer doeltreffend in hierdie areas kan wees.” Son op Sondag het ’n draai by die Lynedoch-treinstasie gemaak waar laas Vrydagaand se tragedie afgespeel het. ’n Pendelaar daar, Collin Malgas, het gesê die eindelose delays van treine speel met hulle veiligheid. “Ons sit in die donker hier en wag lank op ’n trein,” sê hy. “Vrydae gaan dit omtrent gaaf op hierdie stasie, want die ouens suip en soek dan skoor met ander commuters.” Malgas travel al vir die afgelope agt jaar tussen die Paarl en sy werk in die stad. “Ek moet soggens al halfvyf uit die huis wees om betyds vir werk te wees. “Daar is baie male dat ek niks anders kan doen as om te bid vir travelling mercies nie,” het hy gesê. Brett Herron, die Stad Kaapstad se burgermeesterskomiteelid belas met vervoer, sê hy is optimisties dat die loodsprojek vrugte gaan afwerp. “Dié projek gaan R47,9 miljoen kos en alle rolspelers – die Stad Kaapstad, Prasa en die provinsiale regering – gaan elkeen ’n derde van die koste dek,” het Herron gesê. 