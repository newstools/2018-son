DIE Hoërskool Kyle­more se juniors gaan danksy ’n barmhartige egpaar die eerste keer ’n rugbytoer aanpak. Drie van die klub se spanne (o. 12, o. 14 en o. 18) het gister na George vertrek. Domenique en Adrian Ent­hoven, eienaars van die plaas Bethlehem, borg die klub. Die Enthovens het betaal vir sweetpakke, rugbysakke, kouse, vervoer en verblyf. Domenique sê die borgskap het twee jaar gelede deur vriendskap ontstaan. “Ek en een van die bestuurslede is goeie vriende en hy het my genader om betrokke te raak by die ju­nior span,” vertel Dome­nique. Sy het drie seuns wat mal is oor rugby en sê sy weet hoe belangrik ondersteuning is. “Ek het gesien hoe belangrik dié sport in die gemeenskap is. “Ons was twee jaar gelede maar nog net ’n rukkie in die dorp toe ek en my gesin rugbyveld toe is om ’n wedstryd te gaan kyk. “Ek het tóé al gesien hoe belangrik dit vir die mans van die gemeenskap is,” Die skool se juniors is al sewe jaar onder die bestuur van Aubrey Jacobs. En hulle droom al baie lank daarvan om te toer, maar kon dit nooit bekostig nie. Jacobs vertel hulle het al by baie deure gaan aanklop, maar niemand het daarin belang gestel om die span te borg nie. “Nadat die bestuur met die Enthovens gepraat het, was daar baie hoop. “Ons het ’n voorlegging aan die borge gedoen en twee dae daarna het ons ’n antwoord gekry.” Jacobs sê hy is baie dankbaar vir die egpaar se hulp. “Dis weinig dat borge so nou betrokke is by ’n klub. Borge is nie altyd sigbaar nie. “Die Enthovens is boonop betrokke by die spelers en die bestuur. “Dit is ons grootse borgskap nóg,” sê hy trots.