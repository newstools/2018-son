ROBERTSON. – Hulle is nou amptelik Suid-Afrika se wyn-ambassadeurs. Sowat 30 studente van die Langeberg-streek het aan die begin van die jaar met ’n kursus in die wynbedryf begin. Die kursus is moontlik gemaak deur die departement van toerisme. Enige jong persoon wat werkloos was, was welkom om die kursus te volg. Volgens die studente het die kursus uit twee afdelings bestaan. Die eerste afdeling het hulle alles geleer oor Suid-Afrikaanse wyne­. Hier is veral gefokus op hoe die wyne geproduseer word, en watter soort geregte daarmee gepaard gaan. Die tweede afdeling het gehandel oor internasionale wyne, en hoe oorsese mense hulle wyne produseer. Die groep was onlangs baie opgewonde toe hulle uiteindelik, ná maande se harde werk, hulle sertifikate ontvang het. Volgens die studente is die sertifikate ’n sleutel tot hulle sukses.