ROBERTSON. – Maandag is 130 harte baie bly gemaak. Maar dis nie net die 130 begunstigdes wat huise gekry het wat so happy is nie. Ook hulle gesinne is verlig ná die lang, geduldige wag op ’n Hop-huis van hulle eie. Die Wes-Kaapse minister van behuising, Bonginkosi Madikizela, het gister in die Nqubela-gemeenskapsaal die sleutels en titel-aktes kom oorhandig. Ná tien jaar is die begunstigdes nou die wettige eienaars van hulle eiendom. Henry Jansen, het mooi met die begunstigdes gepraat. Hy sê: “Pas dit nou mooi op, en onthou, julle mag nie julle huise in die volgende ag jaar verkoop nie.” Jansen raai die begunstigdes aan om hulle huise te ver­seker. Sy raad is ook dat begunstigdes testamente moet opstel om iemand wettig die huis te laat erf as hulle sou sterf. Nentzela Selond (86) en Samuel Cupido, ook diep in die tagtig, is van die oudste mense wat ná jare uiteindelik hulle eiendom besit. Selond sê met trane in haar oë sy wag al lank vir dié oomblik. “Ek’s baie bly dat ek nou eiendom besit. Ek gaan dit vir my kinders gee die dag wanneer ek die poorte moet ingaan,” sê sy. Cupido was so bewoë oor die groot oomblik dat hy skaars woorde gehad het en aanhoudend net “baie dankie­” geprewel het. Madikizela sê sulke dae is altyd vir hom goeie dae om te sien dat mense werklik opgewonde en bly is. Ook hy sê die eiendom moet mooi opgepas word.