’N OU wat op parool uit is, is gister in Manenberg met ’n vuurwapen en ammunisie gevang. Die 25-jarige verdagte is uit op parool vir ’n moordsaak. Die cops het die area gepatrolleer toe hulle by die verdagte gestop en hom deursoek het. Hulle het ’n 9 mm- Norinco-pistool en twee patrone in sy besit gekry. Hy sal binnekort in die Athlone-landdroshof verskyn. Dit kom nadat verskeie mense, onder wie ’n vyfjarige seun, die naweek in bendegeweld geskiet en gelem is. ’n Dwaalkoeël het die seun in die regtervoet getref toe hy in bendes se kruisvuur beland het. Die voorval het Saterdag omstreeks 13:50 in Badsbergstraat in Heideveld gebeur. In dieselfde skietvoorval is ’n vermeende Junky Funky-bendelid (41) twee keer in sy linkersy gewond. Beswyk In nog ’n voorval Saterdag is ’n 18-jarige laitie met ’n mes gelem. Die voorval het op die hoek van Gonubie- en Arriesstraat in Manenberg gebeur. Die laitie is na die Heideveld-daghospitaal geneem, waar hy aan die meswond beswyk het. Ook Saterdag is ’n 53-jarige man in ’n bendeskietery gewond. Hy het naby sy huis in Towerkopstraat, Manenberg, gestaan toe hy in bendes se kruisvuur beland het. Hy het probeer skuiling soek toe hy in die regterbeen gewond is. Sondag is ’n 34-jarige man ook in die gesig gewond. Dié man het buite Elsa Court in Manenberg gestaan toe hy geskiet is.