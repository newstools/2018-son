HANNAH Cornelius se vier vermeende killers sal komende Woensdag hoor of hulle saam gaan sit vir ’n orgie misdade. Vernon Witbooi, Geraldo Parsons, Eben van Niekerk en Nashwill Julies staan in die Kaapse hooggeregshof tereg op 10 aanklagte. Die staat sê hulle het Cornelius en haar vriend Cheslin Marsh op 27 Mei 2017 in die vroeë oggendure voor sy koshuis in Birdstraat in Stellenbosch gekaap, ontvoer en beroof. Die ander aanklagte sluit in roof met verswarende omstandighede, verkragting en moord. Nadat Marsh in die bosse naby Bernadino Heights met klippe gegooi en vir die dood gelaat is, is Cornelius in Kraaifontein se bosse verkrag. Sy is toe op die plaas Koelenhof in Stellenbosch vermoor. Die staat sê Witbooi, Parsons en Van Niekerk het dieselfde oggend nog twee vroue beroof en een van hulle ontvoer. Julies se lawyer, adv. Scanlyn Collins, het gesê sy kliënt­ was net aan die begin vir 107 sekondes deel van die hele orgie. “Die helfte hiervan was hy in die kar.” Collins het gesê Julies het ook nie ’n vuurwapen gehad nie. Julies het die pad gevat nadat hy Marsh geskud en beroof het. In sy erkennings aan die hof het hy gesê: “Ek het daarna my eie pad gekies.” Van Niekerk se lawyer, adv. Dudley Johnson, het aangevoer sy kliënt het Cornelius nie verkrag nie omdat sy DNS nie op die toneel gevind is nie. Regter Rosheni Allie het geantwoord: “Baie mense is in die verlede skuldig bevind aan moord of verkragting, al is geen DNS gevind nie.” Die staatsaanklaer, Lenro Badenhorst, het gesê net omdat Julies van die toneel wegbeweeg het, beteken nie hy was nie kop in een mus met die reëlings nie. Hy het gesê Witbooi, Parsons en Van Niekerk verskoon hulleself van die moord op Cornelius, maar “hulle almal se getuienis was dat hulle wou weet of sy dood is”. Hy het verduidelik met dié vraag wou hulle sekerheid hê dat sy wel dood is sodat hulle crime spree kon voortgaan. Allie sal komende Woensdag uitspraak lewer.