SY’S wel op pad uit, maar Patricia de Lille het geen plan om die ID uit die dood op te wek nie. De Lille het die Onafhanklike Demokrate in 2003 gestig. In 2010 is die party met die DA kooi toe en is in 2014 formeel ontbind. Haar stryd met die DA die afgelope jaar het talle ondersteuners laat vra dat die “wees deel van die oplossing”-party moet herleef. Rodney Lentit, ’n De Lille­-vertroueling, sê: “Die storie laat ’n mens wonder of dit nie die DA is wat dit versprei nie. “Die DA sien spoke agter elke bos.” Son verstaan ook dat die DA twee peilings gedoen het sou De Lille die party verlaat en ’n nuwe party stig. Die eerste een is gedoen kort nadat die Wes-Kaapse hooggeregshof in De Lille se guns beslis het. Die peiling het getoon sy sou tussen 15 en 20% van die Wes-Kaapse stem kry. Die tweede peiling wys haar steun sou tussen 7 en 10% wees as daar negatiewe publisiteit rondom De Lille is. Solly Malatsi, nasionale woordvoerder van die DA, sê: “Dis fiksie. Daar was nooit enige peilings nie.” Terwyl De Lille nie besig is om slapende honde wakker te maak nie, kan eksklusief berig word dat sekere DA-lede kliphard besig is met planne vir ’n nuwe party. Die groep se ondersteuning lê glo veral in die Sentraal-Karoo, Tuinroete en Overberg. Hierop sê Lentit: “Die DA sien net spoke.” Een van die leiers, wat gevra het om anoniem te bly, vertel wel antie Pat is nie betrokke by hulle planne nie. “Soos wat vriende mekaar moral support gee, kry ons dit van haar. “Patricia de Lille is egter nie die leier, gesig of deel van die planne nie.”