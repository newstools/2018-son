HULLE was net vier maande getroud, toe vang sy hom by sy skelmpie en hy hardloop weg. En weghardloop hardloop hy só dat hy nóú nog weg is. Susan Gilton (51) van Deep Freeze­ in Macassar sê sy sukkel al 21 jaar om haar vlugvoetige hubby, Dean (53), opgespoor te kry sodat sy finally van hom kan skei. Maar, sê sy anderkant moedeloos, Dean slaag reeds dekades lank daarin om die ontvangs van hulle skeipapiere te systap. “Ons het in 1997 getrou en vier maande later vertel ’n vriend my van die skelmpie wat Dean in Khayelitsha het,” vertel Gilton. “Ek is reguit na daardie huis en toe Dean my gewaar, het hy weggehardloop. “Hy hardloop só weg dat hy al in die Noord-Kaap gaan bly het, waar hy later ’n saamleefmaat van hom begrawe het. “Nou hoor ek hy is iewers in die Wes-Kaap, maar ek kry hom net nie opgespoor nie.” Volgens Susan het sy onlangs byna daarin geslaag om die skei­papiere by Dean afgelewer te kry. “Ek het gehoor hy was in die Victoria-hospitaal vir ’n operasie, maar toe my lawyer daar kom, is hy ’n paar uur vantevore ontslaan. “Dit frustreer my baie. “Ek het iemand in my lewe by wie ek twee kinders het en met wie ek wil trou, maar dit kan nie gebeur terwyl ek en Dean steeds getroud is nie. “Ek weet nie hoekom hy (Dean) nie wil skei nie. Ek is nou wel 21 jaar getroud, maar ek kan nie eintlik sê dat ek al die getroude lewe geproe het nie. “Dit is vir my ’n pyn in die hart en my hele lewe staan stil.” Son op Sondag het ’n WhatsApp note van Dean gehoor waarin hy aan Susan sê sy kan maar vergeet van skei. Volgens hom is sy agter sy huis aan, maar dat dié eendag aan sy kleinkinders bemaak gaan word. Hierop sê Susan: “Ons is nou wel binne gemeenskap van goedere getroud, maar ek wil regtig niks van hom hê nie. “Ek gaan nie eens worry om te wonder oor hoe hy aan ’n huis kon kom sonder my handtekening as sy vrou nie.” Son op Sondag het dae lank probeer om Dean in die hande te kry. Sy selfoon het reguit na voicemail gegaan, en hy het ook nie gereageer op ’n WhatsApp- en SMS-versoek om kommentaar nie. ’n Prokureur wat weens professionele redes anoniem wil bly, sê dit behoort nie so ’n moeilike saak te wees vir Susan om van Dean te skei nie. “Die wet vereis dat sulke dokumente persoonlik aan ’n persoon beteken moet word,” sê hy. “Maar met behulp van ’n tracing agent en ’n substitute service deur middel van ’n hooggeregshofbevel wat kennisgewing van ’n egskeiding in ’n koerant geplaas kan word, kán ’n egskeiding bekom word.”