EMBROSE Papier wil die kennis wat hy as Springbok opgedoen het, gebruik as ’n Blou Bul – ál 21 minute daarvan. Papier se toetsrekord as Springbok sal jou vertel hy’t al vier wedstryde gespeel. Maar die langste tydperk wat hy op die veld deurgebring het, was laas naweek se sewe minute teen die All Blacks. Dié boorling van Clanwilliam het as plaasvervanger rêrig min speelkans gekry. Hy glo egter hy het baie geleer by die Bokafrigter, Rassie Erasmus, en die skrumskakel Faf de Klerk. Papier is terug by die Blou Bulle vir Saterdag se Curriebeker-wedstryd teen die Westelike Provinsie (WP). Hy het gister erken dit was nie altyd lekker om die Bokke se games van die kantlyn af te kyk nie. “Ja, dit was maar frustrerend, want almal vra hoekom ek so min by die Bokke gespeel het. “Ek het net op ons planne gefokus. Coach Rassie het die plan met my verduidelik en gesê ek moet dinge stadig vat.” Hy voeg by: “Dit is goed om by die Bulle te wees. “Ek kan nou daarop fokus om wat ek geleer het, toe te pas. “Wat verder in die wedstryd gebeur, moet maar gebeur. “Dit sal vir my oor die wedstrydplan gaan en om kalm te bly. “Ek dink ons is reg vir hulle, maar om te wen, sal ons 80 minute voluit moet speel en hard moet veg. “Ons kan die WP met ons forwards aanvat.” – Super­Sport