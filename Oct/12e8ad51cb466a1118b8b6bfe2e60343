DIE eerste tradisionele Khoisan-troue in die Oos-Kaap is in die natuur gehou. Die verliefde egpaar, hoofman Brendon Billings (38) en hoofvrou Chrissila Booysen (43) van die Baaise noordelike gebiede, het vir altyd hulle liefde aan mekaar beloof. Opperhoof William Human het die twee ’n egpaar gemaak. Dié spoggerige troue is gehou by die Grootkloof Education Centre in Hillside. Die weer het Woensdag saamgespeel en talle gaste het die geleentheid in hulle tradisionele diervelle bygewoon. Pleks van trouringe, het die egpaar krale om mekaar se nek gehang en daarna is ’n binding stick aan hulle oorhandig. Toe het hulle boegoewater gedrink. Daarna het hulle heuning gemeng met aalwyn gedrink – wat die bitter en die soet van ’n huwelik simboliseer. Billings sê hy en Booysen bly ál die jare in een straat. Drie jaar gelede het hulle mekaar gevind ... and the rest is history. “Ons het nooit geweet dat ons mekaar sal vat as man en vrou nie. “Ek het die Here­ altyd gevra om my ’n vrou te gee wat die Here dien. “Chrissila is ’n biddende vrou wat baie saggeaard is. Sy het my aanhoudend in gebed gehou toe ek en ander Khoisan-mense na die Uniegebou (in Pretoria) gestap het. Sy het my van dag een af ondersteun. “Ek bid dat ek vir haar ook kan ondersteun as sy my nodig het. Ek en Chrissila maak elke deur wat toe is, oop omdat ons geloof in God baie groot is.” Chrissila sê sy is baie lief vir haar man omdat hy nét so lief vir God is soos sy. “My begeerte was altyd om iemand te hê wat my verstaan en wat die Here dien. Hy moet ook nie rook en drink nie, want dis teen ons culture. Dis wat ek in Brendon gevind het,” sê Chrissila. “Die ding wat ek die meeste van Brendon liefhet, is as hy stilbly. ’n Chief moet gesien wees, maar nie gehoor word nie. Enige iemand kan hom maar slegsê en hy sal nie antwoord nie. “Ek is baie lief vir chief Brendon en hy sal my altyd inspire. Hy is nederig, help sy community en is altyd dieselfde mens, met ’n smile op sy gesig.”