DAVID Manja het gister in die Moederstad die OUTsurance Kfm 94.5 Gun Run ’n vierde keer gewen. Die weerstoestande was perfek. Die 27-jarige boorling van Klerksdorp het die halfmarathon (21,1 km) in 1 uur 2 minute en 58 sekondes afgeblits. Desmond Mokgobu (01:03:15) was tweede en Namakoe Nkhasi (01:03:38) derde. Manja se tyd was die derde vinnigste tot nog toe. Dit was net 27 sekondes stadiger as Joel Mnone se rekord van 2015. Jenet Mbhele van KwaZulu-Natal het onder die vroue met die louere weggedraf. Sy het ’n persoon­like beste tyd (1:15:10) oor die afstand geklok. Sy het Annie Bothma (01:15:46) ore aangesit. Patience Murowe (01:17:39) was derde. In die 10 km was Pre­cious Mashele (29:24) en Rutendo Nyahora (34:0) onderskeidelik die mans- en- vrouewenner. Altesaam 20 000 langasems het gisteroggend vir die halfmarathon, 10 km- en 5 km-wedloop aan­getree.