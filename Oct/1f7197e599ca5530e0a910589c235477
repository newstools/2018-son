VIR Desiree Lehandi Strauss (17) van Piketberg is sang meer as net ’n stokperdjie. Dié gr. 11-leerder aan die Sekondêre Skool Steynville wil haar godgegewe talent uitleef en ander jongelinge met haar pragtige stem inspireer. Sy sing van kleins af en haar droom is om groot hoogtes in die gospelbedryf te bereik. Mense het van haar begin kennis neem ná haar deelname aan ’n plaaslike talentkompetisie, waarin een van die beoordelaars, Ranny Kay van Gouda, haar talent raakgesien en haar onder sy vlerk geneem het. Besprekings het begin instroom. So beïndruk was Ranny met Desiree se talent dat hy haar bygestaan het om ’n CD op te neem. Dis getiteld He Gives Me Strength en word op môre in die Allan Boesak-saal in Piketberg bekend gestel. Verrigtinge begin om 17:00 en van die gaskunstenaars is die digter Hendry Kortjé van Grabouw, Sammy Banda en die groep Sweet Vocals van Saron.