DIE Britse renjaer Lewis Hamilton­ is op die randjie van ’n vyfde Formule 1 (F1)-wêreld­titel. Dis nadat hy gister ook die Japanse Grand Prix (GP) gewen het. Hamilton het sake in sy Mercedes oorheers, veral nadat die naaste aanspraakmaker op die titel, Sebastian Vettel (Duitsland), in ’n botsing betrokke was. Vettel, wat sesde in sy Ferrari geëindig het, is nou 67 punte agter Hamilton­. In die ander Mercedes het Valtteri Bottas (Finland) tweede oor die wenstreep gejaag. Max Verstappen (Nederland, Red Bull) was op die laaste trap van die podium. Dit was Hamilton­ se vierde oorwinning agtereen­volgens en sy sesde in sewe wedrenne. Dit het ook nooit gelyk asof enige van die ander jaers hom onder druk geplaas het nie. Vettel het probeer om die derde plek in te neem toe hy teen Verstappen gebots het. Hy het teruggeveg tot die sesde plek nadat hy heeltemal uitgesak het. Verstappen het Bottas in ’n stadium onder groot druk geplaas terwyl dié probleme met sy bande ondervind het. Bottas het egter kop­gehou en vasgebyt om nie toe te laat dat die Nederlander hom verbysteek nie. – BBC