KNYSNA. – Diefstal in die land is na nuwe hoogtes geneem. ’n Ou se hele huis is in Nekkies gesteel! Yes, die hele huis. En net die kaal stuk sand het oorgebly waar die nuwe plank-ensinkhuisie gestaan het. Arme Sylvester Norman (51) is amper té verstom om te weet of hy moet lag of huil oor sy skade. Norman, ’n plaaswerker, moes lank en hard werk vir die dak oor sy kop. Hy is ’n nuwe inwoner in Nekkies. Norman vertel: “Ek het net ’n week gelede hier aangekom. Ek het eers in ’n backyard-hokkie gewoon, maar die rent was vreeslik erg. “Ek het my vriend se raad gevolg om in Nekkies ’n hokkie te bou nie te ver van syne af nie. Toe begin ek te bou.” Toe hy Saterdag terugkom van die werk af, was sy shack gone. “Nou moet ek van voor af al die planke en boumateriaal koop en van voor af bou. Ek hoop dié keer steel die mense nie weer my huis nie.” Wat die arme man half verstote as nuweling in Nekkies laat voel, is dat al die inwoners nou zip kap. Oral waar hy vra of iemand weet van sy shack, skud mense net kop. Norman het nou na die komitee in Nekkies gegaan sodat hy in hulle boeke opgeskryf kan word as ’n inwoner. Lazie Killian, ’n komiteelid, bevestig dat Norman se naam nou in hulle boeke is. Killian sê: “Ek dink die ouens het sy plek gesteel oor hulle voel hy’s ’n inkommer en nie ’n lid van ons gemeenskap nie.” Killian sê ’n gesprek sal volg oor Norman se verblyfreg.