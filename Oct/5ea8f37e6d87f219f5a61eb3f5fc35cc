WAS dit nie vir die breë kolf van Andries Gous nie, was die Warrior-krieketspan in volle beheer van sake op St. Georgepark in Port Elizabeth. Gous (135, 20x4, 3x6) het gister met uitmuntende kolfwerk vir die Knights mooi wal gegooi op die eerste dag van dié meerdaagse wedstryd. Terwyl Gous die Knights se held was, het die Warriors se een aanvangsbouler, Anrich Nortje (5/65), sy span op die voorvoet gekry. Nortje het by tye lekker vinnig geboul. Hy was behoorlik op sy stukke en het die Knights met gedissiplineerde boulwerk groot probleme besorg. Die Knights hervat vandag die eerste beurt op 276/8. Spits Nadat die Knights die loot gister gewen en besluit het om eerste te kolf, was hulle gou kniediep in die moeilikheid. Nortje was aan die spits van die Warriors se aanslag, maar Lutho Sipamla en Sisanda Magala het die Knights ook besig gehou. Op 39/4 en toe 94/5 het dit nie gelyk of die Knights uitskeityd sou haal nie. Gous het egter ander planne gehad. Hy het nog min vir die Knights gespeel, maar het sy geleentheid met albei hande aangegryp. Hy het eers goeie herstelwerk gedoen en toe met Ryan McLaren die Warriors laat deurloop. Hulle het vir 159 lopies om die sesde paaltjie gesorg voordat Nortje vir Gous geboul het. McLaren (74*) het deurgedruk uitskeityd toe.