SUID-AFRIKA se tronke is beslis nie Holiday Inns nie. In van die land se 243 korrektiewe sentrums is geen warm water nie. Van die geboue is bouvallig en die dakke lek. En van die 160 000 inmates in die land dien 1 600 lewenslange vonnisse uit, wys ’n verslag. Regter Johann van der Westhuizen van die regterlike inspektoraat vir korrektiewe dienste het verlede week in Pretoria die inspektoraat se verslag vir die boekjaar 2017-’18 bekend gemaak. Volgens hom kon hulle net 81 tronke in die land besoek. Die algemene bevinding was dat sommige tronke wel op standaard is. “Party was egter onbevredigend en nie gepas vir enige mens­like huisvesting nie. “Ons het ’n paar kombuise gesien wat al jare sonder ’n gesondheidsertifikaat gebruik word. “Sommige selle het glad nie eens beddens nie.” Van die tronkgeboue was baie bouvallig en onveilig vir die mense wat daar bly en werk. By sommige is te min oranje suits en skoene vir die bandiete. Ontevrede Van die in­mates moes dié winter met sloffies klaarkom. “Dit is onmenslik,” het Van der Westhuizen gesê. Volgens die verslag is die tronkbevolking soos enige ander gemeenskap aan wie dienste gelewer moet word. “Wanneer ’n gemeenskap ontevrede is met die diens wat hy kry, kan hy betoog. “So ook die tronkgemeenskappe. “Die verskil is dat mense buite die tronke hulle nog kan wegsteek vir die polisie se rubberkoeëls. “In die tronk kan jy nêrens hardloop of wegkruip nie,” lui die verslag. Die inspektoraat bedien die tronkbevolking in geheel, asook die families van die inmates.