DAAR was weer drama op Jakes Gerwel Drive toe betogers hulle griewe pad toe gevat het. Talle voice notes en video’s het in die sosiale media die ronde gedoen. Mense is gewaarsku om dié pad te vermy. Die betoging het Maandagaand omstreeks 20:30 by Samora Machel begin. Bestuurders moes inderhaas omdraai om klippe te vermy. Gesluit Tyres is ook aan die brand gesteek. Die pad was omtrent twee ure afgesper. Dit is nog nie bekend hoekom die mense dié keer die pad op horings geneem het nie. Lt.kol. Andrè Traut, ’n woordvoerder van die polisie, het teen druktyd gesê hy wag nog op ’n verslag oor die redes. Wayne Dyason, hoof van wetstoepassing van die Stad Kaapstad, het net bevestig daar was ’n betoging­.