DIESELFDE dag dat die bende-eenheid met groot fanfare in Hanover Park losgelaat is, is, ’n vrou in die gebied gewond. Nashleen Seller (25) van Soetwaterhof is Dinsdagaand in die maag gewond. Seller, die ma van ’n tienjarige seun, het by ’n vriend in ’n hokkie gesit toe ’n dwaalkoeël haar getref het. Sy was gister nog in ’n stabiele toestand in die Groote Schuur-hospitaal. Die voorval kom op dieselfde dag dat die minister van polisie, Bheki Cele, die bende-eenheid in Hanover Park ontplooi het. Volgens Asa Davids (55), Seller se antie, ry die cops maar net in die strate rond en doen niks. “Ons het TV gekyk toe iemand haar by die huis indra en sê sy is raakgeskiet. “Ons het met haar hospitaal toe gejaag.” Volgens Granville Williams (49) het Seller binne sy hokkie gesit. Williams sê hy was buite toe een van drie mans ’n gun op hom rig. “Ek het by die hokkie ingehardloop en die deur toegedruk. “Die gunman het deur die hokkie geskiet en Nashleen getref.” Williams het ontken dat hy ’n lid is van die Vulture-bende en weet nie hoekom die Ghetto’s hom wil skiet nie. Volgens lt.kol. Andrè Traut, ’n polisiewoordvoerder, is niemand nog vir die skietery gearresteer nie. Volgens Kashiefa Mohammad van die polisiëringsforum het die bende-eenheid gister verskeie huise geraid. Volgens lt.kol.Andrè Traut is niemand nog vir die skietery gearresteer nie. ’n Saak van poging tot moord is geopen.