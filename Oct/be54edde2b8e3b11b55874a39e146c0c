ONGUNSTIGE weer en hulle swak dissipline het die Southern Kings Saterdagaand laat les opsê teen Benetton. Benetton het die Kings met 28-5 in swaar neerslae in Treviso, Italië, geklop. Dit was Benetton se derde oorwinning in die Pro14-kompetisie. Vir die Kings was dit hulle vyfde nederlaag in ses wedstryde. Benetton het veral die skrums oorheers, terwyl die Kings duidelik ge­sukkel het om aan te pas by die nat toestande. Dit was so nat dat dit in ’n stadium selfs gelyk het asof oorweeg word om die wedstryd te staak. Dié wedstryd was ’n goeie voorbeeld van hoe Suid-Afrikaanse spanne sukkel in nat toestande. Benetton het die druk enduit gehandhaaf sodat dit in geen stadium gelyk het of die Kings ooit aan die gang sou kom nie. Benetton het goed begin met twee drieë kort ná mekaar. Luca Bigi (haker) het die eerste gedruk; die tweede was ’n strafdrie. Ongeveer tien minute later was dit byna presies dieselfde storie: ’n drie en ’n strafdrie kort daarna. Ál verskil was dat die driedrukker Dewaldt Duve­nage (skrumskakel) was. Yaw Penxe (vleuel) se drie was sy span se enigste punte van die dag. Geelkaart Die Kings se dissipline was nie so swak soos in vorige wedstryde nie, maar hulle het nietemin 14 strafskoppe afgestaan. Justin Forwood (stut) is in die eerste helfte ’n geelkaart gewys en ’n rooie in die tweede helfte. Die Kings se breier, Deon­ Davids, sê die toestande was glad nie guns­tig vir skrumwerk nie en sy span het gesukkel om hom daarby aan te pas. Davids voeg by: “Benetton het net beter as ons begin en dit het ons op die agtervoet geplaas.” Die Kings word nou ’n paar weke se blaaskans gebied en kan dus deeglik werk aan hulle swak punte. Davids sê: “Ons sal dié tyd benut om aan ons tekortkominge te werk, veral op toer.” Die Kings se volgende wedstryd is eers weer op 26 Oktober in die Nelson Mandelabaai-stadion. Dis teen die Scarlets van Llanelli in Wallis.