MOSSELBAAI. – Buite­toilette vir die in­woners van die Joe Slovo-woonbuurt hier laat inwoners rooi sien. Van hulle voel met dié toilette beweeg die DA- beheerde raad terug na die “geriewe” wat hulle in die apartheidsjare gebied is. Die burgemeester, Harry Levendal, het die 20 toilette, wat R420 000 kos, onlangs amptelik in gebruik verklaar. Baie van die inwoners moet egter ’n hele ent stap om by die toilette uit te kom. ’n Inwoner, Basil van Rooyen, bestempel dit as rape rooms. ’n Koördineerder van Icosa, Cornelius Jacobs, sê woedend: “Dis ‘n ver­nedering vir die mense. “Dit tas hulle menswaardigheid aan. “Booswigte sal mense dophou wanneer hulle toilet toe gaan. “Dit gaan op die raad se rekening geplaas word as vroue daar verkrag word.” ’n Raadslid, Dawid Kamfer, meen: “Dis letterlik R420 000 down the drain, en dít vir die dorp van die jaar. “Dis die skande van die jaar. Ons gaan die Menseregtekommissie nader.” ’n Woordvoerder van die raad, Colin Puren, sê dié toilette is tydelik en is beter as die ou chemiese geriewe. Intrek Puren sê dié toilette is vir inwoners wat op die behuisingswaglys is. Hy verduidelik: “Dis net totdat hulle by hul nuut geboude huise mag intrek. “Die huise sal toegerus wees met ’n badkamer en toilet. “Diegene wat kritiek lewer­, weet nie wat die feite is nie. Dat na apartheid terugbeweeg word, is totaal ongegrond.”