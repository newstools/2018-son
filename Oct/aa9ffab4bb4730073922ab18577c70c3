SY IS in die sewende hemel oor haar nuwe rolstoel. Nou kan Monic “Nooi” Fourie (37) van Gelvandale in die Baaise noordelike gebiede vrylik rondbeweeg. Haar ouers hoef haar nie meer op te tel en te dra as sy kerk toe gaan of familie en vriende gaan besoek nie. Louise Tubb van die Santa Fé-aftreeoord in Rustenburg het intussen vir Fourie laat weet as sy ’n normale rolstoel aan hulle kan gee, sal sy in ruil daarvoor ’n elektriese rolstoel wat met ’n joystick werk, vir haar gee. Fourie se breë glimlag vertel alles terwyl haar pa haar op die rolstoel help sit. “Dit was ’n surprise vir my. Ek voel darem goed, want dinge kom tot op ’n punt. “Dis ’n groot verligting, want ek hoef nou nie meer rondgedra te word nie. “Ek is ook bly iemand wat dit nodig het, gaan die ander rolstoel kry,” sê sy dankbaar. Die Concerned Residents of PE Metro (CCPEM) het die artikel oor Fourie in Son gesien en besluit om saam na ’n rolstoel te soek. Farouk Jeptha, die CCPEM se voorsitter, sê hulle het mense gevra of hulle nie ’n rolstoel het nie en toe is die respons so goed, dat iemand sommer dadelik ’n plan gemaak het om dit by hulle af te lewer. “Ons het die afgelope jaar 40 rolstoele en 20 walkers weggegee. Ons het hier die pleidooi gesien en toe reageer ons dadelik,” sê Jeptha.