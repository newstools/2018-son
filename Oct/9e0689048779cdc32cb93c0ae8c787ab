Liewe Antie Mona MY KÊREL is so jaloers, ek mag nie eens met my seunsvriende praat nie, dan raak hy kwaad en sê ek konkel met hulle. Hy sê ek moet ál my WhatsApp-kontakte delete en dat geen seun se nommer op my foon moet wees nie, net syne. Hy sê aangesien hy ál die nommers­ van meisies op sy foon gedelete het, kan ek dieselfde met seuns s’n doen. Hy loop kerk en is baie slim en help my met huiswerk wat ek nie verstaan nie, maar ek verlang na my vriende. Ek
 kan nie eens met my meisievriende uitgaan nie, want dan raak hy kwaad 
en sê dat hulle seuns sal lok, en hulle sal snaakse dinge met my 
probeer. Ek weet ek is nog jonk en moet op my skoolwerk fokus, en ek doen dit, want ek is eerste in die klas, maar ek hou baie van hom. Hy sê hy is lief vir my en hy wil eendag met my trou. Ons het gestry oor een van my vriende. So, ek ignoreer hom nou. Ek
 weet nie wat om te doen nie. My vriende sê dis nie regverdig nie, want 
hy is nie my ouers of God nie. So, hoekom luister ek na hom? – G van Kimberley Nee genade, kind. As dié klong nou al so besitlik is, kan jy net imagine hoe hy gaan wees wanneer julle die dag getroud is. Jy moet pasop of hy verwag nog van jou om net met sy toestemming asem te haal. Dit maak nie saak hoe betrokke hy by die kerk is of hoe slim hy op skool is nie, die issue is dat jy nie sy eiendom is nie. Hy besit jou nie – nie jou liggaam, verstand of die besluite wat jy in die lewe moet neem nie. Moenie dat hy jou so isoleer nie. Geen reël in die lewe bepaal dat meisies en seuns nie net blote vriende kan wees nie. Steek ’n stokkie voor dié jaloerse neigings van jou outjie, of dit gaan jou nog groot probleme vorentoe besorg. En as hy nie wil verander nie, is dit nie die einde van die wêreld nie, want daar is nog baie visse in die see.