PASOP, Pirates, ons kom vir julle! Eric Tinkler, Chippa United se breier, het dié waarskuwing gister aan sy voormalige span gerig voor môreaand se Telkom Cup-wedstryd in die Orlando-stadion. Die Chilli Boys is op soek na die Oos-Kaap se eerste titel in dié kompetisie. Tinkler en sy span was duidelik in ’n goeie bui voor die belangrike wedstryd. Die Tinkerman het selfs saam met sy spelers tricks en flicks gedoen gedurende oefening. “Daar is geen rede vir ons om bang te wees vir Pirates nie. Chippa is ’n span met goeie spelers en nogal baie van hulle kom ook van Pirates­ af,” sê hy. Volgens Tinkler is almal in die groep gereed en het geen beserings wat die span sal terughou nie. Sterre soos Daine Klate en Mark Mayambela is almal weer gereed nadat hulle met klein beserings gesukkel het. Mayambela sê daar is geen rede vir hulle om nie gemotiveerd te wees vir die wedstryd nie. “Baie van ons het Pirates al voorheen verteenwoordig en daarom weet ons hoe belangrik dit is om ’n oorwinning te behaal. “Om teen Pirates te speel, is opwindend – nie net vir die skare nie, maar ook vir die spelers. Om hulle te klop, is hoog op ons lys,” sê hy. Die span het baie gemaklik in die oefening voorgekom en dinge lyk baie anders as voorheen. Dit wil amper voorkom of Tinkler ’n beter span-atmos­feer in die klub geskep het. Hopelik kan die broederskap ’n verskil maak teen Pirates. Chippa het wel ook die skills om Pirates te slag. Thabo Rakhale sê hy jeuk om ’n doel aan te teken teen sy ou span. Chippa sukkel egter met doele en daarom is dit belangrik dat Mayambela en Klate hom bystaan.