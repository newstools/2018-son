NOU gaan die Southern Kings éérs swaar trek in die Pro14. Die rede daarvoor: Hulle ster-speler en tackle demon Bobby de Wee se seisoen is verby. De Wee, wat op slot vir die Kings speel, het ’n spier in sy linkerskouer geskeur. Dit het in die vorige wedstryd teen Benetton in Italië gebeur. De Wee sê die besering het so vinnig gebeur dat hy dit nie eens opgelet het nie. “Dis eers in die lynstane dat ek agtergekom het ek sukkel om my arm op te lig,” vertel hy. Duikslae Gelukkig het die Kings se breier, Deon Davids, vir JC Astle, Schalk Oelofse, Stephan Greeff en Tienie Burger wat ook as slotte hul man kan staan. Maar De Wee bied soveel meer. Hy is in byna elke wedstryd die King-speler met die meeste suksesvolle duikslae agter sy naam. Nog ’n terugslag is dat die Kings se kaptein, Michael Willemse, ook lank uit kan wees met ’n seer skouer. Hy moet nog vir ’n MRI scan gaan.