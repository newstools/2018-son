’N MA met ’n pap baba op die arm het gister probeer om ’n leë Hop-huis in The Hague, Delft, te beset. Daar was ook ander gatvol backyard dwellers wat weer hulle luck by die leë huise daar getry het. Die mense het met matrasse en meubels opgedaag. Metro cops en die Red Ant-stabilisasie-eenheid het hulle hande vol gehad om te keer dat die mense die huise beset. Die cops moes Woensdag ook hulle keer ken toe ontstelde backyard dwellers die ontwikkeling wou beset. Sekerheidswagte van die Red Ants het daarna die bouperseel begin patrolleer. Die gatvol inwoners het huise vir hulle self uitgemerk deur hulle naam daarop te skryf. Nasierhudeen Cupido, ’n onwettige intrekker, sê die huise staan leeg en word net gevandaliseer. Cupido sê: “Ek wag al ses jaar vir ’n huis. Sommige mense wag al dertig jaar. “Die mense het gister met bakkies vol meubels gekom en ingetrek. “Die metro cops het weer die mense se meubels uitgedra.” Toegeken ’n Boukontrakteur maak tans die leë huise reg wat gevandaliseer is. Volgens Michelle Adonis, wyksraadslid, is die 2 407 huise reeds aan die reg­- matige eienaars toegeken. Adonis sê dit is almal mense wat al sedert 2004 op die nasionale behuisingswaglys is. “Die besetters is nie die regmatige eienaars van die huise nie.” Brett Herron, burgemeesterskomiteelid vir vervoer en stedelike ontwikkeling, sê die Stad gaan nie toekyk hoe onwettige eienaars huise beset nie. Volgens Herron sal die huise binnekort aan die regmatige eienaars oorhandig word.