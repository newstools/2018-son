ATLANTIS. – ’n Ma sonder­ ’n ID weet nie meer watter kant toe nie. Christina van der Merwe (44) van Avondale sukkel al 23 jaar om tog net ’n nuwe ID-boekie in die hande te kry. Dié ma van ’n sesjarige seun vertel die ID-status kan nou veroorsaak dat die klong nie in die skool kan kom nie. Sy vertel: “Ek het my ID- boekie as 21-jarige verloor en het gaan aansoek doen vir ’n nuwe een. “Maar dit was ’n nagmerrie, want my nuwe ID het toe ’n foto met ’n ander vrou se besonderhede in gehad. “Sedertdien word ek van een kantoor na ’n ander gestuur.” Van Der Merwe was die afgelope drie maande in en uit Kaapstad toe vir ’n nuwe ID-aansoek. By binnelandse sake moes sy hoor dat sy nie eintlik bestaan nie. Sy kla: “Deure het eenvoudig net toegeklap en ek het oor die jare byna tien keer nuwe aansoeke ingevul en steeds kon niemand my help nie. “Ek het in myself begin twyfel, want die mense het dikgehou ek bestaan nie. En ek kan nie eens ’n Sassa-geldjie kry nie. “Ek kan nêrens werk kry nie en as ek wel werk kry, kan ek nie pay nie omdat ek nie ’n bankrekening kan oopmaak nie.” Dinge het verlede jaar begin­ beter lyk toe haar ma ’n verklaring gaan aflê het. Sy het geglo die probleem is oor, maar intussen het sy al die sitplekke by die binnelandse­ sake gaan warm sit. Maar nou lê daar ’n knoop dat ’n ander mens dieselfde ID-nommer as sy het. Van der Merwe hoop nou net om deur dié burokratiese nagmerrie te kom en eindelik haar klong by die skool te kan inskryf.