DIE Baaise vrou Nozipho Bell vertrek die naweek op die belangrikste sending nóg in haar boks-loopbaan. Bell sal op 26 Oktober die onoorwonne Ewa Brodnicka in haar agterplaas in Pole die stryd aansê. Die World Boxing Association se superveergewig-titel sal op die spel wees. Die 29-jarige Bell van die Walmer Township is die eerste Suid-Afrikaner nóg, man of vrou, wat in Pole in ’n titelgeveg betrokke sal wees. Sy staan egter nie verniet in Port Elizabeth as “Ntsimbi” (yster) bekend nie en deins nie vir uitdagings terug nie. Al glo Bell sy kan in Pole wen, was daar reeds voor haar vertrek hope uitdagings om buite die kryt te oorkom. Vroueboks het nie ’n hoë profiel in Suid-Afrikaanse sport nie. Dit beteken borge is skaars en Bell moet vir baie noodsaaklikhede self die skud sak. Sy probeer egter op haar voorbereiding fokus en het baie hard saam met haar mentor, Caiphus Ntante, gewerk om slaggereed vir die geveg te wees. Belle het nog net een keer verloor en een keer gelykop in die beroepskryt geboks. Sy het tien gevegte agter die blad en dat sy die kans gegun word om die titel te probeer wen, wys sy word sommer besonder hoog in wêreldboks aangeslaan. Belle het egter so byna ’n ander sportrigting ingeslaan. Sy is ook ’n bedrewe rugby- en sokkerspeler, maar boks is haar eintlike liefde. Die 34-jarige Brodnicka sal ongetwyfeld as die groot gunsteling voor haar tuisskare in die kryt klim om teen Bell onoorwonne te bly. Vir Bell sal dit ’n nuwe ervaring wees, want sy sal verreweg voor die grootste skare boks wat sy nóg gesien het. Daar is glo reeds baie kaartjies verkoop en Bell kan haar vir ’n intimiderende atmosfeer regmaak.