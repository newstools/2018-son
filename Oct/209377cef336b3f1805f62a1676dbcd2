DIE SWD-Arende is gereed om die Cheetahs in Bloemfontein te pak. Die adrenaliengelaaide SWD-Arende wag dat SA Rugby die datum moet bepaal vir dié promosie-relegasie-wedstryd in die Curriebeker-kompetisie. SA Rugby bepaal vandag die datum. Die wedstryd sal glo volgende week beslis word. Die uitslag sal bepaal of die Cheetahs hulle Currie­beker-status behou of uitval ten gunste van die Suid-Kaapse unie. Die president van die Suidwestelike Distrikte-rugbyunie (SWDRU), Hennie Baartman, sê sy span is so reg soos hy kan wees. Wen die Arende, sal hulle meeding met die Westelike Provinsie, die Bulle, Sharks en Lions. Baartman sê ná die Arende se oorwinning Vrydag in die Eerste Liga-eindstryd oor die Valke in George onderhandel die SWDRU ook vir ’n borgskap vir die span. Hy sê: “Dís van die posi­tiewe uitvloeisels van ons welslae.” Baartman sê die borgskap hou reuse-voordele in vir die Arende, asook die klubs. Die Arende het nog nie die Eerste Liga-titel in sy termyn ver­ower nie. Baartman sê hy beskou dit as die gesogste. Titels wat die SWDRU wel in sy termyn verower het, is: Iqhawe vir o. 15’s (2016); Akademieweek vir o. 18’s (2013); B-afdeling vir o. 19’s (2011); o. 21-beker (2015 en 2017); B-afdeling vir vroue (2017) en die plaat-afdeling (2016). Voorbereiding Die grootbaas sê hy sal eers met die klubs vergader voordat hy ’n aankondiging doen. Die bestuurder van die Arende, Martin Vos, sê sy span het reeds met sy voorbereiding begin. Net Leighton Eksteen (heelagter) oefen nie saam nie. Eksteen se seisoen is verby nadat hy in die eindstryd ’n kuit beseer het.