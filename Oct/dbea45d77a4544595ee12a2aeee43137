GEE die kolwers ’n kans in Paarl! Só soebat die Proteas se instaan-kaptein, JP “Koppe” Duminy, voor môre (13:30) se derde eendagwedstryd teen Zimbabwe in Paarl. Duminy se pleidooi word ook deur supporters beaam nadat Woensdag se game in Bloemfontein weer lae scores opgelewer het. Nou hoop Duminy die derde kolfblad in die reeks teen Zimbabwe sal môre in die Paarl ’n ordentlike een wees. Die Proteas het Sondag in Kimberley en Woensdag in Bloemfontein meer probleme met die speeltoestande as met die teenstanders gehad. Suid-Afrika het albei wedstryde baie maklik gewen, maar sake is deur die boulers oorheers op blaaie waarop kolfwerk so moeilik was soos om ’n petroltenk te probeer vol hou. Die afrigter van die Proteas, Ottis Gibson, wou juis die drie ODI’s teen Zimbabwe gebruik om na kolwers te kyk met die oog op die samestelling van volgende jaar se Wêreld­beker-groep. In die afwesigheid van sommige gereelde spelers kon die ander kolwers egter nie veel uitrig nie. Op die blaaie met oneweredige wip het ál die kolwers gesukkel. Dit is onregverdig om hulle op dié vertonings te beoordeel. Duminy hoop nou die toestande in die Paarl sal die kolwers ’n kans gee om hulle slag te toon. Die Internasionale Krieketraad kan ook sy stem dik maak oor die toestande in Kimberley en Bloemfontein. Die veteraan-bouler Dale Steyn het in Bloemfontein verras deur met 60 lopies op nommer 9 in die kolforde die hoogste telling tot dusver in die reeks aan te teken. Hy was nogtans nie beïndruk met die speeltoestande nie. “Die blad in Kimberley was sleg en ons het gehoop Bloemfontein sou beter wees. “Dit was egter nie ’n blad waarop jy wil speel nie. Dit was taai kolftoestande.” Al het die blaaie hulle taak vergemaklik, is Duminy in sy skik met die Proteas se boulwerk in Bloemfontein. “Imran Tahir het gewys wat hy kan doen wanneer hy op sy beste is. Steyn het ook baie goed en lekker vinnig geboul.”