AS ’N mens na die jongste misdaadstatistiek kyk, is dit nie moeilik om te verstaan hoekom Blikkiesdorp se inwoners so vol vrees is nie. Die stats wat in September bekend gemaak is, wys dat daar die afgelope jaar 195 moorde by die Delft-polisiestasie aangemeld is. Die vyfde hoogste moordsyfer in die land! Die gebied is ook in die top-10 vir seksuele misdrywe (236) en pogings tot moord (192). Saam met areas soos Leiden­, Suburban en Tsunami maak Blikkiesdorp meer as 55 000 mense uit wat in ’n area van 3,3 vierkante kilometer bly. Etienne Claasen, ’n inwoner, sê hulle het stories gehoor dat die Stad Kaapstad nóg ’n Blikkiesdorp op die Kaapse Vlakte beplan. “Ons weet nog nie waar nie en die City het dit nie met ons bespreek nie. “Maar wat ons wel weet, is dat Blikkiesdorp­ vol is en hier nie meer plek vir ’n muis is nie.” Claasen sê hulle wag in spanning om te hoor wanneer die City met sy behuisingsprojekte gaan begin vir die gemeenskappe van Blikkiesdorp, Freedom Farm en Malawi-kamp. Maar, sê Claasen, daar is ’n spanner in die works. “Die City het in 2016 ’n verifikasieproses hier gehad, so hulle weet presies wie vir hierdie huise kwalifiseer. “Maar ons weet van mense wat hokke hier gekoop het en ons is net bang dat hierdie mense sal probeer om die queue te jump.” Hierop sê Brett Herron, die mayco-lid vir vervoer en stedelike ontwikkeling: “Die grond waarop Blikkiesdorp geleë is, sal eventually geïnkorporeer word by die Kaapstad Internasionale Lughawe. “Sodra Blikkiesdorp ge­decommission word, sal die inwoners verskuif word. “Vir ons om so ’n skuif moontlik te maak, het ons twee sites langs Symphony-weg geïdentifiseer vir staatsgesubsidieerde Breaking New Ground (BNG)-behuising.” Hy sê die getal behuisingsgeleenthede wat ontwikkel kan word vir hierdie sites, moet steeds bepaal word, en sê die ontwerpfase van dié projek is tans aan die gang.