ATLANTIS. – Gebreekte bloekomtakke wat die pad versper, rubber­koeëls, gille en traangas. Só het ’n stryd gisteroggend tussen inwoners van Witsand en die polisie daartoe gelei dat die ingang vanaf die N7 hierheen versper is. Die hele drama gaan oor ’n gemeenskapsaal wat die inwoners vroeër van raadslede geëis het. Volgens Thobile Maseti, voorsitter van Sanco, is hulle ongelukkig met die raads­lede se gesloer en soek nou die bouplanne om self die saal te bou. Die groep ongelukkiges het in pamflette wat versprei is, geëis dat raadslede en die mayco-lid vir die gebied, Suzette Little, onmiddellik moet bedank. Die gemoedere het oorgekook toe die polisie se eenheid vir open­bare orde hulle versoek om uiteen te gaan, maar die betogers het dikgehou. Rubberkoeëls en traangas is daarna op die meer as 1 000 betogers geskiet en hulle het in verskillende rigtings laat spaander. Bewerings van ’n gewelddadige betoging vanaf Witsand tot in Atlantis het egter nooit gebeur nie. Volgens die pamflette wat versprei is, moet mense dit nie waag om te gaan werk nie. Dít het in die sosiale media paniek laat versprei. Daarvan het min gekom omdat die busse normaalweg gery het en maar net die Witsand-area vermy het. Little en raadslid Cynthia Clayton het in ’n radio- onderhoud­ gesê hulle gaan nie bedank nie en het mense aangemoedig om eerder ’n saak teen hulle te maak as hulle kastig korrup is. Little sê die inwoners moet geduldig wees omdat die planne eers goedgekeur moet word – en dít gebeur nie oornag nie. Volgens sers. Noloyiso Rwexana, ’n polisiewoordvoerder, is sewe mense vir openbare geweld gearresteer en een vrou is beseer. Rwexana sê die polisie monitor steeds die gebied. Die betogers het gedreig hulle is nog ver van klaar.