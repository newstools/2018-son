DIE ma van ’n matriekseun van Oudtshoorn wat in Julie vermoor is, soek antwoorde by die polisie. Familielede, vriende en voormalige klasmaats van die 19-jarige Angelo Manewille het Maandag saam met sy ma, Antoinette, betoog. Hulle het met plakkate van die moordtoneel in Springbokweg na die Bridgton-polisiestasie gestap. Manewille het ’n brief aan lt.kol. Andiswa Mantyi van die Oudtshoorn-speurdiens oorhandig. Angelo was ’n leerder aan die Hoërskool Môrester toe hy vermoor is. Manewille skryf in die brief, gerig aan die stasiebevelvoerder, volgens haar het niks tot nou toe van die saak geword nie. Sy het bygevoeg ’n verdagte is ’n dag ná die moord op haar seun in hegtenis geneem, maar is die volgende dag vrygelaat. Volgens Manewille het die ondersoekbeampte in die saak haar op 31 Augustus meegedeel hy het die saak oorgeneem en sal gereeld terugvoer aan haar gee. ‘Gekelder’ “Dit het tot vandag toe nie gebeur nie,” het Manewille gesê. Die ma het bygevoeg sy wonder wie die saak “gekelder” het. Manewille het ook die stasiebevelvoerder van die Oudtshoorn-polisie, brig. Lavona Januari, versoek om binne sewe dae terugvoer te gee. “Ek sal nie rus totdat my kind se moordenaar of moordenaars gestraf word vir wat hulle aan hom en aan my gedoen het nie,” het Manewille belowe.