TAYTAY mind nie om ’n “blank space” met tjieng te vul nie. Taylor Swift (28) het ’n fan onlangs baie bly gemaak toe sy geld geskenk het vir die Swiftie wie se mamma in ’n koma is. Ek sien op E! die fan, Sadie Bartell, het ’n lang boodskap op Twitter ge-post oor haar familie se behoeftes. Sadie het getwiet: “Haai, julle. Ek is regtig baie senuagtig om hierdie te post. Help asseblief, as jy kan, en bid vir my familie. Ek is jammer dat ek nie iets vroeër gesê het nie en dat ek nou skielik om hulp vra. Ek is só lief vir julle.” Sy het die boodskap gelink met ’n GoFundMe-blad om geld in te samel vir haar mamma, Lauriann, wat reeds drie jaar in ’n koma is. Volgens die fan se nota op Twitter het haar mamma ’n ulcer gehad wat erg gebloei het weens ’n gebrek aan suurstof. Dit het breinskade veroorsaak. Die Swiftie het bygevoeg sy en haar familie is nou voltyds tuis om na haar siek mamma om te sien. Die 19-jarige fan het Taylor ook in die twiet bedank oor die sangeres se musiek haar deur dié erg moeilike tydperk dra. TayTay het die nota gesien en toe $15 500 (sowat R223 000) vir die Swiftie geskenk. Die ster het die skenking geteken: “Met liefde – Taylor, Meredith en Olivia Smith.” Meredith en Olivia is TayTay se twee famous katte.