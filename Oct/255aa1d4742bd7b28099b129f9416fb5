DIE Southern Kings het ’n SOS huis toe gestuur na hulle lelike nederlaag die afgelope naweek teen die Scarlets. Scarlets het die Kings bloedneus geslaan en verspot maklik met 54-14 gewen. Die nederlaag het sy tol geëis. Die Kings se woordvoerder, Chumani Bambani, het aan Son bevestig dat die stut Schalk Ferreira, flank Henry Brown en skrumskakel Rudi van Rooyen op pad terug is na Suid Afrika. Dit is nadat die stut Ferreira se neus gebreek is en die flank Brown en skrumskakel Van Rooyen se enkels beseer is. Die spelers word vervang met die skrumskakel Ruan van Rensburg, slot Stephan Greeff en stut Xandre Vos. Gelukkig werk die Kings se breier, Deon Davids, al lank met al die spelers en kan hulle net inval as hulle by die span aansluit. Greef en Vos het sover gereeld vir OP in die Curriebeker-reeks uitgedraf. Hulle is ook van die min uitblinkers in die sukkelende OP-span. Iets geleer Die Kings maak gereed om die Italiaanse span Benetton Saterdag in Treviso te pak. In die twee se laaste wedstryd het die Kings net-net met 35-36 vasgeval. Dié keer sal Davids ’n groot verbetering verwag van sy span. Scarlets was net te sterk en geolie vir die Kings, maar teen Benetton behoort Davids se span te wys of hulle iets geleer het. Davids sal nie vir lank kan sê dat die spelers bly leer nie, want ’n goeie groep van die spelers is nou in hul tweede seisoen van Pro14-rugby. Om die kleiner spanne soos Benetton te klop sal net ’n stap in die regte rigting wees. Almal weet nou die Kings kan enige span klop ná hulle goeie oorwinning oor Glasgow Warriors twee weke terug. Greeff en Vos kan ook woema aan die span verskaf. Dit is ’n groot kans vir die twee spelers om ’n meer gereelde plek te verdien as hulle goed vaar.