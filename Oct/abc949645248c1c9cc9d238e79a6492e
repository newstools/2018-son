DIE woorde van die song “Oh My Gardens Never Lose” is die naweek gestand gedoen. Dis toe Gardens van Uiten­hage as die Oostelike Provinsie se Grand Chal­lenge-kampioen gekroon is. Gardens se afrigter, Leon Eland, sê sy spelers moes Saterdag diep delf om hul buurman, Progress, met 18-17­ te klop. Die helde van Rosedale het hulle doelwit bereik ten spyte daarvan dat twee van hulle spelers vir 10 minute elk afgestuur is. Selfs die kaptein van Gardens, Darlington Gans, het die gips van sy gebreekte hand laat verwyder sodat hy ’n laaste keer vanjaar vir sy span kon bloei. En dit was net gepas dat ’n legendariese speler in Gardens-rugbykringe, Kenny­ Bayman, vir die oorwinning gesorg het. Die De Wet-stadion in Despatch het gedreun toe Bayman dit met ’n skepdoel gedoen het. Eland sê daardie skepdoel het ’n emosionele en frustrerende seisoen afgesluit. Die Grand Challenge moes al in September geëindig het, maar stryery onder klubs oor spelers en ligapunte het die uitspeel­rondes vertraag. Gardens het ook twee weke­ gelede eers gehoor hy pak Progress in die eindstryd. Die eindstryd het nietemin weer vir ’n fantastiese rivalry tussen twee van Uiten­hage en die Oos-Kaap se beste rugbyklubs gesorg. En hoewel Eland erken sy senuwees was omtrent gaar, sê hy hy het geweet sy span kan ’n agterstand van 9-17 omkeer. Oorgeneem Eland sê: “Ons het vroeg in die seisoen baie daarop gefokus om ons diepte uit te buit. “Dit was een van die groot redes waarom ons sukses behaal het. “Selfs toe ons spelers verloor het, het manne hulle rolle oorgeneem. “Ek bedank Gardens se bestuur vir sy geloof in ons afrigters en spelers.” Gardens het met dié sege gekwalifiseer om volgende seisoen aan die nasionale klubrugbykompetisie, die Gold Cup, deel te neem. Eland sê hulle gaan al in November begin voorberei daarvoor.