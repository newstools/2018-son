SY LYK, met ’n koeëlwond in die voorkop, is 2 m van sy kar gevind. Dít was die moordtoneel waarop ’n Baaise cop, konst. Manama, die slagoffer was. Alles het begin toe Manama van die Mountweg-polisiestasie op Tembaniweg na die St. Albans-gevangenis in Groenbossies gery het. ’n Ingeligte sê Manama het radiobeheer in ’n stadium laat weet hy word gevolg deur ’n silwergrys VW Polo waarin twee mans ry. Hy het gesê die passasier sit in die agter­sitplek. Toe hy in Draaifonteinweg, naby die brug in die rigting van Kaapweg, was, het Manama oor die radio laat weet die Polo volg hom steeds. Dit was die laaste keer dat Manama radiobeheer gekontak het. ’n Span polisielede is uitgestuur na die ligging wat Manama radiobeheer die laaste keer gegee het. Koeëlgat Son se snitch sê ’n kon­stabel het die speurder se staatsvoertuig, ’n wit Ford Figo, in Draaifonteinweg gevind. Daar was ’n koeëlgat in die deur links voor. Manama was nie in die kar nie en die sleutels was steeds in die ignition. Dis nadat nóg polisielede hulle by die konstabel aangesluit het, dat Manama se liggaam ’n ent van die Figo aangetref is. Die polisie verwys alle navrae om kommentaar na die nasionale polisiewoordvoerder, brig. Vishnu Naidoo. Naidoo het teen druktyd egter nog geen kommentaar gelewer nie.