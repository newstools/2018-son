OP DIE webwerf jygeld.co. za word aanbeveel dat jy as ouer julle gesin se finansiële adviseur huis toe nooi en julle kinders deel maak van die gesprek. Hulle sal weldra hulle eie vrae aan die adviseur stel. So leer hulle vroeg van beleggings en die langtermynvoordele daarvan. Kinders verskil van mekaar. Op tien kan Gatiepie dalk al vertrou word om sy eie toiletware te koop, maar Gamat, wat 12 is, sukkel nog om ’n begroting op te stel. Ons moet hulle dus dophou en seker maak elkeen is selfstandig genoeg met die stap waarmee hulle besig is voordat ons hulle help om oor te gaan na die volgende fase in hulle finansiële ontwikkeling. Die goue reël om te onthou, is dat kinders nie doen wat ons sê nie, maar maak soos ons maak. Ons moet dus ’n voorbeeld stel deur goeie finansiële besluite te neem. Dit is nooit te vroeg of te laat om jou kinders op ’n pad na finansiële vryheid te plaas nie. Deur finansiële selfstandigheid in ons kinders te kweek, maak ons kinders groot wat as volwassenes goeie finansiële besluite kan neem en goeie finan­siële gewoontes het.