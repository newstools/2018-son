DIE ontvoering van ’n Hard Livings-bendelid het blykbaar gelei tot die moord op ’n vermeende Fancy Boys-lid in Manenberg. Warren Paige (30) is die afgelope week op die hoek van Sentinel- en Waaihoek-weg, net ’n klipgooi van sy huis af, sewe keer geskiet. Die Manenberg-stasie-bevelvoerder, brig. Enolium Joseph, bevestig dat die skietery tussen die Fancy Boys en HL’s uitgebreek het. ’n Man (36) – net bekend as Marlin, ’n HL-bendelid – is in die hospitaal opgeneem nadat hy in die maag gewond is. Joseph sê die 36-jarige is ook op die hoek van Sentinel­- en Waaihoek-weg geskiet, maar hy is daarna tot oorkant Klipfontein-weg gedra en gedump. Die koeël het sy ruggraat skrams getref. Die polisie vermoed die skietery spruit uit ’n ontvoering wat Sondagaand plaasgevind het. Joseph sê: “ ’n Lid van die Hard Livings is ontvoer en is nou nog nie gevind nie. “Ons vermoed die skietery kan iets te doen hê met die ontvoering.” Geen arrestasies is al gemaak nie. Paige se ouma, Lorraine, sê die pa van vyf kinders was ongetroud. Volgens haar het Warren as skoonmaker by die Cape Town-stadion gewerk en hy was op pad werk toe toe hy doodgeskiet is. Sy sê baie koeëls­ het hom in die gesig getref. “Volgens haar is een van die bullets in sy mond geskiet en dit het in sy keel beland. “Hy was nie iemand wat ander mense gepla het nie. Hy was nooit snaaks met enige een van sy buurmense nie. “Hy het baie daarvan gehou om mens te terg. Hy het beslis nie verdien om só dood te gaan nie. Hy is verskeie kere van ’n kort afstand geskiet.” Die polisie se bende-eenheid het die moordtoneel by die plaaslike cops oorgeneem. Kol. Charl Kinnear, ondersoekbeampte in die saak van die vermeende king pin van die nagklubsekuriteit- onderwêreld, Nafiz Modack, was ook op die toneel.