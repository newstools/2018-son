PRETORIA. – Die Springbokke sal ’n teenvoeter vir Sonny Bill Williams se gevaarlike offloads moet vind as hulle Saterdag op Loftus Versfeld wil wen. Williams is terug in die All Black-span nadat hy die Nieu-Seelanders se eerste vier toetse in die Rugby Championship weens besering en siekte uitgesit het. Die tweemalige Wêreldbekerwenner sou die Bokke in Wellington gepak het, maar moes hom weens seer mangels onttrek. Williams het toe uit die stands aanskou hoe ’n aan- gevuurde Bok-span sy spanmaats met 36-34 in die Westpac-stadion klop. Hy het laas week teen Argentinië sy comeback announce met ’n fantastiese offload (aangee in die tackle) wat amper tot ’n drie vir Rieko Ioane gelei het. Steve Hansen, All Black-breier, het Maandag weer SBW – soos fans hom noem – se status as ’n wêreldklas-speler beklemtoon. “Ja, hy het maar net 40 minute gespeel, maar hy is ’n spesiale speler wat ’n groot verskil kan maak,” het Hansen gesê. “Hy het sy eie stel vaardighede, soos sy offloads. Sy werkverrigting is ook uit die boonste rakke. So, ek verwag dat hy ál daardie vaardighede van hom na die game gaan bring.” Die droë toestande op die Hoëveld kan Williams volgens Hansen soos ’n handskoen pas. “Dit gaan beslis opwindend wees. Die weervoorspelling lyk goed en is ideaal vir ’n speler soos Sonny Bill,” het Hansen bygevoeg. Nes Williams sal Damian de Allende ook ná ’n besering weer die Bokke se nr. 12-trui oor sy kop trek. De Allende en Jesse Kriel sal as middelveld-kombinasie hulle keer moet ken teen Williams. Kriel het aan Son gesê: “Die offloads is een van sy groot skills. Ons het nie juis ’n spesiale plan daarvoor uitgewerk nie, maar ons is obviously baie bewus daarvan. “Dit is iets anders wat hy na die tafel bring, maar Damian (de Allende), wat oorkant hom speel, het sy eie sterk punte en vaardighede. “Ons gaan net fokus op wat ons moet doen.”