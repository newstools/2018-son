BEAUFORT-WES is besig om ’n reputasie op te bou as ’n myn waar sokkertalent op die Wes-Kaapse platteland ontgin word. Froneha Jonas, ’n gr. 9-leerder van die Hoërskool Bastiaanse en boorling van Nelspoort, is die week ingesluit by die COPA Coca-Cola Future Stars-sokkerkamp vir o. 15-spelers. Die 15 spelers in die groep is van oor die land heen. Hulle het Maandag met ’n week lange oefenkamp by Tuks se high-performance centre in Pretoria begin. Bastiaanse se skoolhoof, Stanley McLeod, sê hy en die skoolgemeenskap is supertrots op Jonas se prestasie. Sukses McLeod sê: “Vir ons op die platteland is dit ’n groot prestasie. Dit gee ons kinders geleenthede om hulle horisonne te verbreed. “Ons sokkerspanne het die afgelope vier jaar redelik goeie sukses in nasionale kompetisies behaal.” Die spelers is deur onder andere die Bafana Bafana-middelskakels Hlompho Kekana en Reneilwe Letsholon­yane touwys gemaak. Future Stars sal teen die Eerste Liga-spanne AmaTuks en Randburg FC speel en teen die Premier-sokkerligaspan Kaizer Chiefs. Die kamp gaan nie net oor sokker nie. Die laities word ook in lewensvaardighede onder­rig en opvoedkundige sessies gebied.