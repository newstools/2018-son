HULLE gaan nie back down nie. Want hulle voel die besluit van die provinsiale uitvoerende komitee (PUK) van die ANC in die Oos-Kaap om hulle te disband, is nie reg nie. Die ANC se streek- uitvoerende komitee (SUK) in Nelson Mandelabaai het gister laat weet hy sal voortgaan met sy werk, maak nie saak wat die PUK sê nie. Maandag het die PUK ’n gewone vergadering belê oor die stand van sake in die provinsie. Dié het Dinsdag laat weet hy gaan die SUK ontbind. Sy redes hiervoor is dat die streek drie oudits in ’n ry nie 70% vir takke in ’n goeie toestand behaal het nie. Dit het daartoe gelei dat hy nie ’n behoorlik saamgestelde al­gemene streek­raadsver­gadering gehou het om die vakante pos van streekvoorsitter te vul nie. Daar is glo luidens die verslag wat op die PUK se vergadering (Maandag) voorgelê is, onthul dat daar ’n merkbare afname is in lidmaatskap in die streek. Die PUK het ook gesê dat met die ondersteuning wat hy aan die SUK gebied het, daar nie resultate gelewer is nie. Hy het toe aangekondig dat die SUK ontbind sal word en dat ’n streek-taakspan aangestel sal word. Phumzile Tshuni, voorsitter van die SUK, beweer bogenoemde stellings is geheel en al misleidend. “Die probleme in die streek kan nie toegeskryf wees aan die SUK wat in 2017 gekies is nadat die organisasie die plaaslikeregeringsverkiesings verloor het nie,” meen Tshuni. Hy sê voorts hulle het wel iets gedoen wat veldtogte betref. Verlede jaar het hulle ’n veldtog gehou by die PE-kollege, waar hulle saam met die Suid-Afrikaanse Studentevereniging (Sasco) gewerk het. Hulle het ook ’n veldtog in wyk 1 gehad vir die tussenverkiesings op 7 Maart vanjaar en die meeste stemme in die geskiedenis van dié wyk verower. “Ons het ook meer as 70% van ons takke in ’n goeie toestand,” vertel Tshuni. “Ons glo die poging van die PUK om ons te ontbind, is ongemagtig. “Ons is bekommerd oor die feit dat die PUK ons sedert sy verkiesing ondermyn. “Die comrades het by verskeie geleenthede aangedring om met ander streek­lede te werk en nie met die SUK nie,” het Tshuni bygevoeg. Die streek se uitvoerende komitee doen ’n beroep op die ANC se nasionale uitvoerende komitee om in te gryp. Tensy dit opgelos word, gaan hulle nêrens nie.