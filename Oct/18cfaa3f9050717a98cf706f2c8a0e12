DIE treinkrisis in die Wes-Kaap het uiteindelik van die nasionale rege­ring aandag gekry. Terwyl die twyfelagtige spoorvervoerstelsel die bloeiende ekonomie ’n geniepsige knou gee, druk die stakende busdienste die si­tuasie nader aan die rand van die afgrond. Tog het die ringkoppe nog nie die treinprobleme as ’n ramp verklaar nie. Die kalmeerpil wat almal wat worry nou ingejaag word, is dat ’n kabinets­komitee treinbrande en vandalisme bekyk. Dr. Blade Nzimande het dié nuus Saterdag by die lang verwagte bekendstelling van die spoorveiligheidseenheid van die Stad Kaapstad bekend gemaak. Die nasionale minister van vervoer het toe gesê: “Die nasionale regering beskou treinbrande en vandalisme as so ernstig, die Metrorail-probleem is na die kabinet se security cluster verwys.” Die bekendstelling is vroeër­ vandeesmaand vertraag omdat die beamptes nog nie die nodige magtiging gehad het nie. “Die eenheid is belangrik, maar nie ’n plaasvervanger vir die polisie en spoorwegpolisie nie. Die doel is om ’n groter impak te maak en veiligheid te verseker.” Nzimande het gesê hy is bekommerd oor die vandalisme in die Wes-Kaap. “Prasa het ingestem dat groter aandag aan sekuriteit gegee word.” Die minister het benadruk maatreëls kan ingestel word, maar dit sal net slaag as die gemeenskappe saamwerk en dit ondersteun. Reaksie “Die thugs wat die spoornetwerk beskadig, kom uit gemeenskappe. “Daar is mense wat weet wie die kabeldiewe en kopers is. Hulle moet by die polisie verkla word.” Die nuwe spoorveiligheidseenheid het gemengde reaksie ontlok. Cameron Dugmore, ANC-LPW, meen: “Die eenheid is ’n klein maar belangrike stap om treine veiliger te maak. “Die beamptes moet hulle werk met passie doen om pendelaars veilig te hou.” Pendelaars hou egter dik die treine het niks anders as ’n onveilige ramp geword nie. Nie net kan dit hulle weens laatkommery hulle werk kos nie; hulle kan selfs beseer word of omkom. Brett Herron, burgemeesterskomiteelid vir vervoer, sê: “Nog geld moet beskikbaar gestel word om stukkende treine te fix en te keer dat die bietjie wat werk nie ook ingee en die netwerk heeltemal collapse nie.” Kragtens ’n hofbevel moet die treindeure toe wees. Riana Scott, woordvoerder van Metrorail, het teen druktyd nog nie gereageer oor waarom dié hofbevel oënskynlik geminag is nie.