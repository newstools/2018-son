DAN Plato se kantoor bied ‘n beloning van R100 000 aan vir inligting wat tot die arrestasie en suksesvolle vervolging van brandstigters kan lei. Verlede week is ses treinwaens in drie afsonderlike voorvalle beskadig. Plato, Wes-Kaapse LUR vir gemeenskapsveiligheid, hoop dié beloning kan help om die skuldiges vas te vat. Metrorail het tans net 47 treinwaens oor vir die hele Kaapstadse spoornetwerk. Plato, die volgende Kaapstadse burgemeester, sê dié doelbewuste aanval op die rugraat van vervoer in die stad kan nie toegelaat word om voort te gaan nie. Hy sê hoewel die polisie sulke voorvalle van brandstigting ondersoek, daar in die laaste 10 jaar slegs twee arrestasies gemaak is. “Terwyl die polisie moet vasstel of dié aanvalle met mekaar verband hou en wie daaragter sit en hoekom, moet ons ook help,” sê Plato.