DIE Wes-Kaap het die hoogste syfer van mense met lewenslange geestesiektes landwyd. Dis ’n bevinding uit die South African Stress and Health Survey van 2004. In die provinsie is daar vier psigiatriese hospitale en drie fasiliteite waar pasiënte met subakute geestesversteurings behandel kan word. Daar is gesamentlik 1 850 beddens beskikbaar­ by die hospitale wat dus die kapasiteit het om 6 648 pasiënte te behandel. In die 2017-2018-boekjaar is daar gereken dat 40 000 buitepasiënte behandel kan word. Tans is een van die grootste uitdagings wat die provinsie het, dwelmmisbruik wat kan lei tot geestesversteurings. Dis veral jonger mense wat daarmee worstel. Dit is waarom die fokus vir World Mental Health Day vandag met sy tema op jong mense fokus. Dr. Nomafrench Mbombo, die provinsiale minister van gesondheid, sê die doel is om die bewustheid oor geestesgesondheid te verhoog. Sy het gister die personeel van die Alexandra-hospitaal in Maitland besoek om oor geestesversteuring te praat. “As ’n persoon wat reeds ’n geestesversteuring het – soos byvoorbeeld skisofrenie­ – alkohol, tik, dagga of heroïen misbruik, gee dit hulle ’n veel groter kans om psigoties te word en in die hospitaal te beland,” sê sy. Dr. Mbombo sê in 2017 is 184 jong mense met ’n gemiddelde ouderdom van 15 jaar vir behandeling in Wes-Kaapse fasiliteite opgeneem. Sy sê die jongste dwelmverslaafde wat in 2017 vir behandeling toegelaat is, was maar net 14 jaar oud. “Ons jeug is veral tydens hul tienerjare op hul vatbaarste, aangesien emosionele afwykings gewoonlik in hierdie tydperk voorkom. “Maar dit is belangrik vir die publiek om te weet dat enige persoon wat ’n geestesversteuring het, toegang tot hul naaste distrikshospitaal of gemeenskapsgesondheidsentrum kan kry.” Die Open Circle-fasiliteit by die hospitaal wat tans 30 jong mense met geestesversteuring versorg, sê dinge het slegter gelyk net tien jaar gelede. Die bestuurder, Helita Mankahla, sê die fasiliteit is geskep as ’n plek van veiligheid vir jeugdiges. Mbombo sê haar departement wil geestesversteurings deel maak van die Gesondheidsorg 2030-plan in die vorm van primêre sorg met ’n gemeenskapsfokus.