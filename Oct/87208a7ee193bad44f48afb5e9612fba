PLETTENBERGBAAI. – ’n Ernstige dreigement hang oor die kop van ’n vermeende kat killer. Dinsdagmiddag in die plakkerskamp KwaNoku­thula het kinders na bewering gesien hoe ’n kat op ’n nare wyse aan sy einde kom. Dis veral die wreedheid van die voorval wat mense omkrap. ’n Man (46) word daarvan beskuldig dat hy die klein katjie eers met kookwater gegooi en toe met ’n panga gekap het. Ná die voorval het ontstoke mense gedreig om die man se huis af te breek. Volgens inwoners is dit nie die eerste keer dat die man ’n dier mishandel nie. Een van die mense skinder: “ ’n Paar maande terug het hy ’n rondloperhond in sy jaart gevang en met ’n baksteen geslaan. Spoorloos “Later is die hond dood in die straat gekry.” Sedert die laaste voorval is die man spoorloos. Niemand weet waarheen hy gegaan het nie. Die inwoners wag vir hom. Hulle wil graag met hom praat oor sy beweerde haat vir diere. ’n Inwoner sê: “Ons is ’n arm gemeenskap, maar nie wreed teenoor diere nie. Dis mos verkeerd.” Minna Blou, eienaar van die oorle kat, sê haar troeteldier het ’n rotteplaag in hulle gebied in toom gehou. “Die kat het niemand anders gepla nie en die kinders was lief vir hom.” Gerda Reynders, ’n woordvoerder van die SPCA, sê sulke mishandeling ontstel hulle. Hulle moedig mense aan om dit by 044 878 1990 aan te meld.