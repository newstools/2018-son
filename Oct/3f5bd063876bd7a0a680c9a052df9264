“MY BROER is erger as ’n hond dood.” ’n Droewige Nandipha Mbele sê so nadat die lyk van Thando (35), haar broer, Maandag in bosse by die plakkerskamp Ndlovini in Swartklipweg ontdek is. Thando was van Tafelsig, Mitchells Plain. Nandipha (21) sê haar broer se bene en hande was met draad en skoenveters agter sy rug vasgebind. Volgens Nandipha is hy erg aangerand en ’n deel van sy lyf is gebrand. “Die killers het ’n vuur langs hom gemaak en dit gebruik om hom stuk vir stuk te brand. Hulle het hom getorture. Die ergste daarvan is dat ek weet wie dit gedoen het en hulle loop elke dag verby ons huis. “Ek voel nie meer safe nie. Dié area waarin ons woon, is glad nie veilig nie.” Sy sê volgens ooggetuies het ses mans Thando Sondagaand met die dood gedreig en gedwing om saam met hulle te gaan. Thando se girlfriend herstel tans in die hospitaal nadat sy ook aangerand is toe sy probeer keer het dat die mans hom wegvat. Getraumatiseer “Iemand wat gevra het hoekom hulle Thando so aanrand en ontvoer, is met ’n vuurwapen gedreig en vertel om nie sy neus in hulle sake te steek nie,” sê Nandipha. “Iemand het hom Saterdag met ’n mes in die arm en been gesteek.” Volgens Nandipha is Thando se girlfriend erg getraumatiseer ná die voorval. Zameka Faku, ’n gemeenskapsleier, sê die inwoners is bekommerd oor die voorval. “Dit kan nie gebeur dat mense iemand hier tussen ons vat, hom daar anderkant die pad vermoor en niks gebeur met hulle nie. “En Thando het niemand gepla nie.”