SUID-AFRIKA se vrouekrieketspan sal die oorblywende twee wedstryde moet wen as hy nie die reeks teen die Wes-Indiese Eilande wil verloor nie. Ná twee nederlae in die eerste twee eendaagse wedstryde het die derde wedstryd Sondag in Trinidad weens reën in die slag gebly. Die Windies het in Barbados met 17 lopies gewen en dit in die tweede ODI opgevolg deur die Proteas met 9 paaltjies in Trinidad te klop. Met die Windies wat 2-0 voor is, is al die druk môre in Trinidad op die Proteas om met ’n oorwinning hulle kanse lewend te hou om die reeks te deel. Vir die Proteas om te kan saampraat, is dit belangrik dat hulle top-orde ’n goeie grondslag met die kolf lê. “Dit hou vir ons die sleutel tot ’n oorwinning,” het die Proteas se afrigter, Hilton Moreeng, gesê. Die aanvangskolwer Lizelle Lee is met haar aanvallende kolfwerk ’n potensiële wedstrydwenner vir die Proteas, maar beleef tot dusver ’n nagmerrie-toer. Die vyfde en laaste wedstryd word Saterdag gespeel – ook in Trinidad.