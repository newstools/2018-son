Alf Lees, DA-LP, skryf: Tito Mboweni, minister van finansies, se ­beleidsverklaring vir die medium­termyn-begroting sluit R5 miljard se bailouts vir die SAL in. Dis interessant dat die SAL-bailout in die Wetsontwerp op Spesiale Bewil­ligings omvat is. Dié wetsontwerp gee g’n details oor die voorwaardes wat die minister van finansies moet toepas in terme van die wetsontwerp nie. Ek sal ’n parlementêre vraag aan Mboweni rig om die besonderhede van hierdie voorwaardes te verkry. Dié bailout van R5 miljard is net vanjaar se porsie van die bailout van R21,7 miljard wat die SAL benodig om vir die volgende drie jaar verder teen ’n verlies bedryf te word. Dis verregaande dat die ANC vanity-projekte soos die SAL belangriker ag as die kindertoelae, wat nie eens kids se minimum kosbehoefte bevredig nie. Die R5 miljard wat die SAL gaan kry, kon gebruik word om die kindertoelae vir ’n volle jaar met R34 van R410 per maand tot R444 te verhoog. Dit gaan die verstand te bowe dat die ANC weier om die SAL in sake­redding te plaas as ’n tussentydse stap in die rigting van privatisering of likwidering.