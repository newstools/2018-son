DIE Wes-Kaapse onderwysdepartement (WKOD) is keelvol vir leerders wat onnies aanval. Brian Schreuder, hoof van opvoeding vir die WKOD, sê in die laaste tyd het skoolkinders ’n paar onderwysers aangeval. Hy sê van die verslae en foto’s van die voorvalle het die onderwysgemeenskap geskok. “Ons kan nie in ’n same­lewing bly waar onderwysers les moet gee en terselfdertyd bang wees vir die leerders wat voor hulle sit nie. “Die WKOD sal geen geweld of aggressie teen ’n personeellid verdra nie. “Ons onderwysers is die belangrikste bate. Nie net vir die WKOD nie, maar vir die hele land. Hulle moet die respek kry wat hulle toekom.” Opgeskeep Schreuder sê as iemand wat voorheen ’n onderwyser was en nou die hoof van die departement is, het hy simpatie vir die onnies. Hulle sit opgeskeep met ongehoorsame leerders se gedragsprobleme. Schreuder voel kinders moet van jongs af geleer word hoe hulle teenoor hulle onder­wysers en klasmaats moet optree. Hy sê die departement beskou vanjaar as “ the year of values-driven  learning” . Dis gebou op ses waardes: omgee, competence, accountability, integriteit, innovering en responsiveness. Schreuder sê daar word gereeld leerders in die Wes-Kaap geskors. “As die leerder oortree, het die skool die reg om hom te dissiplineer. “Die WKOD sal skole ondersteun wat die regte dissiplinêre prosedures volg as dit by geweld en die gebruik van dwelms kom.”