SUID-AFRIKA se vrouekrieketspan is baie beter as wat sy uitslae in die Wes-Indiese Eilande weerspieël. Dis die mening van Mignon du Preez, gerekende senior speler in die span. Du Preez reken die Pro­teas is gereed om dinge om te swaai. Die Proteas móét die Windies vandag in Trinidad klop, anders is dit neusie verby in die T20-reeks. “Ons was oorgehaal vir Sondag se wedstryd, maar dit het ongelukkig uitge­reën,” het Du Preez gesê. “Nou fokus ons op die oorblywende twee wedstryde.” Ná die wedstryd wat nie ’n uitslag opgelewer het nie, loop die tuisspan met 2-0 voor in die reeks – met nog net vandag en Saterdag se wedstryde oor. Eenvoudig “Dit is frustrerend dat ons nie volgens ons potensiaal vertoon nie. “Ons het gewerk aan die dinge wat ons op hierdie toer geleer het.” Sy sê die plan is om dinge eenvoudig te hou, want die vaardighede is daar. Al wat kort, is bestendigheid in die span se vertonings. Volgens die voormalige kaptein is dit haar en die ander senior spelers se plig om vandag te wys hoe ’n mens ’n wedstryd wen. “Die Windies is wel baie sterk en nie verniet die houers van die T20 Wêreldbeker nie. “Maar as ons alles bymekaar kan bring, kan ons wen. Daar is baie om voor te speel. “Ons kan nog die reeks deel en twee seges sal help om momentum op te bou vir die T20 Wêreldbekertoernooi.” Die Wêreldbeker is later vanjaar – ook in die Windies.