TOE hy weer sien, was sy hele karavaan in sy glory. Nou sit Bashier Visagie (32) en sy meisie sonder ’n woonplek omdat dit Woensdagmiddag tot op die grond gebrand het. Dié karavaan het agter in ’n jaart gestaan in Claassenstraat, Arcadia, in die Baaise noordelike gebiede. Volgens Visagie fix hy gereeld mense se selfone vir ’n ekstra inkomste. Een van die kinders in die jaart het toe ’n masjien ingeplug en dis toe als vermoedelik vlam gevat het. “Ek was badkamer toe en toe skree die kinders vir my dit brand. “Toe ek uitkom, was die vlamme al hoog. “Ons het met emmers en tuinslange water op die vuur gegooi, maar dit het nie gehelp nie. “Die neighbours en almal het gehelp, maar toe die fire brigade hier aankom, was die meeste van die goed al uitgebrand.” Visagie sê hy het net mooi niks oor nie, net die klere wat hy aan het. Hy wou nie hê Son moet ’n foto van hom neem nie. “Ek het my klere, my kos, my fridge en my stove en alles verloor. “Ek het ook ’n werksbankie gehad waarop ek al my werk gedoen het. Dis ook nou weg. “Nou moet ek van voor af begin,” sê hy moedeloos.