’N BEJAARDE vrou van Helenvale in die Northerns het in haar shack doodgebrand. Volgens kol. Priscilla Naidu, ’n polisiewoordvoerder, is die 78-jarige Elizabeth Louw laas gesien toe sy by haar shack ingegaan het. Dis agter ’n huis in Martinweg. “Omstreeks 23:45 Saterdag het die bure die huiseienaar laat weet die shack brand.” Louw was in die shack terwyl dit gebrand het. Sy het vermoedelik in haar slaap ’n brandende kers omgestamp. Die polisie het ’n geregtelike nadoodse ondersoek geopen. Die familie wou nie kommentaar lewer nie.