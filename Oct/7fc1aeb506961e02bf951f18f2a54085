DANKSY die blitsige optrede van die polisie in Uitenhage is ’n vermeende rower in hegtenis geneem. Dit was toe die polisie Woensdag omstreeks 14:45 ontbied is na ’n sakeroof in Cuylerstraat. Kapt. Gerda Swart, ’n polisie­woordvoerder, verduidelik dat twee mans die winkeleienaar gekonfronteer het. Een van hulle het hom met ’n vuurwapen gedreig. ’n Derde man het by die deur kywie gehou. Die rowers het sigarette, toiletware en airtime gebuit. Hulle het daarna wegge­hardloop. Die winkel­eienaar het die rooftog dadelik by die polisie aangemeld. ’n Paar polisie­beamptes wat in die omgewing was, het onmiddellik ge­reageer. Kapt. Swart sê ’n verdagte is gearresteer en daar is beslag gelê op ’n vuurwapen wat vermoedelik in die rooftog gebruik is. Van die gesteelde goedere is ook teruggevind. Sy sê die speurders is op die spoor van die ander twee. Die 33-jarige verdagte verskyn vandag in die landdros­hof op ’n aanklag van gewapende roof. Die vuurwapen wat in die rooftog gebruik is, is ’n gaspistool. Brig. Laurence Soekoe, die bevelvoerder van die Uitenhage-polisiestasie, is baie trots op die beamptes se knap optrede en almal se same­werking in die stryd teen misdaad.