STEPHEN Cook het ’n besonderse voorliefde vir die boulwerk van die Warrior-krieketspan. Die voormalige Protea-aanvangskolwer speel dikwels groot kolfbeurte teen die Warriors. Dit was gister op St. George­park in Port Elizabeth weer die geval toe hy die Oos-Kapenaars se boulers laat deurloop het. Cook het 188 lopies (24x4, 1x6) vir die Lions op die derde dag van die meerdaagse wedstryd aangeteken. Die Warriors sal vanoggend op die laaste dag die tweede kolfbeurt met die telling op ’n wankelrige 42/3 hervat. Dit is nog ’n agterstand van 83 lopies. Die Warriors se oorblywende erkende kolwers moet vandag walgooi om ’n onbesliste uitslag te verseker. Drie van die Warriors se groot kanonne, Gihahn Cloete (4), Eddie Moore (5) en die kaptein, Jon-Jon Smuts, (1), is reeds uitgehaal. Yaseen Vallie (22*) en Lesiba Ngoepe (4*) was voor die paaltjies toe die balkies gister­ gelig is. Cook en die paaltjiewagter Nicky van den Bergh se vennootskap het gister se spel oorheers. Hulle het uitstekend gekolf, hoewel die Warriors se wisselvallige boulwerk sake by tye vir hulle vergemaklik het. Dié twee het 199 lopies om die vyfde paaltjie in die Lions se eerste beurt aangeteken. Met dié vennootskap het Cook en Van den Bergh gesorg dat die Lions die pas in dié kragmeting aangee nadat sake tot in daardie stadium gelykop verloop het. Van den Bergh het 113 lopies (19x4) gekry en gehelp dat die Lions die beurt op ’n stewige 470/6 gesluit het. Dit was in antwoord op die tuisspan se 345. Cook spog nou met ses honderdtalle en ses vyftigtalle teen die Warriors in meerdaagse wedstryde. Anrich Nortjé (4/104) was die Warriors se beste bouler.