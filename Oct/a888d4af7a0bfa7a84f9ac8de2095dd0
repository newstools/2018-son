DIE Southern Kings kry Saterdag in Treviso, Italië, ’n gulde geleentheid om teen Benetton na ’n hoër rat oor te skakel. Hoewel Benetton die Pro14 goed afgeskop het met twee agtereenvolgende oorwinnings, begin die span nou agteruit gly nadat hy die derde agtereenvolgende keer geklop is. Dít was toe Edinburgh net-net met 31-30 geseëvier het. Die Italiaanse losskakel Tommaso Allan, wat normaalweg ’n giftige skopvoet het, het misluk met sy laaste skop pale toe in die doodsnikke van die wedstryd. Ál wat die Kings benodig, is nóg een oorwinning en dan sal hulle reeds hulle beste seisoen sover hê in die Pro14. Die Kings het in hulle eerste seisoen net een sege in 21 wedstryde behaal. Hulle het die afgelope naweek weer vasgeval, teen Scarlets, maar baie van die oorsese kenners het ná die wedstryd gepraat oor hoe die Kings verbeter het. Dit is beklemtoon deur die Kings se harde werk in hulle nederlaag teen Scarlets en veral deur die voormalige Bok Bjorn Basson se drieë. Basson het een van sy twee afgerond wat deur die Kings se kaptein, Michael­ Willemse, op sy eie 22-meter-lyn begin is toe hy ’n Scarlets-speler getackle het. Die bal het losgespat en is deur verskeie fases geneem. Volgens van die kommentators kan dit beslis in die wedloop wees om as die drie van die seisoen aangewys te word. Benetton se breier, Kieran Crowley, se span is egter weer gelaai met Italiaanse internasionale spelers wat dinge gaan moeilik maak vir die Kings. Hoewel die Kings weer na laaste (sewende) op die log gedaal het, het hulle ná hulle eerste oorwinning sewe punte. Dit is net twee punte agter die Dragons en ’n oorwinning sal die Kings gelyk sit op punte met Benetton, wat in die vierde plek is. Die Kings het nou regtig iets om voor te speel. Hulle het reeds onder Deon Davids gewys dat hulle wenrugby kan speel. Verlede jaar se Superrugby-seisoen kan daarvan getuig nadat hulle in 2016 maar baie swak was.