SPESIALE rekenaars vir siggestremde leerders in die Baai. Verlede Vrydag het die adjunkminister van maatskaplike ontwikkeling, Hendrietta Bogopane-Zulu, self ’n draai kom maak in KwaDwesi om die Khanyisa Special School for the Visually Impaired se nuwe gespesialiseerde rekenaarsentrum bekend te stel. Die lab het 22 rekenaars met gespesialiseerde programme, wat voorsiening maak vir leerders met sigprobleme, wat deel vorm van die skoolsillabus. Dié spoggerige sentrum het ook ’n interaktiewe skerm wat die leerders sal bystaan met vaardighede in syfers, letterkunde en gebaretaal. Die bekendstelling van die sentrum vorm deel van die vennootskap tussen die departement van maatskap­like ontwikkeling en die MTN SA Foundation. Die doel van die vennootskap is om te verseker dat die gestremde leerders gelyke leergeleenthede kry deur tegnologie. Bogopane-Zulu, wat ook ’n sigprobleem het, sê die rekenaarsentrum is daar om leerders hul potensiaal te help verwesenlik. “Ons het persone met gestremdhede wat goed vaar in verskeie aspekte van hulle lewe omdat hulle voorsien is van geleenthede en geriewe wat vir gestremdhede cater.” Die skool is in 1988 gestig en het plek vir sowat 136 leerders. Sowat 82 van die leerders woon op die skool se perseel. Oktober was die fokusmaand van die departement van maatskaplike ontwikkeling. In dié maand neem beamptes oor die land heen deel aan programme van die regering se visie om uitdagings soos armoede, werkloosheid en ongelykheid te pak.