DIE skille het eindelik van die oë van Oompie se getrouste volgelinge afgeval. Gerald en Ronel Pullen was die afgelope twee jaar die omstrede 4th Power Investments se administrateurs. Húlle is die mense wat ál David Cupido se leë beloftes aan sy sowat 12 000 beleggers moes oordra. Krismis ná Krismis moes hulle die beleggers inlig hulle gaan hulle geld kry. Dié geld is tot vandag toe nog nooit uitbetaal nie. Gerald en Ronel het gisteroggend ’n video uitgestuur waarin hulle bekend maak hulle bedank. Gerald se woorde is dat selfs hulle ook nie enige geld van Oompie ontvang het nie. Hy sê: “Julle het gesien hoe ek die aankondigings maak. Julle het gesien hoe ons die journey saam met David deurmaak. “Ons het vanaand tot ’n belangrike besluit gekom. Ons journey het tot ’n einde gekom. Ons taak met 4th Power het geëindig. “Ons sê nou vir julle vir die laaste twee jaar dat ons vir David werk, het ons nes julle geen geld van hom of 4th Power ontvang nie. “Ons wag nog sodat die betalings kan gebeur. Alles is in die hande van David.” Ronel het die beleggers bedank vir hulle vertroue in haar en Gerald. Sy sê: “Ons bedank julle dat julle ons met julle inligting vertrou het. Ons wil net die Here dankie sê dat hy die Pullens deurgedra het tot vandag toe. “Ons dank God vir sy guns op ons lewe en vir alles wat hy vir ons moontlik gemaak het. Ons glo en weet sonder Hom sou niks moontlik wees nie.” Pullen sê verder sy sal Cupido se vrou, Phebe, se kontakbesonderhede aan die beleggers gee as hulle enige iets oor hulle beleggings wil weet. Die Pullens help werkers nou met arbeidskwessies, CCMA-sake, wetgewing en regulasies, asook spanboupogings rakende die wet. Christopher Martin, ’n belegger, sê die Pullens moet ook geblameer word. “Hulle kom agter hulle is in die moeilikheid. Ronel en haar man is kop in een mus. “David sal nie nou meer ’n chauffeur het wanneer hy op 27 November in die hof verskyn nie. Laas by die hof toe noem Ronel glad vir Oompie ‘King’. “God laat nie van Hom ’n bespotting maak nie. Hoe meer sake David verloor, hoe nader beweeg die Valke, want hy lieg onder eed. “Een ding is seker – sy ding gaan pyn!”