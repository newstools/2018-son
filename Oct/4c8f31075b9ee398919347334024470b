KNYSNA. – As jy dronk wil ry en ander se shacks moer toe ry, gaan jy pak kry. En dís presies wat ’n besope restaurantwerker (35) en haar ewe jolige buddy (28) oorgekom het toe hulle ’n wendyhuis sat gery het. Die twee het skaars uit die Fiat Uno in Nekkies geklim om na die skade te kyk, toe ’n groep vroue hulle tackle. Die inwoners se moer is verder geroer toe hulle ’n halwe bottel brandy en leë blikkies ciders in die kar kry. Jolene Jackson (37) het Maandagmiddag ná werk die skok van haar lewe gekry toe sy sien wat van haar hokkie oorgebly het. Omstanders vertel die jolige vrou agter die stuurwiel het beheer verloor oor die wit karretjie en die kant van die hokkie getref dat die planke spat. Vergifnis Die hokkie het een verdrietige kreun gegee en uitmekaar geval. Die driver was vol dronkverdriet en het om vergifnis gesmeek by die inwoners. Hulle was egter nie in die mood daarvoor nie. Die groep het die kar gekonfiskeer en haar tjommie toe sommer ’n paar taai klappe gegee. Later het die twee slinger-slinger ’n taxi gaan soek. Die inwoners het haar voor dit laat belowe om die hokkie te fix. Jackson sê: “Ek is bly niemand was by die huis toe dit gebeur het nie. “Die vrou het met my kom praat, maar my bure het dik gehou dat sy eers kan praat as sy planke gebring het om die plek te fix.” Gladstone Tyali, ’n gemeenskapsleier, sê die inwoners kan nie die reg in eie hande neem nie, maar hy verstaan hulle frustrasie as hulle eiendom vernietig  word.