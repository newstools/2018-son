HY MOES laas week op TV sit en kyk hoe sy spanmaats die Blou Bulle binne 40 minute op Loftus verwoes. Nou kry Juarno “Trokkie” Augustus môre in ’n half­eindstryd die kans om die Pretorianers verder te pynig in sy terugkeer tot die Westelike Provinsie-span. Die wenkbroue het omtrent laas week gelig toe die kranige jong agsteman met ’n ligte ou beseringtjie in die Kaap moes agterbly. Augustus het vanjaar verwoesting in die nr. 8-trui vir die Streeptruie gesaai. En wie ook al die Stormers volgende jaar afrig, hoef glad nie bekommerd te wees oor Duane Vermeulen se besluit om Bulle toe te gaan nie. In Augustus het die Kapenaars ’n speler wat straks 10 keer beter as Vermeulen kan word. Die Whistling Wheels-rugbyklub in Eersterivier se grootste uitvoerproduk was nie verniet verlede jaar as Wêreldrugby se beste o. 20-speler aangewys nie. Die Bulle sal hulle keer moet ken as dié man op hol gaan. Augustus weet ook hy kan môre vir hom ’n plek in Rassie Erasmus se Bok-toergroep losspeel.