JOHN Terry (37), voormalige kaptein van Engeland en Chelsea, het ná 23 jaar sy stewels opgehang. Terry het Aston Villa laas seisoen verlaat nadat dié span nie promosie tot die Engelse Premierliga behaal het nie. Terry het wel belangstelling van Spartak Moscow in Rusland gelok, maar die skuif van die hand gewys omdat dit “nie reg is vir sy familie nie”. “Ná 23 ongelooflike jare as ’n sokkerspeler het ek besluit die tyd is reg vir my om uit te tree,” het Terry gesê. Terry, wat 78 wedstryde vir Engeland gespeel het, het die Blues in 2017 verlaat ná meer as twee dekades op hulle boeke. Dié omstrede figuur is een van dié klub se mees bekroonde spelers met vyf Premierliga-titels, vyf FA Cup-medaljes en ’n Champions League-medalje gedurende sy tyd by Stamford Bridge. In 2010 was Terry in die sop omdat hy ’n spanmaat, Wayne Bridge, se girlfriend, Vanessa Perroncel, swanger gemaak het. – AP