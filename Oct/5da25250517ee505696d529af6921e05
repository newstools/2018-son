LADISMITH. – “Hy is die netjiesste inbreker.” So beskryf inwoners van die plaas Dwarsrivier/Buffelskloof, buite die dorp, vir Piet Matthews. Dié verdagte het soos seep deur die hande van die plaaslike cops geglip. Hy is darem weer aangekeer. ’n Ingeligte vertel: “Die cops het die ou aangekeer vir inbraak. “Toe hy hulle moes gaan wys waar hy sowat R15 000 se gesteelde geld weggesteek het, het hy met handboeie en al onder die onfikse cops uitgehardloop. “Toe is dit nag en kon hulle die boy nie weer aankeer nie.” Dis toe dat Matthews begin het met inbrake by die huise van plaaswerkers en hulle dae aaneen teister. Nog ’n ingeligte vertel: “Kyk, daai jong breek bleddie netjies in. Hy maak vir hom kos en maak dan nog die skottelgoed ook skoon. “Dis terwyl die werkers op die plaas werk. Een antie het gesê sy het een keer net een eier uit ’n halfdosyn gebak. “Die aand toe sy by die huis kom, was daar net twee eiers oor. Sy’t gedink dat sy dalk maar net verkeerd getel het. Min te wis dis soos Piet hom weghelp.” Daar is ook vermoed dat van sy familie dalk vir hom kos en herberg gegee het terwyl hy in hiding was. AO Jannie Cedras, ’n polisiewoordvoerder, sê: “Die 21-jarige vermeende inbreker het aangebied om te wys waar hy die R15 000 versteek het. “Terwyl die lede die dief, wat in handboeie was, vergesel het, het hy begin hardloop. “Die lid naaste aan hom het gestruikel en sy balans verloor. Hy het verdwyn en ’n taakspan is saamgestel om hom te soek. Hy is weer aangekeer en agter tralies.”