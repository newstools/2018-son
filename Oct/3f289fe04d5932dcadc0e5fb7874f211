PORTERVILLE. – Wat gaan ek eendag word ná skool? Dis ’n vraag waarmee talle leerders gereeld worstel. Tog is die uitdaging in onse land net om ’n werk te kry. As deel van Beroepsbewustheidsmaand het Porterville Primêr (voorheen Willemsvallei Primêr) Vrydag ’n beroepsbewustheidsessie met sy leerders gehou. “Career dress up day” is die brainchild van Eléna Farao­, ’n lewensoriëntering-onnie vir gr. 9’s, vakhoof by die skool en leieropvoeder – kring 2 in die Weskusstreek van die WKOD. Van die senior leerders by die skool is gevra om klere aan te trek wat die beroep sal weerspieël wat hulle eendag wil volg. Verskeie sprekers, almal voormalige leerders van dié skool wat uitblink in hulle beroep, het die kinders aangemoedig om ’n sukses van hulle toekoms te maak. Onder hulle is Evert Manuel, voormalige burgemeester van die Bergrivier-munisipaliteit, en ds. Marius van Schalkwyk. Afgevaardigdes van die plaaslike polisiediens, die Lapa­ Munnik Hospitaal en Voorberg Korrektiewe Dienste was ook teenwoordig. Geniet Collin Green, vakadviseur van die WKOD in die Weskus-distrik, het die leerders ingelig oor hoe belangrik dit is om die regte beroepskeuse te maak. Tamryn-Lee Neethling (13), ’n gr. 7-leerder, wil eendag ’n veearts word. “Ek het saam met diere grootgeword en ek sal dit baie geniet om eendag met diere te werk,” sê sy. Ashlin Owies (15), ’n gr. 9, se kop staan polisie toe. Ashlin, van kop tot tone uitgevat in ’n polisie-uniform, vertel: “Ek wil graag eendag help om die dwelmprobleem hok te slaan omdat ek sien watter nega­tiewe uitwerking dit op die jong mense in ons gemeenskap het.” Farao sê die doel van die geleentheid is om die leerders ’n kopskuif te gee, weg van groepsdruk en dwelms en hulle aan te moedig om ingeligte besluite te neem. Potensiaal “Ons wil die kinders help om hul selfbeeld te verbeter sodat hulle in hulself kan glo en beter keuses kan maak. “Ons wil hê hulle moet besef hoeveel potensiaal hulle­ het. Hulle moet ’n visie stel en fokus op hulle drome,” sê Farao. Farao beplan om dit ’n jaarlikse instelling te maak waarby ander skole in die kring óók betrek gaan word.