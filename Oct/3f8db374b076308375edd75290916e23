VERSTIKKENDE rook het erg in die lug gehang nadat omtrent 30 wonings Vrydagoggend in Houtbaai uitgebrand het. Dis nog nie bekend hoe die brand ontstaan het nie. Dit het die lewe van ’n kind, Veron Fredericks, en ’n man in Salamanderstraat geëis. Die brand het omstreeks 02:00 uitgebreek. Die inwoners sê dis die ergste brand wat die klein gemeenskap teen die hange van die berg in 20 jaar ervaar het. Een van hulle, Fidel Meter, sê aan Son op Sondag die gemeenskap is in rou en die brand het almal geruk. Meter sê hy kon mense se gille onder die nooddiensvoertuie se sirenes hoor. Worries Hy sê ’n mens kan die hartseer voel wanneer jy in die gebied is. “Hier is jou kind my kind,” sê hy. “Ons maak die kinders as ’n gemeenskap groot. So, die verlies is almal s’n.” Meter sê niemand weet nog hoe die brand ontstaan het nie, maar voeg by dis op die oomblik die minste van hulle worries. “Ons is besig om materiaal by­mekaar te maak. Ons fokus nou is dat almal kos en klere moet hê,” verduidelik hy. In ’n video wat Son op Sondag gesien het, vertel inwoners hoe hulle omtrent moes skarrel vir hulle lewe. ’n Inwoner sê ’n groot bang het hom wakker gemaak, en toe klink dit of balle teen sy blyplek val. Hy het ná ’n ruk besef die plastiek op sy huis is aan die brand. Die inwoner sê hy het gehoor hoe ’n vrou die Here om hulp soebat terwyl sy gegil het. Toe hy by haar kom, vertel die inwoner, het sy voor hom ineengestort en 10 minute gelê en swaar asemhaal. ’n Ander inwoner sê alles het so gou gebeur: “Een oomblik het ons probeer om mense te help, en die volgende oomblik was alles in vlamme.” Die afdelingshoof van die Stad Kaapstad se brandweer-en- reddings­dienste, Edward Bosch, sê 8 brandweerwaens, 3 watertenkers, ’n reddingsvoertuig en 48 brandweerlede is ontplooi. Bosch sê dit het die span omtrent vyf uur gevat om die brand in bedwang te bring. Hy sê hulle was heelwat later die oggend steeds besig om seker te maak die brand is geblus. Bosch het bevestig twee slagoffers het gesterf, maar kon nie sê hoe oud of watter geslag hulle is nie, dat 2 slagoffers graad 3-brandwonde opgedoen het en 90 in­woners dakloos gelaat is.