DIE man wat al ses maande sonder water sit, moet aansoek doen om ’n nuwe waterverbinding. Dís die advies van die Stad Kaapstad aan Johan Grysman. Son het gister berig oor Grysman se waterprobleme. Die arme man sit al amper ses maande in Day Zero vas. Grysman, van Tafelsig, sê hy is ’n ywerige waterbespaarder, maar die Stad kyk hom die hele tyd mis. Grysman kry ook elke maand ’n waterrekening wat hy getrou betaal. Jean-Marie de Waal, ’n woordvoerder van die Stad Kaapstad, sê die stuk grond wat Grysman in Maart 2018 gekry het, is dorpsgrond. De Waal sê omdat Grysman nie ’n armlastige is nie, is daar sekere prosesse wat hy sal moet volg. “Die persoon moet vir ’n diensverbinding aansoek doen,” verduidelik De Waal. “Dis wat alle persone moet doen wanneer hulle ’n vakante erf kry.” Volgens De Waal is daar geen rekord van ’n aansoek om ’n nuwe verbinding nie, al sweer Grysman hoog en laag hy het die nodige prosesse gevolg.