DIE een oomblik loop hy nog – en die volgende oomblik hoor hy net: “Allahu akbar, I have to kill you now!” Só vertel Roland Damones van Wetton aan Son oor hoe ’n “besetene” hom Saterdag aangeval het. Damones sê die man was duidelik daarop uit om dood te maak. Hy het veelvuldige steekwonde aan sy liggaam opgedoen en het die dood net-net vrygespring. Damones sê die man wou skoons sy oë uitkerf. Hy vertel: “Ek het winkel toe geloop om my entjies te gaan koop toe ’n man by ’n huis uitstorm. “Nadat hy ‘Allahu akbar I have to kill you now!’ geskree het, het hy my met ’n mes begin attack.” Volgens Damones was die man se ouers nie by die huis tydens die aanval nie. Hy sê gelukkig het ’n neighbour tot sy redding gekom. “Die vrou het my kom help nadat haar dogter oor die muur geloer en gesien het hoe vol bloed ek was. “Sy het toe die polisie gebel, wat twee voertuie uitgestuur het.” Damones sê toe die ou se ouers terugkom, het hulle gesien daar is ’n commotion in die pad, maar hulle het nie geweet dis hulle seun wat hom aangeval het nie. Hy vaar uit: “Hy’s siek, man! “Sy ma-hulle sê dis wanneer hy sy medikasie saam met drugs gebruik dat hy raak soos een wat op flakka is. “Dan wil hy net doodmaak wat voor sy oë kom. “Sy ouers behoort te weet hy kan nie tussen die gemeenskap lewe nie.” Ontken Toe Son die man se ma skakel, was sy glad nie gelukkig toe sy hoor Damones het Son betrek nie. Sy het heftig ontken haar seun gebruik dwelms en gesê hy is net op medikasie. Son verneem die aanvaller is dieselfde dag Valkenberg-hospitaal toe gestuur vir behan­deling.