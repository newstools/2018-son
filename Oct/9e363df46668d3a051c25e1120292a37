WAT word van die onopgeloste moorde? Inwoners van Arcadia in die Baaise noordelike gebiede het Saterdag gemarch teen geweld en misdaad. Die doel van die march was om bewustheid te skep van dwelms en gangsterism­, mishandeling van senior burgers­ en kinders, en onopgeloste moordsake. Die konvooi het in Hick­orystraat begin en deur Arcadia beweeg voor dit weer daar geëindig het. Die rolspelers wat betrokke was, was die Northbay Hope Foundation, die Mountweg cluster se GPF-voorsitter, Eddie Alexander, sektorpolisielede van Jacksonville en Arcadia en die GPF van Bethelsdorp. Die metropolisie en verkeersbeamptes van die Metro was ook teenwoordig. Morné du Plessis, ’n bestuurslid van Northbay Hope­ Foundation, sê dis nie die laaste event in sy soort wat hulle gaan aanbied nie. Dié NPO is in Junie gestig en hou twee keer ’n week ’n sopkombuis in Arcadia en Riemvasmaak. “Die afgelope paar weke het dit rof gegaan in ons area. Die jong mense wat dwelms gebruik, keer hul huise om en ou mense word mishandel. Verkrag “Ons gemeenskap moet ons area terugvat. Met die konvooi van Saterdag het ons gesê genoeg is genoeg,” sê Du Plessis. In Junie 2016 is Jo-Anne Farrelson (21) van Arcadia verkrag en vermoor. Farrelson se naakte lyk is skaars 500 m weg van haar ouerhuis gevind in die bosse agter Oosthuizenstraat. Sy het die aand van haar dood by ’n vriend in Bethelsdorp­, Uitbreiding 31 gekuier en hulle het net voor middernag terug geloop Arcadia toe. Die vriend het glo aan die ouers gesê hy het saam met haar tot by die voordeur geloop, maar hulle het geen klop aan die deur gehoor nie. Farrelson was ’n haarkapster­ wat in November 2015 haar mondigwording gevier het. In September 2015 is Ashwell “Willie” Prince (28) van Arcadia voor sy huis doodgeskiet. Volgens Du Plessis verander die ondersoekbeamptes van die bogenoemde sake die hele tyd en niks het sover tot ’n punt gekom nie.