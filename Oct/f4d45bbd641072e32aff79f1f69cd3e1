DIE Springs-monster, wat sy vyf kinders mishandel en sy oudste dogter verkrag het, is vandag 35 jaar tronkstraf opgelê. Sy eksvrou het ‘n opgeskorte vonnis van vyf jaar gekry. Een van die seuns het in ‘n beëdigde verklaring, wat deur regter Eben Jordaan voorgelees is, gesê hy dink nie aan hulle as ouers nie en dat hy nie hul kind wil wees nie. “Ek haat alles van my pa. Ek sal hom doodmaak as ek kon,” sê hy in die verklaring. Die seun sê ook hy dra nou nog die letsels van aanvalle waar sy pa hom met ‘n blowtorch gebrand het. ‘n Sielkundige het ook getuig van die ouer seun wie se oë potblou geslaan is. Een van die jonger dogters het gesê: “Jesus het hulle nie gemaak nie. Die duiwel het”. Die pa is in 2014 by sy huis gearresteer toe sy seun ontsnap en na die bure vir hulp gehardloop het. Die pa het hulle vir jare agter geslote deure gehou en mishandel. – News24