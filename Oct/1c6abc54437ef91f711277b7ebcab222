DIE cops in Mitchells Plain soek na ’n vermeende ontvoerder. Dít kom nadat ’n 10-jarige seun van Rocklands in Mitchells Plain beweer het ’n onbekende man wou hom in sy motor laat klim. Volgens kapt. FC van Wyk, ’n polisiewoordvoerder, het dié ontstellende voorval op 5 September buite die seun se skool gebeur. Van Wyk sê: “Die seun het ná skool by die skoolhek uitgekom. “ ’n Wit motor het buite die skoolhek gestaan en die bestuurder het hom geroep om in die motor te klim. Registrasienommer “Die seun het bang geword en teruggehardloop na die skool toe. “Die motor het ’n vervalste registrasienommer op gehad. Die polisie is besig om ’n saak van poging tot ontvoering te ondersoek.” Volgens Van Wyk is die verdagte ’n man in sy dertigs met donker gelaatstrekke. Die vermeende ontvoerder is skraal gebou en kan uitgeken word aan ’n merk op sy regterwang. Enige een met inligting kan die ondersoek­beampte Paul Wolmarans van die Mitchells Plain-polisie kontak by 081 283 0007. 