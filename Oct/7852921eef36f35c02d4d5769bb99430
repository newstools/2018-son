’N JONG ou is in hegtenis ná ’n moord in die Strand. Dis vir die moord op Qi­yaamodien Mahoa. Qi­yaamodien is Sondagaand by sy huis in Fisantstraat, Broad­lands Park, doodgeskiet nadat ’n groep gangsters hom aangerand het. Hy is Maandag volgens die Moslemgeloof begrawe. Volgens die polisie het die voorval by sy ouerhuis gebeur. Sy ma, Fatima Wantza, en pa, Ebrahim Mahoa, is in die proses gewond en is in die hospitaal behandel. Wantza sê dit is nie die eerste keer dat een van haar kinders ’n wrede dood sterf nie. Sy sê dieselfde mense wat haar huis Sondagaand aangeval het, het Amoridien Mahoa, nog ’n seun, vermoor. Wantza vertel Amoridien is op 23 Junie 2016 in die Strand gekidnap. Gemartel Sy verbrande lyk is later in bosse naby Monwabisi-strand gevind. Volgens inligting is hy by ’n huis in Macassar gemartel waarna sy lyk gaan dump is. Wantza sê tot vandag het niks van die saak gekom nie. “As die polisie Sondag beter opgetree het, kon my kind (Qi­yaamodien) nog geleef het. “Alles het begin toe my ander seun, Ashrodien, vir hom ’n entjie by die mobile gaan koop het. “Daar is hy deur ’n jong man gekonfronteer en albei het mekaar geklap. “Meteens was daar meer as 15 mense wat ons huis kom aanval het. “My huis se ruite is ingegooi en toe skiet die jongens op ons en my kind is dood.”