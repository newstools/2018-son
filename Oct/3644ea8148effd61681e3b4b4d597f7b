VIR die eerste keer in vyf jaar gaan Cristiano “CR7” Ronaldo weer op Old Trafford speel – dié keer in die deftige Juventus-hempie. Ronaldo, wat vir Manchester United gespeel het, is een van die klub se legendariese spelers. Hy het die harte van sy ou klub en dié se ondersteuners vyf jaar gelede gebreek met ’n wendoel vir Real Madrid. Snaaks genoeg, die Red Devils se manager, José Mourinho, was toe nog in beheer van Real. Dié keer moet Mourinho verhinder dat CR7 sy nuwe Italiaanse klub op die wenpad plaas. Uitlek Maklik gaan dit nie vir ’n sukkelende United wees nie. Juventus spog voorlangs met verskeie ander gevaar­like spelers. Paulo Dybala is self ’n handvol en as ’n kombinasie met Ronaldo, sal die Red Devils hulle keer moet ken. United sal ook moet seker maak dat die name van die span nie weer voortydig uitlek nie. Mourinho het gister reeds by die oefening op Old Trafford in ’n vuil bui opgedaag. The Sun berig hy was vasbeslote om die culprit wat sy planne in die wiele ry, op te spoor. Alexis Sanchez het nie geoefen nie. So, hy speel dalk nie.