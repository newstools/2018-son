TOE Hannah Cornelius se lyk gevind is, was haar oë opgeswel. Daar was bloed aan haar oë en mond. Haar broek was afgetrek. Konst. Andile Jongilanga, wat die moorddossier oor Cornelius (21) se moord oopgemaak het, het sy waarnemings op die toneel gister in die Kaapse hooggeregshof gedeel. Jongilanga het gesê hy het 10 jaar ervaring as polisieman. Hy is op 27 Mei 2017 uitgeroep na die Koelenhofplaas in Stellenbosch waar Cornelius se lyk gekry is. Twee van sy kollegas was reeds op die toneel. Paramedici op die toneel het Cornelius reeds dood verklaar. “Haar liggaam was klaar toegemaak met ’n kombers. “Ek het die kombers oopgemaak om haar gesig te sien. Sy het met haar gesig in die gras gelê.” Jongilanga het haar gesig effens gedraai. Hy het ook na die res van haar liggaam gekyk en gesien haar broek is afgetrek. Daarna het hy na die toneel gekyk om te sien of daar iets is wat gebruik is om haar te vermoor. “Daar was ’n stuk rots, maar daar was nie bloed op nie. Op die gras langs haar was daar wel bloed.” Cornelius en Cheslin Marsh het in haar kar gesit toe vier mans hulle oorval en ontvoer het. Vernon Witbooi, Geraldo Parsons, Eben van Niekerk en Nashwill Julies staan tereg op Cornelius se moord en verkragting asook roof, ontvoering en aanranding. Marsh het gister sy getuienis afgesluit. Hy het gesê hy is in die VW Golf se boot gesit en in ’n bos in Kraaifontein afgelaai. “Daar was twee van hulle saam met my in die bos. Hulle het elkeen ’n baksteen gehad. “Ek het my oë toegemaak en gebid.” Dit is toe dat die aanvallers hom met klippe bestook het. Hy het sy bewussyn verloor. Die hof het verdaag toe Marsh onbeheers gehuil het. Volgens hom het hy by die eerste huis wat hy gesien het gaan aanklop vir hulp. Daar het hulle hom soos ’n hond weggejaag en die polisie vir hom gebel. Die polisie het hom bebloed in die straat gekry. Hy het gesê ná die voorval het hy sy studies opgegee, want hy kon nie meer konsentreer nie. Hy moet ook gereeld vir ’n kop scan gaan. Sy linkeroor is heeltemal doof weens die aanranding. Julies is nie van Cornelius se moord en verkragting aangekla nie. Nooi Hy het gister ’n bekentenis aan die hof gemaak. Hy sê hy was op pad huis toe van sy meisie af toe Parsons hom nooi om tik te gaan rook by die Lwanda Flats. Op pad soontoe het hulle Cornelius se kar gesien en besluit om te gaan kyk. Parsons het ingeklim. Hy het toe Marsh se beursie leeggemaak, sy selfoon gesteel en huis toe gegaan. Hy het dieselfde aand nog ’n buyer vir die foon gekry. Die saak duur voort.