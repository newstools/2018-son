“TOE ek sien wat hulle met daai man doen, toe raak ek bang.” So het ’n staatsgetuie Vrydag getuig in die moord­verhoor van Jean-Claude Uithaler (20), Khawulelani Gqunta (19) en Sinethemba Mfihlo (19). Al drie beskuldigdes is van Chatty. Hulle ontken skuld op klagte van moord en roof met verswarende omstandighede. Alleen Quinton David Williams is op 14 Junie 2014 in Booysenpark doodge­martel. Adv. Elsabé Theron het die staatsgetuie kruisondervra. Volgens die getuie was sy en die kinders daardie aand alleen by die huis. Sy het getuig terwyl sy TV gekyk het, het sy stemme buite gehoor. Volgens haar was dit so tussen middernag en eenuur. Sy het gesê dit het geklink of die stemme daar in haar jaart is. Die getuie het gesê sy het die lig en televisie af­ge­skakel en die gordyn in haar slaapkamer effens oop­gemaak. “Ek wou nie hê hulle moet sien ek hou hulle dop nie. “Toe ek sien wat hulle met daai man doen, toe raak ek bang.” Theron het die getuie daarop gewys dat sy in haar verklaring gesê het Williams het tydens die aanval drie tot vier treë gehardloop en toe in­mekaargesak. Volgens Theron het sy in die hof getuig Williams het 15 m ver gehardloop voordat hy geval het. “Die drie tot vier treë wat ek aan (AO Conrad) Goosen (die ondersoekbeampte) gegee het, was ’n skatting.” Theron het ook gesê die getuie het in haar verklaring gesê al drie die beskuldigdes het Williams van agter geslaan. Dít terwyl sy in die hof getuig het Uithaler en Mfihlo het Williams geslaan en Gqunta het hom geskop. Hierop het die getuie ge­antwoord van die aspekte is nie in haar verklaring vervat nie. Volgens die getuie het Uithaler ’n halwe sement-blok aan die kant van haar huis opgetel. Sy het gesê toe hy dit optel, het hy nie in die rigting van haar slaap­kamervenster gekyk nie. Die getuie het gesê hy het die sementblok opgetel, vinnig daarmee na Williams gestap en hom op die boonste deel van sy rug geslaan. Adv. Garth Baartman kla aan.