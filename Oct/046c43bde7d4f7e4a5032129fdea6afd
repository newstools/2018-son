LADISMITH. – Borrelende bondeltjies vloeibare energie. So kan die opgewonde leerders van die Laerskool Towerkop opgesom word soos hulle hier baljaar tydens die skool se vakansieprogram. Die program word aangebied deur Safe Schools en die plaaslike tak van die Kindersorgvereniging. Daniel Mollie van Kindersorg sê: “Ons geniet dit net soos die leerders. Duiwel “Anders was hierdie mannetjies nie hier nie en dalk besig met dinge wat nie so opvoedkundig is soos die program wat ons hier aanbied nie.” ’n Mammie sê: “Meneer, dis ’n baie goeie ding. “Ons weet mos ledigheid is die duiwel se oorkussing. “Nou kan my kinnertjies speel-speel iets leer wat meer as net gewone skoolwerk is.” Nagenoeg 100 tot 150 leerders neem deel aan die program. Dit behels opvoedkundige speletjies wat buite en binnenshuis gespeel word. Adam Buys van Safe Schools het sy program energiek aangebied. Die program sluit ook jeugweerbaarheidsprogramme in. Leerders speel hulle behoorlik pootuit en dan word twee maaltye aan hulle verskaf. Die twee kokke Leatitia Adams en Santie Jacobs berei die geurige maaltye. Die program loop môre ten einde.