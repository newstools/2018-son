DIE Glaskasteel-sportterrein in Bredasdorp in die Overberg is vanjaar weer die gasheer vir die Laerskool De Heide se sportfees. Vanjaar se fees is ook deel van die viering van die 30ste bestaansjaar van die skool. Die fees word in die naweek van 2 en 3 November gehou. Talle skole van oor die Wes-Kaap heen het reeds spanne ingeskryf wat aan netbal- en rugbywedstryde gaan deelneem. Spanne sal in die ouderdomsgroepe van o. 7, o. 11 en o. 13 deelneem. Christo Adams, die skool se adjunk-prinsipaal en organiseerder van die byeenkoms, sê: “Daar gaan behoorlik feesgevier word. “Ons wil dit baie interessant en opwindend vir die leerders sowel as ál die besoekers maak. “Mense word van heinde en verre verwag en dit beloof ’n naweek vol pret, sport en plesier te wees,” het Adams bygevoeg. Die sangeres Koekie, oftewel Abigail, sal op Saterdag 3 November daar optree. –