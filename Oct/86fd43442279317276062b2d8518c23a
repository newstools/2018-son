STILTE. Dis wat die inwoners van Windvogel in die Baai so kwaad maak. Hulle soek antwoorde nadat ’n munisipale noodvoertuig L-Jay Peterson (9) van Gelvandale op Dinsdag 18 September kort voor sy 10de verjaardag doodgery het. Dié brandwa het sonder sy sirene aan in die IPTS-busbaan in Standfordweg gejaag en L-Jay getref. Hy is op die toneel dood. Petisie Ná die voorval het inwoners van Windvogel en bekommerde ouers in die pad naby die toneel bymekaargekom. Hulle het ’n petisie waarin geëis word dat ’n voetbrug oor dié hoofpad gebou word, oorhandig aan die onderburgemeester, Tshonono Bu­yeye. Buyeye het beloof die munisipaliteit sal binne 14 dae terugkom met ’n antwoord. Dit is nou al ’n maand later. Inwoners sê hulle het Dinsdag ’n vergadering gehou by L-Jay se gewese laerskool, die Primêre Skool Republiek. Hulle sê hulle het die mayor, Mongameli Bobani, ook genooi, maar hy het nie opgedaag nie. Sandra Fillis, die raadslid, het verskoning gemaak omdat sy nie daar kon wees nie. Die ouers is steeds bekommerd oor hulle kinders se veiligheid. Nadine van Schalkwyk het twee kinders op skool en worry omdat hulle elke dag dié pad moet oorkruis. “Hulle, die onderburgemeester en die raadslid het ons belowe hulle gaan terugkom na ons toe. L-Jay is nie die enigste kind wat al hier doodgery is nie. “In die oggende staan die onderwysers saam met die kinders by die pad en hulle moet partykeer op die motoriste skree om nie so te jaag nie.” Eric Ruiters, nog ’n besorgde inwoner, sê: “Since die kind hier omgery is, het ons niks reponse gekry nie. Ons soek die burgemeester hierso. Daar word niks gedoen vir ons nie, en ons vra nie baie nie.” Marlon Daniels, ’n raadslid, was ook by die betoging en het beloof om op gister se raadsvergadering met die nodige mense te praat. Buyeye se foon was heeldag af. Mthubanzi Mniki, ’n munisipale woordvoerder, sê: “Die onderburgemeester en burgemeesterskomiteelid vir paaie en vervoer, Rosie Frolick, het met die geaffekteerde inwoners engage en geluister na hulle griewe. “Die munisipaliteit sal kyk na die planne en sien hoe hulle die eise binne ’n beperkte begroting kan insluit. “Hulle sal gereeld op hoogte gehou word.”