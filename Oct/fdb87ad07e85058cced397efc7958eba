TIMOTHY Omotoso (59) se kerk in Noordeinde in die Baai sal nooit weer dieselfde wees nie. Gister het talle kwaai ondersteuners van die ANC se Vroue- en Jong Vroue-liga, die South African Federa­tion of Trade Unions (Saftu), die Suid-Afrikaanse studentekongres (Sasco) en die EFF die pad gevat na die Jesus Dominion International-kerk (JDI) in Govan Mbeki-rylaan. Dié shutdown is Vrydag aangekondig deur die betrokke partye en die betogers het ná drie uur daarin geslaag om die kerk te laat sluit. Dit kom nadat een van Omotoso se vermeende seksslawe, Cheryl Zondi (22), verlede week as die eerste staatsgetuie in die hofsaak teen hom getuig het oor sy seksdade. Sy het in die Baaise hooggeregshof getuig hy het haar sedert 14-jarige ouderdom gemolesteer en verkrag. Omotoso, ’n Nigeriese TV-pastoor, staan tereg op 63 klagte, waaronder seksuele aanranding, verkragting en afpersing. Sy medebeskuldigdes is Lusanda Solani (36) en Zukiswa Sitho (28). Dié drie het na bewering meer as 30 meisies en vroue, wat van verskeie JDI-kerktakke is, ge-traffic na ’n huis in Umhlanga, KwaZulu- Natal. Hier het hy hulle na bewering seksueel uitgebuit. Solani en Sitho het na bewering die slagoffers recruit en hulle bewegings gemonitor in die huis waar hulle aangehou is. Nog sowat 48 staatsgetuies wag vir hulle beurt. Gister het die JDI-kerkgangers probeer voortgaan met hulle diens, maar betogers met hul harde musiek en singery het dit baie moeilik gemaak. Sowat tien “bouncers” van die kerk het buite by die ingang gestaan om almal buite te hou. Hulle het glo van die betogers gedreig. Die metropolisie en die SAPD moes vinnig intree toe die betogers probeer het om by die kerk in te kom. Aanvanklik sou drie verteenwoordigers van die betogers die kerk binnegegaan het om met die mense in beheer te praat, maar dié besluit is toe teruggetrek. Verskrikte kerkgangers moes deur die polisie begelei word na veiligheid nadat die kerk verdaag het. Betogers beplan om vandag 11:00 die groot banner­ met Omotoso en die kerk se naam op by die JDI te verwyder. “Om ’n vrou in hierdie wêreld te wees, is so ’n uitdagende taak en ons moet konstant­ en elke dag baklei vir ons waardigheid.”