DIE ontbinding van die Grens-rugbyunie (GRU) se huidige uitvoerende raad sal voor volgende seisoen hoog op die nuwe administrateur se agenda wees. Die Suid-Afrikaanse Rugbyunie (Saru) moes Vrydag vir ’n tweede keer in vier jaar by die bankrot GRU ingryp om die toekoms van swart rugby in die streek te red. Saru het Vrydag aangekondig die Grens is sy lidmaatskap by dié nasionale beheerliggaam kwyt weens onreëlmatighede in sy geldsake. Die GRU sal geen geld van Saru ontvang nie. President Boonop sal sy spanne nie toegelaat word om aan enige provinsiale kompetisies deel te neem nie. Geen lid, insluitend die president, Phumlani Mkolo, sal toe­gelaat word om enige van Saru se vergaderings by te woon nie. Grens kan nie sy werkers, beroepspelers en bestuur betaal nie. In 2014 was dit dieselfde geval toe Saru ’n lid van sy uitvoerende komitee, Monde Tabata, moes ontbied om by Mkolo en sy problematiese direksie oor te neem. Die nuwe administrateur se hooftake sal wees om toe te sien dat skolerugby en klubrugby in die streek ten minste funksioneer.