DIE gospelsanger Charl­ton­ Beyers van Scotts­ville in Kraaifontein is baie opgewonde. “Ek sing al van kleins af, maar het op hoërskool professioneel begin sing saam met die gospelsangeres Gerty Ryan.” “My liefde vir gospelmusiek kom van my ma af en sy sing steeds en bly my groot inspirasie.” Sy sangtalent het verder ontwikkel by die kerk, veral by die Sondagskool. Hy het gevoel dis wat hy wil doen. Die gospelgroep Joyous Celebration­ is vir hom ’n groot inspirasie. Ntokozo Mbambo en Neville D is ook gunste­linge. “Niks is onmoontlik as jy glo jou drome kan waar word nie,” sê hy. Sy single “U is Waardig” gaan oor die heerlikheid van God. “As ons verklaar dat die Here waardig is deur al die pyn en verdrukking, sal die Here vir ons deurkom.” Beyers sê hy is dankbaar vir die geleentheid wat hy gekry het by John Pienaar om dié lied op te neem in Jeodhouse-ateljees. “My hart loop oor van dankbaarheid teenoor my ma, my familie en my kerk, Bethel Tabernakel Volle Evangelie. “Ek weet vir seker die Here kom haal dié wat syne is en dié wat vrygekoop is deur Sy bloed.” Optree Op 4 November bied Beyers ’n live recording aan van die DVD U Is Waardig, wat gepaard gaan met ’n worship­ experience. Dumisani, Gerty Ryan, Varonica Meyer, Jessie Lottering, Brent E. Phillips, Collin Mitchelles, Sandra Lesch en The Followers gaan optree. Die seremoniemeesters is Quinton Manuels en Roxanne Francis. Die verrigtinge vind plaas by die Bethal Tabernakel Volle Evangelie Kerk in Kraaifontein. Dit begin 17:00. Toegang is R80 vir volwassenes en R40 vir kinders. Kontak Beyers by 061 740 6527 of Chinelle Stevens 0760570627.