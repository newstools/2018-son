OUDTSHOORN. – ’n Leë kanaal naby die GG-plakkerskamp is ’n pyn en ’n bron van vrees vir inwoners. Veral oor naweke is dit juis vanuit dié droë, vuil kanaal dat skelms hulle verpes, bekruip en aanval. Inwoners kla hulle wil nie eens meer naby daai kanaal kom nie. Tog moet mense wat werk toe gaan, daar naby verby stap. Mense reken sedert September het die gebied ’n hotspot geraak. In een van die jongste voorvalle is Patrick Bell (45), ’n pa van twee, van sy selfoon en R690 beroof. Dit was nogal die plaaswerker se swaar verdiende, karige salaris. Kortpad Bell vertel hy het net van die werk af teruggekom toe twee verdagtes met messe hom Saterdagmiddag gedreig het. “Die meeste van ons mense gebruik die roete omdat dit ’n kortpad is. “Maar nou maak skelms dit vir ons moeilik. Daar is ook nie transport wat ons huis toe kan bring nie. “Hoe kan mens hard werk en dan vat leeglêers alles wat jy die week verdien het?” ’n Gemeenskapswerker, Benson Wally, bevestig: “Elke naweek hoor mens die klagte van ons mense wat daar aangeval word.” Hulle het nou al met patrollies in die gebied begin en die polisie in Bongolethu sê inwoners moet klagtes aanhangig maak.