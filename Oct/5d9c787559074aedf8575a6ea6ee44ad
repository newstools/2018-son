DIE vierde Miss Gay Aware­ness-byeenkoms word môreaand in Wolseley aangebied. Nazhene Engelbrecht, die organiseerder, sê hulle is baie opgewonde oor die show en wil ’n verskil in die gemeenskap maak. “Niemand behoort lelik behandel te word as gevolg van hulle seksuele oriëntasie nie,” verduidelik Engelbrecht. “Dis so hartseer om te sien hoe dié wat anders is, steeds geviktimiseer word, veral op ons plattelandse dorpe. “Hierdie is ’n vertoning met ’n verskil waar ons weer omgee en die liefde vir mekaar in ons gemeenskappe wil laat opvlam. “Ek onthou toe ek 13 jaar oud was, het iemand in my gesig gespoeg. “Dit was ’n baie vernederende ervaring en het my baie diep seergemaak. “Niemand verdien om so getreat te word nie. “Die aand wil ons weer die gemeenskap inlig en opvoed oor dié wat anders is.” Die show Miss Gay Awareness begin môre 19:30 in die Wolseley-burgersentrum. Die kaartjies kos R100 elk, met verversings daarby ingesluit.