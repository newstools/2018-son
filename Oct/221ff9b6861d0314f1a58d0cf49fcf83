DIE Chilli Boys se coach dra nie verniet smart suits langs die kantlyn nie. Eric Tinkler is duidelik ’n man met ’n plan. Die vraag is egter of sy plan met die Baaise span vinnig genoeg gaan werk. Tinkler hou vol sy span speel nie sleg sokker nie, maar die uitslae kom nie gou genoeg vir die voormalige Cape Town City-baas nie. Tinkler se span het klaar teen Highlands Park en Orlando Pirates vasgeval. Onder sy leiding het Chippa tot dusver nog net twee oorwinnings en een gelykop uitslag behaal. Chippa pak die PSL-kampioen, Mamelodi Sundowns, môre in die Sisa Du­kashe-stadion. Wat Pitso Mosimane se span so gevaarlik maak, is dat dit met ervare en meer talentvolle spelers spog. Elke speler verstaan boonop sy rol. Chippa is nog nie daar nie. Deesdae is daar wel ’n duidelike verskil aan wat die Chilli Boys tydens oefeninge doen. Dinge is baie meer takties en baie harde werk. As Tinkler net kan vashou aan sy pos, kan hy dieselfde kultuur in sy span skep. Ongelukkig is daar nie tans genoeg van Tinkler se tipe spelers in die span nie. Hy kon in sy kort tyd net twee van sy eie keuses inbring. Hy werk nog met mense wat Dan Malesela na die klub gebring het. Maar volgens Tinkler gaan sy span nie môre agteroorsit teen die Brazilians nie. “Ons speel tuis, so ons gaan Sundowns nie tyd gee om te doen wat hulle wil nie. “Ons gaan aanval,” het hy bygevoeg.