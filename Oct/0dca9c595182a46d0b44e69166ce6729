ROBERTSON. – Die klas vir gestremde leerders by die Laerskool­ De Villiers is Woensdagmiddag aan die brand gesteek. Die vermoede bestaan dis die handewerk van leerders wat skelm rook. Die laities het hulle egter uit die voete gemaak toe die brand begin. Die hoof, Russel Sampson, sê hy het by ’n skoolouer gehoor dis die handewerk van die rokertjies. Sampson vertel: “Die ouer het die kinders aangepraat wat oor die skool se heining gespring het.” Hy vermoed toe die kinders aangepraat word, het hulle hulle sigaretstompies in die klaskamer gegooi en laat spat. Volgens Sampson het die klaskamer vlam gevat. ’n Opsigter het met ’n brandslang probeer om die vlamme te blus. Verdaag Die brand het egter vinnig versprei en die klas is verwoes. Die brandweer was vinnig op die toneel en hulle het die finale vlamme in bedwang gebring. Sampson sê: “Gelukkig het die skool toe reeds verdaag, anders sou dit in ’n fiasko ontaard het.” Volgens Sampson sit hulle nou met ’n dilemma om ’n ander klaskamer vir die gestremde leerders te vind. Sampson sê duisende rande se skade is aangerig. Die polisie ondersoek ’n saak van brandstigting.