VYF jaar lank was hulle goed genoeg om te veg vir ordentlike behuising vir die inwoners van Blikkiesdorp. Nou moet hulle vlug vir hulle lewe en selfs vir hulle eie veiligheid in ’n kerk skuil. Antie Janey Roberts en Etienne Claassen van die Blikkiesdorp Joint Committee (BJC) in Delft was jare aan die voortou om inwoners se fight vir hulle te fight. Dinsdag het ’n klop aan hulle hokkie se deur egter alles kom verander. Antie Janey vertel: “Twee swart ouens het my kom meedeel dat daar ’n vergadering was en dat ons die volgende oggend (Woensdag) teen 10:00 moes skoert. “Ek is toe na dié vergadering en daar het die swartes ’n kring om ons gevorm en gesê hulle vorm nou hulle eie komitee en ons is nie meer welkom nie. Hulle het gedreig dat as ons nie waai nie, gaan hulle ons en ons hokke aan die brand steek.” Volgens haar is ’n rasseoorlog op pad as daar nie dringende ingryping gaan plaasvind nie. “ ’n Paar jaar ge­lede was hier seker net so 50 swart inwoners. “Oor die jare het heelwat van hulle hokke hier gekoop in die hoop om op die behuisingswaglys te kom en noudat dit lyk of ons binnekort huise gaan kry, word ons uitgeskop om vir ander plek te maak. “Ons het daai aand nie ’n oog toegemaak nie en gelukkig het die polisie regdeur die nag hier gepatrolleer om ’n ogie oor ons te hou.” Etienne Claassen sê op sy beurt hy voel nie meer veilig in die gemeenskap waarvoor hy so baie opgeoffer het nie. “Hulle het al tot in my plek gekom en my kaste oopgetrap. “Hierdie is regtig stank vir dank vir áls wat ons vir hulle gedoen het.” Die twee is nou onder 22 voormalige Blikkiesdorp-inwoners wat tydelik in die Metodistekerk in die Kaapse middestad gehuisves word. Ag van hulle is kinders, van wie die jongste ses jaar oud is, en wie se skoolonderrig nou geheel en al omvergegooi is.