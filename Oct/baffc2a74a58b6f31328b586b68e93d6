KONFLIK onder die Sexy Boys het daartoe gelei dat een van hulle eie doodgeskiet is. Een van die dikdinge van dié gang en twee van sy bodyguards is Woensdagaand vir die moord op Adrian­ Petersen gearresteer. Die dikding, wat gelink word met die vermeende onderwêreldbaas Nafiz Modack­, en een van sy bodyguards­ is by sy huis in Loevenstein, Bellville, ge­arresteer. Die ander een is by die Belhar-polisiestasie gearresteer nadat hy hom oorgegee het. Petersen is glo deur een van die dikding se body­guards doodgeskiet nadat ’n stryery onder hulle uitgebreek het. Die voorval het verlede Vrydag omtrent 11:40 in Melkbosstraat, Belhar, by die huis van ’n vriend van Petersen gebeur. Volgens ’n ingeligte het die drie aan die polisie verklaar die bodyguard het Petersen uit selfverdediging geskiet. Die ingeligte vertel: “Die dikding sê Adrian is deur iemand anders opgeset om hom en sy bodyguards­ te skiet. “Toe hy en sy ouens kom om hulle te skiet, het een van die bodyguards ’n gun uitgehaal en uit selfverdediging begin skiet. “Adrian is doodgeskiet en die res van die ouens het weggehardloop.” Volgens die ingeligte het die dikding self aan die polisie erken sy bodyguard het geskiet om hulle te beskerm. Nog ’n informant sê: “Adrian het eerste die dikding by die White House genader. “Hy is toe daar weg, maar het teruggekom met nog vier ouens. “Hy het ’n gun en bulletproof vest by hom gehad. “Hy het aan die dikding geskreeu: ‘Dala, ouens!’ “Toe hy sy gun uithaal, het die dikding se bodyguard hom doodgeskiet. Daarna het die bodyguard die polisie en ambulans gekontak.” ’n Woordvoerder van die polisie, kapt. FC van Wyk, het bevestig die mans (31, 45 en 51) is op ’n klag van moord gearresteer. Van Wyk sê die drie sal in die Bellville-landdroshof verskyn sodra hulle aangekla word. Son is deur ’n informant ingelig hulle sal vandag verskyn. Die dikding se verhoor saam met Modack en twee ander begin in November. Hulle verskyn op klagte van intimidasie en uitbuiting.