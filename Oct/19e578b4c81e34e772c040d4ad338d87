RAITHBY Universals het Sater­dag ’n gulde geleentheid verspeel. Pleks daarvan om voor hul tuisskare te kwalifiseer vir deelname volgende jaar aan Westelike Provinsie-klubrugby se Superliga C, het hulle verloor. Nou moet die Helder­bergers dit dié naweek van voor af loop doen – dié keer in ’n uitspeelwedstryd teen die vierde beste span in die Promosieliga. Dis nadat Morning Stars vir Universals met 17-3 geklop het. Stars het sodoende tweede in die Promosieliga geëindig; Blue Stars United het boaan geëindig. Albei kwalifiseer dus outomaties vir die Superliga C. Raithby moet nou Saterdag na City Park reis om teen Masiphumelele uit te speel vir die derde beskikbare plek in Superliga C. Msiphumelele het vierde in die Promosieliga geëindig. Hy sal oorgehaal wees om sy tweede kans te benut om volgende jaar Superliga-rugby te speel. Punt Vir Raithby se kaptein, Brevan Titus, en sy spanmaats was die nederlaag ’n bitter pil. Titus sê: “Ons het net nie gelyk soos die span wat dié jaar groot oorwinnings behaal het nie.” Hy het ’n punt, want voor die nederlaag die naweek het Raithby ál sy tuiswedstryde gewen. Niks het Saterdag uitgewerk nie. Die skamele drie punte is van ’n strafskop aangeteken. Titus belowe egter hulle sal hulle regruk voor die wedstryd teen Masiphumelele.