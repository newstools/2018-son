THELO Wakefield het gefaal as president van die Westelike Provinsie Rugbyunie. Dít is die mening van ’n senior amptenaar van die Kaapse unie. Die persoon wat op voorwaarde van anonimiteit met Son op Sondag gepraat het, sê die nuwe president wat op 26 November op die unie se algemene jaarvergadering verkies gaan word, moet seker maak hy maak nie dieselfde foute as sy voorganger nie. Hy sê sedert eenwording in 1992 het die unie tot dusver net een swart hoofafrigter (Allister Coetzee) gehad. Dit is volgens hom ’n onaanvaarbare situasie. “Thelo het gefaal om die unie te transformeer. Alles het onder sy watch gebeur. Die volgende president wat inkom, moet die issues op die tafel aanspreek en nie sy plig versuim nie, anders gaan dit nóg 30 jaar vat.” Zelt Marais, adjunkpresident van die WP, en Peter Jooste, die sameroeper van die nasionale keurders, is onder die aanspraakmakers vir die WP se hot seat. Intussen word die ondersoek in die saak van beweerde diskriminasie teen Paul Treu, ’n hulpafrigter van die Stormers, binnekort op die spits gedryf.