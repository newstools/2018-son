DIE beskuldigdes in die Hannah Cornelius-moordverhoor pak die blaam op mekaar. Elkeen verminder nou hulle rol in die dade wat tot die moord op die student gelei het. Maar al vier erken hulle het saam beplan om Hannah en Cheslin Marsh, haar mansvriend, te beroof en te ontvoer. Dus moet die hof al vier mans skuldig bevind, het Lenro Badenhorst, die staatsaanklaer, gister in sy slotbetoë in die Kaapse hooggeregshof gevra. Vernon Witbooi, Geraldo Parsons en Eben van Niekerk staan tereg op 10 klagte, insluitend die moord op Hannah, poging tot moord op Cheslin, asook ontvoering en roof. Nashwill Julies is net van roof aangekla. Badenhorst het gesê dit is onbetwisbaar dat die vier Hannah en Cheslin saam beroof het. Hannah se lyk is op 27 Mei 2017 gevind. Sy het op haar maag gelê, met haar kop in die sand. Haar broek was afgetrek. Badenhorst het gesê: “Witbooi het in sy bekentenis gesê Parsons was die kringleier. Parsons het weer in die getuiebank gesê als is op Witbooi se instruksie gedoen. Volgens Parsons was dit Van Niekerk wat Hannah in die nek gesteek het. “Witbooi het ’n groot klip op haar kop gegooi wat haar skedel tot in haar kake laat kraak het. Al drie het haar verkrag. “Die DNS-toetse plaas Witbooi en Parsons by die verkragting. Van Niekerk het nie sy rol in die verkragting en stekery ontken of betwis nie.” Regter Rosheni Allie het gesê dit wil voorkom of die viertal verwarring probeer saai het met hulle onderskeie weergawes van wat met Hannah en Cheslin gebeur het. Badenhorst het gesê ondanks die verskillende weer­gawes is daar ’n goue draad wat deur al die bewyse en getuienisse loop. Hy het bygevoeg Cheslin se getuienis strook met Witbooi se bekentenis en Parsons se getuienis. Doel “Dit is ook duidelik dat hulle gedink het Cheslin is dood, en soos wat hulle hom “doodgemaak” het, het hulle ook vir Hannah vermoor deur ’n klip op haar kop te gooi.” Hy het gesê Van Niekerk se rol was duidelik om seker te maak Hannah kan nie escape nie. “As dit nie sy doel was om die dade saam met die ander te pleeg nie, kon hy haar laat gaan het. Maar hy het nie.” Allie wou weet of Ba­denhorst enige submissions het oor die manier hoe Hannah se liggaam gevind is en die vars wonde aan haar boude. “Dit kan wees dat probeer is om haar weer te verkrag. “Hieroor is nooit getuienis aangehoor nie.” Witbooi se lawyer, adv. Tim Vismer, het die hof gevra om Parsons se getuienis te verwerp. Volgens Vismer is Parsons nie ’n betroubare bron nie. Parsons se lawyer, Omar Arend, het gesê die hof moet onthou Cheslin was erg getraumatiseer en hy is in die donker aangerand. Arend het bygevoeg sy kliënt het ten minste die hof gehelp deur te getuig. Ook het Parsons reeds skuld op alle aanklagte erken.