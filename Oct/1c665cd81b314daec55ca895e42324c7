DAAR is hoop vir vroue van Delft. Die projek Women in Heal­ing, wat daarop gemik is om mishandelde vroue te help, het in Delft begin. Volgens Farida Ryklief, ’n gemeenskapsleier wat die projek in die lewe geroep het, word baie vroue mishandel en gaan deur moeilike tye. Ongeveer 100 vroue uit verskillende gemeenskappe in Delft het die bekendstelling bygewoon. Ryklief sê: “Ons beoog om in elke sektor van Delft ’n Green Door Safehouse te hê, waarheen vroue kan kom as hulle berading of hulp nodig het. “Dit sal ses maande vat om die nodige rolspelers betrokke te kry. “Die vroue van die Walking Bus-span is deel van die proses. “Hulle het reeds verskeie mense in hul gemeenskappe geïdentifiseer wat hulp nodig het.” Volgens Roewayda Alwie (49), wat uit ’n huwelik kom waarin sy mishandel is, weet sy goed hoe moeilik dit is. Alwie, een van die Walking Bus-lede in Delft, sê: “Ek wil graag vroue help wat dieselfde deurmaak wat ek gedurende my huwelik deurgemaak het. “Daar is baie vroue wat mishandel word of kinders in huise wat gemolesteer word. “Hulle kan baie baat vind by die program, wat berading en maatskaplike hulp insluit. “Mammies wat deur hul gangster-kinders of dwelmverslaafdes misbruik word, kan ook gehelp word.” Volgens Wageeda Leonard­ van die Good Deeds Foundation­ wil hulle graag ook die jeug help. Leonard sê: “Ons help minderbevoorregte kinders uit die gemeenskap om musiekinstrumente te bespeel. “Dit help hulle om weg te bly van bendes en dwelms.” Nafeesah Abrahams (23) van Mitchells Plain het ook die bekendstelling bygewoon. Abrahams, ’n musikant, het binne die bestek van ’n maand vyf van haar familielede aan die dood afgestaan. Sy het haar hartseer met ander lede van die gemeenskap gedeel.