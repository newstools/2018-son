SY IS fisiek aangerand en rondgestoot. Daarom het sy Donderdag klagte van aanranding en intimidasie teen die personeel van die Empilisweni-hospitaal by die Sterkspruit-polisie aanhangig gemaak. En dít, sê die DA-LP Annette Steyn, was nadat sy vooraf reëlings getref het om ’n oversight visit by die hospitaal af te lê. Haar besoek aan die hospitaal se kraamsaal is aanvanklik ge­reël vir Dinsdag, maar toe sy daar opdaag, is sy “weggejaag” en gesê om Donderdag terug te keer. Toe sy Donderdag 08:30 terugkeer, was die hospitaalbestuurder nie beskikbaar om haar te sien nie. “Ek het deurgegaan na die kraamsaal, waar ek gehoor het daar is net een dokter om pasiënte te help. “Die hospitaal was toe ook reeds drie dae sonder water. “Die infrastruktuur was in ’n skokkende toestand en die saal vuil. Toestand “Terwyl ek nog in die saal was, het ’n groep mense – insluitend personeellede en die matrone – my gekonfronteer en op my geskree dat ek geen reg het om in die hospitaal te wees nie. “Ek is fisiek rondgestoot nadat ek foto’s van die toestand van die saal geneem het. Daar was ook ’n poging om my foon te gryp. “Ek is toe uit die hospitaal geforseer.” Steyn meen dié optrede deur die hospitaalpersoneel was nie net ’n aanval op haar nie, maar ook op die grondwet en die land se demokrasie. “Dit is my grondwetlike plig as parlementslid om besoeke af te lê en seker te maak landsburgers kry gehaltedienste. “Nou moet ek vra: Wat het die ANC-regering en die Oos-Kaapse gesondheidsdepartement om weg te steek?” Steyn sê sy gaan nou ’n versoek doen op Jane Cowley, LPW, om die saak met die LUR vir gesondheid, Helen Sauls-August, op te neem. “Ek gaan self ook vir dr. Aaron Motsoaledi, minister van gesondheid, hieroor skryf.” Die Oos-Kaapse gesondheidsowerhede het nie op Son op Sondag se navrae om kommenteer gereageer nie.