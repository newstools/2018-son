TWEE kinders is onder die 27 mense wat Vrydag in ’n gru-botsing gesterf het. Talle voertuie was betrokke in die botsing op die N1 in Mookgo­pong net buite Modi­molle in Limpopo. Vier mense het die botsing oorleef. Hulle is na verskeie hospitale in die omgewing vervoer. Volgens ’n polisiewoordvoerder, kol. Moatshe­ Ngoepe, het ’n trok wat sement vervoer het, rondom 14:30 beheer verloor op die N1 Suid. Vlamme Die trok het toe voor die aankomende verkeer ingeswaai en teen vier ander voertuie gebots. ’n Mercedes Benz-bus en ’n Nissan NP200-bakkie het in vlamme opgegaan. Die polisie kon nog nie die presiese oorsaak van die ongeluk bepaal nie, maar ’n woordvoerder van die provinsiale departement­ van vervoer, Matome Moremi Taueatsoala, het gesê ’n band van die trok het gebars. – News24