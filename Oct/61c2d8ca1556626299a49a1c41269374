DIT gaan bitter moeilik wees om Pakistan se krieketspan van ’n oorwinning weg te hou. Met twee dae se spel nog oor in Dubai, is Pakistan oorgehaal om die eerste toets teen Australië te wen. Met die 33-jarige debutant Bilal Asif aan die spits, het Pakistan die Aussies gister laat sweet. Pakistan sal vanoggend sy tweede kolfbeurt met die telling op 45/3 begin. Dit is reeds ’n voorsprong van 325 lopies en die Aussies weet hulle is kniediep in die knyp. Die blad was morsdood op die eerste twee dae, maar het gister tekens van lewe begin toon. Asif het dié bietjie lewe met sy wegbreke benut. Ineengestort Hy het met groot selfvertroue geboul en ses paaltjies laat spat. Usman Khawaja en Aaron Finch het die Aussies se eerste kolfbeurt met ’n aanvangsvennootskap van 142 baie lekker laat wegspring. Ná hulle vertrek het die Aussies ineengestort en kon net 202 lopies aan­teken. Al tien paaltjies het dus geval toe net 60 lopies aangeteken is. Die naatbouler Mohammad Abbas het met gedissiplineerde boulwerk vier paaltjies ingeoes en Asif uitstekend ondersteun. Asif het 6/36 geneem, op twee na die beste syfers deur ’n debutant vir Paki­stan.