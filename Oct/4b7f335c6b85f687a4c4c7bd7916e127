MET trane in haar oë het die niggie van ’n vermeende kid killer vertel hoe sy ’n sak vuurwapens aan hom oorhandig het. Sy het nie nog vrae gevra oor wat in die sak was nie. Sy het net gedoen soos haar auntie na bewering vir haar gesê het. Simaney Kindo het tydens haar getuienis gister in die Kaapse hooggeregshof haar rug op die beskuldigdebank gedraai. Tronkstraf Dit is waar haar neef Larry Johnson en sy vier mede­beskuldigdes gesit het. Sy is vroeër vanjaar tot vier jaar tronkstraf gevonnis vir haar rol in die skietvoorval in Ocean View waarin baba Zahnia Woodward dood is. Kindo het gereël om van die kar wat in die voorval gebruik is, ontslae te raak nadat sy die sleutels in Vishoek by ’n man genaamd “Jesus” gaan optel het. Dit was duidelik Kindo het ongemaklik gevoel toe adv. Liezl Herbst, die staatsaan­klaer, haar ondervra. Daar was ’n oomblik toe sy nie op ’n vraag gereageer het nie. Sy het toe aan regter Robert Henney gesê sy voel nie gelukkig om deel van die saak te wees nie. Maar regter Henney het haar gou laat verstaan dat sy nie veel van ’n keuse het om te getuig nie. “In terme van die wet is jy verplig om te getuig, tensy jy ’n regverdigbare ver­skoning het. Kindo het voortgegaan om die vrae te beantwoord. Sy het vertel dat sy in 2016 rondom Kerstyd ’n Shoprite-sakkie na haar neef Larry by sy pa se huis moes neem. Die skietvoorval waarin baba Zahnia dood is, het op 30 Desember 2016 gebeur. Kindo sê sy was teenwoordig toe Larry ’n man genaamd Ivan by sy ma, die medebeskuldigde Miriam­ John­son, se huis in Masiphumelele gevra het om iets vir hom in Ocean View te gaan optel. “Hy het met ’n taxi na Ocean View toe gegaan en teruggekom na die huis toe. “Larry het die sakkie gevat en in ’n Nike backpack gesit en in sy ma se kamer gelos. “Toe my auntie van die werk af kom, het sy vir my gevra wie se sak is dit en ek het gesê: ‘Dis jou kind s’n. Dis Larry s’n.’ ” Die auntie het haar toe aangesê om die sak na Larry te vat. “Ek het in die sak gekyk. Daar was vier vuur­wapens daarin.” Dit is onduidelik of dié vuurwapens in die skietvoorval gebruik is.