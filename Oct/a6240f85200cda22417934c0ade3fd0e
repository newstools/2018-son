BINNEKORT ontvang sommige opvoeders toekennings vir hulle harde werk dié jaar. Die idee vir die toekennings aan opvoeders is hoegenaamd nie ’n slegte een nie. Van die Oscars tot die Samas (South African Music Awards) wen akteurs en musikante toekennings vir uitmuntende werk. Hier is die speelveld gelyk en die kriteria is min of meer regverdig. Die Oscars het in die verlede wel ’n ras-klankie gehad omdat swart aktrises en akteurs oor die hoof gesien is ondanks briljante spel in talle fliek-genres. Dit was totdat Halle Berry en Seven Years a Slave hulle merk gemaak het. Maar as dit by die Opvoeders-toekennings kom, kan ’n mens nie anders as om die goeie gebaar te betwyfel nie. Dit is oor die speelveld ongetwyfeld ongelyk is. Die een opvoeder onderrig (of probeer onderrig) by ’n skool wat gelabel word as sekondêr. Dit het sy eie negatiewe kettingreaksie met toekomstige borge, beroepe, ens. Verder sit dié einste opvoeder met meer as 50 leerders in ’n klas te midde van bendegeweld wat gereeld sy nare gesig by baie skole wys. Dié omstandighede kan ’n mens slegs beskryf as hel! Om alles te kroon, is ’n opvoeder van Noordwes onlangs in die fleur van sy lewe deur ’n leerder doodgesteek. Waar gaan alles eindig? En dit lyk of die Wes-Kaapse onderwysdepartement koud staan teenoor die situasie wat vererger. Is onderwys regtig so ’n ondankbare en, deesdae, onveilige beroep? Die vraag is: Watter kriteria word gebruik om opvoeders met ’n welverdiende toekenning te vereer? Wie verdien die toekenning meer? Die ironie van ’n opvoeder by ’n arm en ryk skool is dat albei se hardwerkende leerders op die ou einde sukses bereik. Dít hoewel een leerder deur diep waters gegaan het om bo uit te kom. Maar tog word die uitslae van die een skool in sommige kringe kwansuis hoër geag as die ander skool s’n. Dis asof die onderrig by die een skool minderwaardig is, veral as die skool as “sekondêr” gebrandmerk is deur die rigiede onderwysstelsel van die verlede. Die idee van toekennings aan opvoeders het al in 2000 begin. Die afgelope drie jaar het die Kaapse Wynland-onderwysdistrik slegs 54 inskrywings gehad. Die meeste opvoeders staan koud teenoor die toekennings en met goeie redes en insiggewende vrae. Vrae soos: Bepaal die telling van die Geïntegreerde Gehalte­bestuurstelsel werklik die kwaliteit van ’n hardwerkende opvoeder? ’n Passievolle opvoeder se gehalte word nie net bepaal deur gegewe punte nie. Nie eens deur die goeie uitslae van sy matrikulante nie, maar deur sy of haar samewerking met leerders se ouers en die gemeenskap waarin hulle werk. Opvoeders voorsien briljant in leerders se akademiese prestasies. Tog val baie van ons top-leerders deur die krake van ’n onvolmaakte onderwysstelsel wat nie voorsiening maak vir dié wat meer prakties bevoeg is nie. Daar word aangeneem alle leerders is universiteitsgehalte en akademies sterk. Myns insiens doen opvoeders ondankbare werk en hulle rol word baie onderskat. Hulle moet ouer, polisiebeampte, maatskaplike werker, dokter, verpleegster, skeidsregter en psigiater speel. En dít sonder ’n handleiding. Jaarliks word miljoene rande vir die ontwikkeling van die onderwys toegeken. Maar word die geld vir die regte doeleindes aangewend? Dit moenie net wees vir die aanpassing van salarisse, om agterstallige verhogings op datum te bring en verversings te reël vir onderwysers se werksessies en etes by LOK-simposiums nie. Finansies behoort aangewend te word om skole op te gradeer, veral sogenaamde agtergeblewe skole. Dié skole steek nog erg af teenoor voorheen bevoordeelde skole. Dis ’n groot skande dat meer as 4 000 skole nog nie bruikbare sanitasiegeriewe het nie en steeds puttoilette gebruik. Verskeie kinders is dood omdat hulle in dié gate geval het. Nelson Mandela en Steve Biko draai in hulle grafte om oor die verval wat sekere aspekte van die samelewing betref. Ten slotte: Watter opvoeder kan met ’n skoon gewete ’n toekenning ontvang en sê: Ek verdien dié toekenning omdat ek 110% van myself vir my leerders gee, ’n blakend gesonde verhouding met my kollegas het en 100% by my gemeenskap betrokke is?