DIS hoog tyd dat die gemeenskap saamstaan en hande vat, want die Here wil ons land genees. Die gospelsanger Colin Mitchells sê: “Dis ’n hartseersituasie, want ons gemeenskap is in pyn, maar die oplossing vir al die probleme begin by onsself en ons families.” Colin is een van die kunstenaars wat gaan optree in die konsert Healing Gospel Experience. Dié konsert is op 30 November by die kerk Kunjalo Fellowship in Elsiesrivier. Andrew Snyders sê op sy beurt die regering moet strenger optree teenoor die gewetenlose mense wat ander seermaak. “Genoeg is genoeg. Dis nou die tyd dat ons bid, want God hoor nog ons gebede.” Craig Pienaar van die gospelgroep Divine Purpose sê: “Mense word elke dag geteister en dis baie hartseer. “Die enigste manier om dié euwels uit te roei, is om saam te staan.” Die konsert begin 19:30 en die kaartjies kos R100 elk. Die kunstenaars wat gaan optree, is Colin Mitchells, Andrew Snyders, Divine Purpose, Carlo Fransman Chrystal Swanson, Germaine Leonard, Chadleigh Gowar, Gregory Noble, Mujahid George, Felicia Marion van Paradise Road, Cheswin Ruiters, August van der Westhuizen en Bregarson Alkana.