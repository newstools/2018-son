HAGLIK is nie die woord om te beskryf in watter toestande die inwoners van die 7 de Laan- informele nedersetting in Helenvale­ woon nie. Die mense word blootgestel aan allerhande siektes omdat die sewerage van Barcelona­ af loop na hulle straat toe. As dit reën, is dit nog erger, want die water kom by die shacks in en beskadig inwoners se besittings. Baie van die inwoners is werkloos en hulle moet bedags skarrel vir R2 hier en ’n stukkie brood daar. Dit het die gevolg dat hulle nie gereeld boumateriaal kan koop nie en dit beteken hulle plekke is vervalle. Die munisipaliteit kom haal blykbaar nie hulle vullis nie. Dit word sommer op enige plek neergegooi deur sekere inwoners. Onwettige kragdrade word gespan en dit is ’n brand- gevaar. Al wat die inwoners eintlik wil hê, is Hop-huise, waarvoor hulle in die vroeë 2000’s al geregistreer het. Dan hoef inwoners nie meer kos buite op ’n vuur te maak nie, nie meer hulself te verlig in emmers nie en ook nie meer te krepeer in die koue en nattigheid nie. André Goeda, ’n gemeenskapsontwikkelingswerker van Helenvale, het onlangs die inwoners van 7de Laan besoek om na hul griewe te luister. Goeda se plan is om kontak te maak met die mayor, Mongameli Bobani, en vir hom die probleme uit te lê sodat hy self kan kom kyk. “Twee weke gelede was rampbestuur hierso en hulle het ’n assessment gedoen,” sê Goeda. “Dit gee die mense onnodig hoop dat iets gaan gebeur.” Die area is baie digbevolk en groot gesinne moet klein hokkies deel. Daar is volgens Goeda nie planne vir huise vir 7de Laan nie. Mervin Guest, ’n gemeenskapsleier in 7de Laan, sê hy praat al van 2014 af met die beamptes van die Nelson Mandelabaai-munisipaliteit. “Sewende Laan se mense het nie meer hoop nie. Die ou burgemeester, Danny Jordaan, het nog gesê daar moet huise vir ons gebou word. “Dis nie lekker om te sien hoe mense in die hoekie moet lê met ’n stuk plastic oor hulle nie.” Japie Williams, ook ’n inwoner, voeg by die raadslid van wyk 13, Pieter Hermaans, het onlangs vir hom gevra om die huise in die area te nommer. “Dit is sodat as die munisipaliteit inkom, hulle mooi kan sien watter huise daar is. Ons het ook die nommers en name van almal wat in 7de Laan woon, ingehandig by die raadslid,” sê hy. Wilma Blaauw woon al 14 jaar daar. “Toe ek hier gekom het, was ek ’n jong meisie.” Sy het intussen sewe kinders­ gekry. Dit is onmenslik om so te bly, sê sy. 