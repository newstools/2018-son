HIGHLANDS Park moet nou oppas vir Eric Tinkler en die Chilli Boys. Chippa het Woensdagaand in die Nelson Mandelabaai-stadion sy tweede oorwinning van die PSL-seisoen behaal deur Free State Stars met 1-0 te klop. Die doelskieter Ruzaigh Gamildien was verantwoor­delik vir die wendoel in die tweede helfte. Die Chilli Boys het goed vertoon. Hulle het nou hulle derde clean sheet behaal. Dit blyk Tinkler se game plan begin nou by die spelers posvat. Die ervare breier sê egter dit gaan alles oor goeie vertonings herhaal. “Ons moet sekere dinge in die verdediging probeer herhaal sodat ons weer ’n clean sheet kan kry en dan moet ons probeer om voorlangs meer klinies te wees. Dinge gebeur egter maklik genoeg op die oefenveld.” Tinkler sê om die regte besluite onder druk te maak, is wat gaan tel. “Dis anders in ’n wedstryd wanneer spelers onder druk is. Ons moet dit beslis tydens oefensessies soveel moontlik herhaal, sodat dit later in die speler ingebou is. Hopelik word dit makliker tydens ’n wedstryd.” Volgens Tinkler sal dit ’n goeie toets wees om te sien of hulle regkom as Chippa môre vir Highlands in die Ma­khu­long-sta­dion kan klop. “Highlands het sover gewys hy is moeilik om te klop. So, ons sal weereens moet hard werk en dit nou in net twee dae se tyd.” Gelukkig het dit gelyk of Chippa die wedstryd teen Stars voltooi het sonder enige beserings. Die uitslag sit Chippa nou in die negende plek, maar hy is gelyk met punte (ag) met Highlands. As die Chilli Boys ’n tweede agtereenvolgende oorwinning kry, kan hulle die sesde plek beklee.