MOSSELBAAI. – Guffie se doelwit was om ál die steenhuise in die gebied lights-out te maak. Maar dié vermeende gloeilampiesteler is uiteindelik vasgetrek en het amper op sy moer gekry. Dis toe die inwoners voel die bulb-dief het nou een gloeilamp te veel gesteel. Die inwoners beweer die dief is ene Guffie (22), wat Donderdagoggend glo gewaar is terwyl hy ’n gloeilamp uitskroef. Dít het hulle erg omgekrap omdat so baie huise in die gebied reeds lights-out was. Toe Guffie vasgevat en sy rugsak deursoek is, is 35 light bulbs en 2 skroewe­draaiers daarin gekry. ’n Benoude Guffie het toe skielik pad op gehardloop en in ’n shack in 7de Laan probeer wegkruip. Die inwoners was egter kort op sy hakke en het gesien wat sy plan is. Hulle het hom daar uitgetrek en ondervra. Guffie kan net bly wees dat hy nie lights-out geslat is nie, maar dat die cops eerder ontbied is. Die inwoners beweer Guffie verkoop die bulbs vir drugs. Een van hulle­, Menzi Somzila (51), sê die meeste huise in die gebied is al donker gesteel. Hy sê: “Dis snags pik­donker hier en diefstal is erger.” Vuyi Mxako sê hy’t gesien dat Guffie ’n bulb op ’n stoep uithaal. Mxako sê: “Hy kan net bly wees ons het hom nie gemoer nie. Gelukkig het ons die bulbs gekry.” Die KwaNonqaba-polisie het bevestig dat die verdagte binnekort in die hof sal verskyn.