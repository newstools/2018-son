DIE voormalige Bafana Bafana striker Mark Williams sê hy was verras toe die span se afrigter Shaun Bartlett nader getrek het om die strikers touwys te maak. “Toe ek dit aan (Stuart) Baxter voorgestel het, het hy gesê: ‘No, man! The team should train together and not the strikers on their own,’ ” vertel Williams. “Maar dit lyk of Baxter besef het dis seker maar tyd vir verandering en dat hy wel hulp nodig het.” Williams het 8 doele in 23 wedstryde vir Suid-Afrika agter sy naam. Hy hoop Bartlett, ’n voormalige nasionale spanmaat van hom, sal nie net ’n “yes boy”, “no, boy” en “cone boy” wees nie. “Hoe gaan Shaun die span assist?” wil Williams weet. “As hy soos ’n motivational speaker kan wees, dan kan dit werk. “Hy kan met die strikers praat wanneer hulle van die training field afkom en aan hulle voorsê hoe om dinge te doen omdat hy in hulle posisie was.” Williams reken verder: “Shaun moet hulle maak glo dat hulle doele kan aan­teken, jy weet. “Hy moet hulle sê dat hy vertroue in hulle het en dat hulle die nette kan laat raas. “Tyd is egter min vir Bartlett om ’n groter impak te maak. “Maar hy sal wys, want hy was reeds in die spelers se situasie.” Suid-Afrika pak die manne van die Seychelle môre in ’n 2019-Afrika­bekerstryd in die FNB-stadion in Johannesburg. Dit is ook laaste kragmeting in Groep E nadat die span die twee wedstryde teen Libië (5-1) en Nigerië (3-0) verloor het. Dis nou Bafana Bafana se beurt om ook die Seychelle in die verleentheid te stel, of hoe?