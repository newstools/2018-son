DIE eindstryd in die Oostelike Provinsie Rugbyunie (OPRU) se Grand Challenge-reeks gaan uiteindelik gespeel word. Dít is sonder dat die tweede halfeindstryd tussen Progress en die Madibaz gespeel is. Gardens en Progress, albei van Uitenhage, speel Saterdag in die eindstryd. Die OPRU het dit gister bevestig, byna twee maande nadat Gardens die eerste halfeindstryd teen Polisie in Uiten­hage gewen het. Die OPRU moet egter nog aandui op watter veld dit beslis sal word. Progress het “deurgedring” tot die eindstryd nadat die Madibaz hulle die naweek aan die Challenge onttrek het. Dit was ná ’n uitgerekte dispuut oor waar dié wedstryd gespeel moet word. Gardens is dalk nie tevrede daarmee nie, maar nou het hy minstens ’n opponent.