SIBANYE FC se visier is ingestel vir dié seisoen. Sibanye moet vandag sy goeie vertonings van verlede week in die Nedbank Cup-uitspeelstryde in die Tweede Liga herhaal. Hy pak Birmingham City vandag in die Adcock-stadion. Gelukkig vir Siban­ye is dit nie Birmingham van Engeland nie, maar die een van Buffalo City. Bruce­ July, Sibanye-breier, sê sy span is slaggereed vir die wedstryd en voel goed ná hulle oorwinnings in die Nedbank Cup. “Die span wil goed vaar en die oorwinnings in die Cup bewys dit. Natuurlik is vandag se wedstryd ’n ander storie, maar ons wil ons momentum van daardie twee agtereenvolgende oorwinnings probeer hou,” sê July. Daar is nóg ’n goeie wedstryd vandag in Summerstrand, met die twee gesoute spanne Highbury en Subs wat mekaar pak. Die Baaise PE Stars se staal gaan eers môre getoets word teen die gevaarlike Tornado. Die bepalings is: Vandag: Highbury FC t SUBS – NMU 2nd AVENUE (18:00); Sibanye FC t Birmingham City FC – ADCOCK (19:00). Môre: Amavarara t Bush Bucks FC – DUMPY ADAMS; Matta Milan t Pondo Chiefs – MSOBOMVU; Yaka United FC t Future Tigers FC – AYLIFF; Butterworth FC t Peace Makers FC – WSU IBIKA-KAMPUS; The Guys FC t Mthatha Bucks – MPESHWA; PE Stars t Tornado – SAINTS. (Alle wedstryde skop 15:00 af). – Werner Wippenaar