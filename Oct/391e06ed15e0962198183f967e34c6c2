VIER mense is gearresteer vir die aanval op hikers naby Newlands. Kapt. FC van Wyk sê die hikers se klere en tekkies is in die besit gevind van die verdagtes (van tussen 20 en 27 jaar oud). Toe hulle deursoek is, het die polisie ook afgekom op ’n mes en tools wat gewoonlik gebruik word om by karre in te breek. Van Wyk het bevestig dat hulle steeds op die spoor van ’n vyfde verdagte is wat weggehardloop het in die rigting van die huise in dié area. Die vyfde ou het glo die hikers se selfone en kontant in sy besit. Meswonde “Die hikers het aan die polisie die verdagtes uitgewys, asook hul besittings, wat toe aan hulle teruggegee is.” Drie van die hikers het meswonde opgedoen toe hulle deur die verdagtes oorval is. Die hikers se ouderdomme wissel van 31 tot 58. Die oudste van hulle is in die hospitaal opgeneem vir behandeling. Saskia Marlowe, woordvoerder van die Tafelberg Nasionale Park, het die voorval bevestig. Wat amptenare van SANParke bekommerd maak, is dat aanvalle wat gewoonlik eers in die namiddag plaasvind, deesdae sommer vroeg in die dag al plaasvind. – News24