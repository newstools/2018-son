MOENIE verder as Pote Human­ kyk nie. Dít was gister die kort en kragtige boodskap van die voormalige Springbok-kaptein en Bulle-agtsteman Wynand­ Claassen toe hy oor dié unie se afrigtingspos gepols is. “Gee die job vir Pote. Hy ken die strukture en het baie ervaring. “Kyk hoe byna het hy die WP Saterdag op Nuweland op hulle neuse laat kyk. “Bly by hom. Ek sal geen oomblik verder kyk nie. “Pote het goed gevaar by Griekwas en hy het goed gevaar by Tukkies. “Hy ken die game. Dan sal ek Victor Matfield saam met hom inspan. “Ek glo Matfield kan ’n groot bydrae lewer. Hy het ook deur die strukture gekom en ek glo hy en Pote sal die ding kan doen,” sê hy. Deon Davids van die Southern­ Kings behoort ook sterk in die wedloop te wees – veral nadat Jimmy Stonehouse van die Pumas hom onttrek het en die WP se John Dobson aangedui het hy stel nie belang om die Kaap te verlaat nie. Davids is ’n uitgeslape tak­tikus en verdien ’n kans op die hoogste vlak. Dit sal interessant wees om te sien wat hy kan uitrig as hy behoorlike talent het om mee te werk. Davids het egter onlangs nog gesê dis blote gerugte dat hy die Bulle se afrigter sal word. Hy sê die Blou Bulle se base het nog in geen stadium met hom kontak gemaak nie. Die Springbok-afrigter, Rassie Erasmus, is lid van ’n paneel wat na ’n nuwe Bulls-afrigter help soek. En intussen sal hy ook sommer as waarnemende afrigter die manne deur hulle passies sit vir 2019 se Superrugby-kompetisie. Erasmus se betrokkenheid by die Bulle kan dalk daarop dui dat die unie nie oorhaastig gaan besluit oor ’n voltydse afrigter nie. Die Bulle se afrigterspos het onlangs vakant geraak nadat die oud-All Black John Mitchell­ besluit het om sy gewig by Eddie Jones se Rose in te gooi.