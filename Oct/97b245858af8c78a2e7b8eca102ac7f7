’N VROU van Pholile Park in die Strand wat aangekla is vir haar baba se branddood, het gister vlugtig in die Kaapse hooggeregshof verskyn. Ntefaleng Lethetso (36) sê sy was moeg om haar man se seksslaaf te wees. Sy het ná ’n fight oor seks hul hokkie met haar en die kinders binne-in aan die brand gesteek. Die voorval het op 17 April 2017 plaasgevind. Die ma van drie, het reeds skuld erken vir haar kind, Relebonhile, se dood, maar sê sy was onder die indruk haar man het ook hul baba gered toe sy en die ander kind uit die vlammehel gered is. Sy het nog ’n kind van haar man wat ná Relebonhile se dood gebore is. Behalwe die moordklag het sy ook tereggestaan op klagte van brandstigting en poging tot moord op die ander kind, wat toe ’n jaar en ’n paar maande oud was. Regter Mushtak Parker wou by Lethetso weet hoekom sy ná die voorval steeds by haar man is. “Ons het saam besluit om te werk aan ons huwelik en ook om nog ’n kind te hê. “Ek is lief vir hom en wil nie sonder hom lewe nie.” Regter Mushtak Parker het vroeër beveel dat Lethetso vir 30 dae vir observasie moet gaan. Dié verslag is gister by die hof ingedien. Die saak is tot 30 Oktober uitgestel vir slotbetoë.