DIE trots van hulle gemeenskap. Só word daar na die vroulike boukontrakteurs van Macassar verwys wat onlangs ’n groot bydrae gelewer het tot die oprigting van die gemeenskap se nuwe winkelsentrum. Mariana Sampson van Mariana Malgas Construction en Jo-Anne Ryan van Uyikumbula Holdings is nie min trots op hul handewerk nie. Sampson was hoofsaaklik verantwoordelik vir die verfwerk binne en buite die hele sentrum. Op haar beurt was Ryan en haar maatskappy by die bouwerk betrokke. Ryan sê sy het haar maatskappy twee jaar gelede op die been gebring. “Ek het vir myself gesê ek wil ’n naam agterlaat as ek die dag nie meer daar is nie, sodat my kinders ’n nalatenskap kan hê waarop hulle voort kan bou. “Uyikumbula beteken ‘ek sal onthou’ en deur my legacy wil ek onthou word.” Sampson sê haar oorlede pa was haar grootste motivering. “My pa het my geleer om die onmoontlike droom te droom. “Vandag is dit goed om hier verby die mall te ry en met trots jou handewerk te kan aanskou.” Die konstruksiebedryf word veels te dikwels beskou as ’n man’s world, maar die twee vroue was net vol lof vir die mans met wie hulle saamgewerk het. “Dit was nice om met alle kontrakteurs te werk. “En hulle het ons glad nie anders behandel omdat ons vroue is nie. “Hulle was ons mentors en het nie gehuiwer om ons te help nie,” verduidelik Sampson. Victor Isaacs, die plaaslike raadslid, het geswel van trots oor Samp­son en Ryan se bydraes tot die bou van die winkelsentrum. “Hierdie is twee staatmaker-vroue wat eie inisiatief gebruik en nie wag op handouts nie. “Hulle is ’n voorbeeld vir almal en die begin van groot dinge vir alle vroue in Macassar omdat hulle presteer het in ’n sogenaamde manswêreld,” sê Isaacs.