BRADLEY Robyn se polisieverklaring oor die dag dat sy babadogter doodgeskiet is, kan nie in die hof as bewyse gebruik word nie. Die toelaatbaarheid van Robyn se verklaring is in ’n binneverhoor beslis nadat adv. Koos Smith hom wou kruisondervra. Smith is Larry Johnson se lawyer. Gewond Larry, Christopher September, Miriam Johnson (Larry se ma), Taswill Kriel en Morné May loop hof vir die skietery waarin Zahnia Woodward (ses maande) dood is. Dit het op 30 Desember 2016 gebeur. Vyf ander mense is in die voorval gewond. Zahnia het op haar pa se skoot gesit toe sy in haar kop geskiet is. Die vyftal staan ook tereg op 11 aanklagte van poging tot moord, regsverydeling en die onwettige besit van ’n vuurwapen. AO Sebastian Kruger was die eerste ondersoekbeampte in die saak. Hy het in April verlede jaar ná 30 jaar diens afgetree. Regter Robert Henney wou by Kruger weet hoekom daar so baie nuwe toevoegings tot die verklaring is en hoekom Robyn nie daarby ge­teken het nie. “Die verklaring self is ook nie beëdig nie. Hoe mis iemand met jou experience so iets?” Kruger het geantwoord hy en Robyn het die verklaring onderteken, hoewel die amptelike polisie-stamp nie onderteken was nie. Hy het gesê Robyn was by toe hy die veranderinge gemaak het. Smith het gesê Robyn se polisieverklaring strook nie met sy getuienis in die hof nie. Voor die hof het Robyn getuig hy het nie gesien wie geskiet het nie – hy het wel ’n hand met ’n gun gesien. Hy sê ook hy het Larry en September in die wit Golf gesien, maar weet nie wie gery het nie. Volgens sy verklaring aan die polisie het hy wel gesien wie skiet en wie waar sit. In sy verklaring het hy ook gesê ’n rooi Golf was tussen hom en die wit Golf waarin die skieters was. In die hof het hy gesê hy het langs die rooi Golf gesit. Die saak is Dinsdag weer in die hof.