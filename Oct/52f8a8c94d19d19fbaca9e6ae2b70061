DIE saak van die sataniese wheelie bin-moord is weer uitgestel – weens ’n spelfout. Volgens familie en vriende van die slagoffer maak dit hulle siek. Shakoor Roberts (24) staan tereg op ’n klag van moord. Hy het glo in 2015 sy ma, Gafsa (61), in ’n vermoedelik sataniese ritueel vermoor. Drie dae nadat sy as vermis aangegee is, is Roberts vir haar moord gearresteer. Dít nadat haar lyk in haar wheelie bin in Tafelsig gevind is. Reggestel Sy was glo erg mishandel. By Roberts se vorige verskyning is dit aan die hof bekend gemaak dat die dokter wat sy ma se nadoodse ondersoek gedoen het, ’n spelfout in sy dokumente gemaak het. Pleks van “throttle” het die dokter “trottle” as die oorsaak van dood geskryf. Maar die spelfout is nooit reggestel nie. Die saak is al ag keer uitgestel en Roberts sal in aanhouding bly. Die saak is vir ’n finale keer tot 8 November uitgestel.