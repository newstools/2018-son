SKOONSKIP met ’n merkwaardige driekuns! Só het die sokkerspan van Peninsula United sy seisoen in die LFA South Peninsula afgesluit. Frank Wentzel, afrigter van Peninsula United, en sy span het Saterdag op die Rooikrans-sportterrein in Grassy Park in die LFA se Knockout Cup Finals se festivities hulle derde trofee in die Premierliga verower. Wentzel se span het Square Hill United met 4-1 kafgedraf in die Knock­out Cup-eindstryd. Dit is net die tweede keer in die geskiedenis van die SPLFA dat ’n klubspan ál drie trophies in die Premierliga verower. Die eerste keer was toe Wanderers X1 die kalklig gesteel het. Dit was ook ’n unieke oomblik en eer vir Peninsula United se kaptein, Abdurazak Holmes. Holmes was Wanderers se kaptein in 2015 toe ook húlle skoonskip gemaak het. Nevin Smith (2), Thomerick Oktober en Brendan Rossouw het Peninsula se doele aangeteken. Peninsula se Wentzel, wat self in sy speeldae as speler en kaptein vir die kampioenklub groot sukses behaal het, was oorstelp met vreugde. Hy het gesê: “Ek is regtig bly vir die spelers se onthalwe omdat hulle die seisoen met trots gespeel het. “Die drie titels is be­loning vir hulle harde werk.”