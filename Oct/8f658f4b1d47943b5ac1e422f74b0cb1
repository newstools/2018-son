DIE baba Zahnia Woodward is in ’n turf-oorlog oor drugs doodgeskiet. Die skietery wat die ses maande oue kind se lewe geëis het, het op 30 Desember 2016 in Carnationweg, Ocean View, plaasgevind. Zahnia het op haar pa se skoot gesit toe skieters op hulle toesak. Christopher September, Larry Johnson, Miriam Johnson (Larry se ma), Taswill Kriel en Morné May loop hof vir die skietery. Hulle staan tereg op ’n aanklag van moord, 11 van poging tot moord, regsverydeling en die onwettige besit van ’n vuurwapen. Haar pa was in ’n groter groep ouens wat buite gesit en chill het, het die hof gister weer gehoor. ’n Vrou (33) van Ocean View het gister haar weergawe van die gebeure aan die hof vertel. Sy en nog vriende het oorkant die pad gesit van waar Zahnia se pa, Bradley Robyn, en sy vriende gesit het. “Hulle was ’n hele paar ouens wat daar gesit. Eugene en Timer het ook daar gesit.” Sy sê toe Larry se wit Golf in die pad af kom, kon sy sien wie almal in die kar was. “Trompie (September) het gery. Larry het langs hom gesit. Agter Trompie het GotMoney (Taswill Kriel) gesit en Morné langs hom.” Uitgeruk Volgens die vrou ken sy die beskuldigdes goed, want sy het gereeld saam met hulle geparty. Hulle is ook merchants by wie sy haar Mandrax-pille gekoop het. “Die kar het skielik stilgehou en hulle almal het silwer en swart guns uitgeruk. Morné het eintlik oor die dak geleun en geskiet.” Sy sê almal het weggehardloop en sy en Bradley het langs mekaar beland. Die skieters het toe nog ’n sarsie koeëls laat val. Toe die kar die draai na Kommetjieweg vat, het Bradley se pa en broer oor die veldjie gehardloop, die kar ingewag en met klippe gegooi. Die skieters het toe losgebrand op hulle. September se lawyer, Allen Koester, wou by die vrou weet of sy weet hoekom die skieters op die groep losgebrand het. “Het hulle dalk by ’n drug-huis gesit?” Volgens die vrou was dit nie ’n drug-huis nie, maar die koeëls was wel vir ’n vermeende dwelmbaas, Timer­, bedoel. “Daai tyd was dit rof in Ocean View. Daar was ’n turf war. Maar nie nou meer nie.” Larry is glo ook enkele dae voor die voorval geskiet. Sy sê Timer het gesmokkel, maar nie by sy huis nie. Larry het van sy huis af verkoop. Timer verkoop glo ook sedert die skietery nie meer drugs nie.