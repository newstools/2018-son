SIZZURP, Lean of Purple-”drank”. Dis die nuwe craze onder kinders wat ’n cheap high wil kry. Die pers hoesmiddel sit kinders glo op so ’n high dat hulle hallusinasies kry. Dit het bekendheid gekry toe die Amerikaanse rapper Lil’ Wayne altyd te siene was met ’n foam koppie waarin ’n pers mengsel is. ’n Vrou (49), haar seun (23) en haar neef (22) is Maandag in Grassy Park gearresteer nadat 87 bottels BronCleer-hoesmiddel, 57 bankies dagga en ’n fake vuurwapen in hulle besit gevind is. Die drie het glo uit hulle huis – wat langs ’n skool is – die stroop en dagga gemert aan skoolkinders. Sers. Noloyiso Rwexana, ’n polisiewoordvoerder, bevestig die drie verdagtes face ook klagte van alternatiewe besit en verskaffing van dagga. Hulle gaan ook onder die Apteek-wetgewing aangekla word omdat hulle nie ’n lisensie het om soveel hoesstroop in hulle besit te hê nie. Sy sê: “Inligting wys daarop dat skoolkinders dit by die huis langs die hoërskool koop.” Volgens ’n apteekassistent wat verskillende apteke op die Kaapse Vlakte besoek, is “Lean” nou die in-ding onder laities. Die assistent sê kinders so jonk as 13 kom koop in hulle skoolklere hoesstroop. “Kinders kom met die vreemdste verskonings soos dat hulle dit kom koop vir hulle ouma of niggie wat by die huis siek is of dat hulle hoes.” Die apteke het ’n stelsel waarop hulle die verkope trace en kan optel as een persoon binne vyf dae weer wil kom koop. Bronagh Hammond, ’n woordvoerder van die Wes-Kaapse onderwysdepartement, sê die skool het agtergekom sommige leerders gebruik die medisyne en bring dit skool toe. Die WKOD het ’n brief aan alle ouers uitgestuur om hulle daarvan bewus te maak. Phillip Bam, ’n lid van die Grassy Park-gemeenskapspolisiëringsforum, sê ouers moet begin uitkyk vir sekere simptome. “Kinders se oë is rooi, sommige van hulle is hyper en kan nie slaap nie en sommige is lomerig. Dis ’n gevaar vir ons kinders.”