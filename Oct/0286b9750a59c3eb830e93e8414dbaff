DIS apartheid. Hy is wit; sy nie. Maar hulle dans met mekaar, al verbied apartheidswetgewing dit. Dis die tema van David Kramer se teaterstuk Langarm, wat binnekort opgevoer sal word. En een van Mzansi se gunsteling-akteurs, Elton Landrew, speel daarin. Julle sal Elton herken van die gewilde sepie Sara se Geheim. Hy speel ook die rol van Ellen Pakkies se man in die fliek Ellen – die Ellen Pakkies-storie. Elton is ’n bekende op teaterverhoë. Ballroom-kultuur Hy het al gespeel in onder meer twee van David Kramer en Taliep Petersen se musicals: Kat and the Kings en die hoofrol in District Six – the Musical. Langarm is ’n storie van liefde en intrige gedurende die Kaap se ballroom-kultuur in die 1960’s. Maar bo die genot van dans, die musiek en opgeruimdheid hang die donker wolk van apartheidswetgewing. Langarm is nie geskik vir kinders jonger as 12 nie. Dit word van 20 November Dinsdae tot Saterdae 20:00 in die Fugard-teater opgevoer. Van 16 Desember af word matinees (15:00) Sondae aangebied. Daar is ook ’n show 20:00 op Nuwejaarsdag. Kaartjies kos tussen R150 en R260 en is beskikbaar by die Fugard se box office, by 021 461 4554 of aanlyn by thefugard.com.