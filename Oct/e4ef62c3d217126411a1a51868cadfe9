ROBERTSON. – ’n Gelowige man sê hy het lekkende vlamme weg gebid toe ’n gesin se wendyhuis aan die brand was. Hans Pietersen glo die krag in sy gebed het die Matthys-gesin gered van ’n huis in sak en as toe ’n kortsluiting Dinsdag omstreeks 17:00 die huis aan die brand gehad het. Ursula Matthys, die huisvrou, sê alles het vinnig gebeur. “Ek was nog besig om kos te maak toe ek skielik vlamme­ by die kragboks sien.” Sy het by die huis uitgehardloop om hulp te gaan soek. Pietersen sê hy het gesien hoe die vlamme by die huis uitborrel. Hy vertel: “Ek het na die huis geloop en begin bid dat God die vlamme onder beheer bring.” Volgens hom het hy ná sy gebed gesien die vlamme is totaal geblus. “My gebed het werklik krag gedra.” Toe die brandweer­lorrie gekom het, het nog net rook uit die huis geborrel. Mense het toe die meubels uit die huis gedra. Die vlamme het geen skade aangerig nie. Twee laities het op die wendy se dak geklim en met ’n tuinslang in die wendy gespuit. Inwoners verduidelik Pietersen is ’n held en man van God. Hulle is verstom, want hy soek nie erkenning vir ’n goeie daad nie. “God moet al die eer kry,” is ál wat Pietersen kalm daaroor sê. Die gesin Matthys het kort ná die voorval weer by hulle huis ingetrek. Hulle wil almal bedank wat vinnig ’n hand kom bysit het en veral vir Pietersen, wat bewys het watter krag daar in gebed lê.