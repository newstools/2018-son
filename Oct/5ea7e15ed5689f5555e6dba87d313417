DIE saak teen die sake­man Duduzane Zuma (34) is in die Randburgse landdroshof tot 24 Januarie uitgestel. Oudpres. Jacob Zuma se seun staan tereg op twee klagte van strafbare manslag en een van roekelose bestuur. In Februarie 2014 het hy op die Grayston Drive-afrit op die M1-Noord van Johannesburg beheer oor sy Porsche verloor en ’n taxi getref, het News24 vroeër berig. Phumzile Dube is in die ongeluk dood en drie ander passasiers is beseer. In Julie 2014 het die staat die saak teen Zuma weens “onvoldoende bewyse” terug­getrek. Nadat die drukgroep AfriForum aangekondig het hulle wil Zuma privaat vervolg, het die staat die klagte teen hom weer ingestel.