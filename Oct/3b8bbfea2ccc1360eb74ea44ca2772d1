VYF DA-raadslede het vanoggend tydens ‘n raadsvergadering uit die party bedank. Shaun August, het kort na Patricia de Lille se moontlike farewell speech as mayor, gesê hy kan nie meer nie en bedank as hoofsweep, raadslid en DA-lid. Kort op sy hakke was Suzette Little, Siyabulela Mamkeli, Thulani Stemele en Greg Barnardo. De Lille word aan die einde van die maand deur Dan Plato opgevolg. Die raadslede noem rassisme binne die party as een van die redes vir hul bedanking. De Lille sê die bedankings het as ‘n groot skok gekom, maar dat daar nog mense is wat beginsels het. “Hulle sal liewers gaan suffer as om te bly in ‘n party waar ons nie almal dieselfde behandel word nie,” sê De Lille “Die manier hoe ek die afgelope jaar behandel is, is ‘n skande. Dít terwyl ander soos JP Smith en Ian Neilson , omdat hulle wit is, wegkom met moord. Ek haal my hoed af vir alle raadslede vir die besluit wat hulle gedoen het vandag.” Bonginkosi Madikizela, DA-leier in die Wes-Kaap, sê hy wag op ‘n volle verslag van die koukus-leierskap, maar wens die vyf raadslede als van die beste toe. Madikizela sê hy sien uit daarna dat Plato stabiliteit en volwasse leierskap na die stadsraad  terugbring. “Ons fokus was nogaltyd dienslewering aan die inwoners van Kaapstad wat ons verkies het,” sê hy.    