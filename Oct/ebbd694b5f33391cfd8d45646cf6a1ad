LUKE Davids is die nuwe goue seun van Suid-Afrikaanse atletiek. Davids, die 17-jarige naelloop-sensasie van Belhar op die Kaapse Vlakte, het Maandagaand met ’n merkwaardige vertoning vorendag gekom. Hy het ’n goue medalje in die 100 m vir seuns op die Olimpiese Jeugspele in Buenos Aires gewen. Dit kom nadat hy 10.56 sek. in die eerste skof geklok het. Met sy tweede poging het hy ’n ongelooflike 10.15 afgeblits (met ’n sterk wind – 3.4 m/s van agter). Davids is as die kampioen gekroon omdat hy die enigste atleet was wat met ’n gesamentlike tyd van onder 21 sek. kon spog. Sy tye was vinniger as dié van Alaba Akintola (10.76 en 10.24) van Nigerië. Die blitsige Seiryo Ikeda van Japan was derde. Die spoedvraat van die UWK-atletiekklub is uiteraard ongelooflik trots op sy prestasie. Hy het in ’n eksklusiewe onderhoud aan Son, net ná sy sege uit Buenos Aires, gesê: “Ja, soos jy weet, is dit iets waaroor ek al maande lank droom. Gewerk “Om goud op die Jeug­spele te wen, beteken ongelooflik baie vir my. “Ek is geweldig trots daarop om ’n goue medalje vir my land te wen. “Ek het kliphard hiervoor saam met my coach, Nathan van Wyk, gewerk. Ek is in my noppies dat ál die harde werk vandag vir my vrugte afgewerp het. “Toe ek oor daai eindstreep nael, was die eerste ding wat deur my gedagtes gegaan het dat ek nou die vinnigste junior in die wêreld is. “Dit was ’n amazing gevoel. My ouers het my gelukgewens. Hulle offer baie op en support my altyd 100%. Ek is bly ek kon hulle trots maak met my vertoning. “Om goud te wen, sal voortaan geweldig baie vir my selfvertroue beteken.” Daar word reeds vergelykings getref met die legendariese driemalige Olimpiese kampioen-naelloper Usain Bolt. “Ag nee wat! Ons het nie dieselfde persoonlikhede nie. Ek beskou myself as my eie persoon. Al wat ek graag wil doen, is om net op my eie doelwitte te fokus.”