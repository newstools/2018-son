’N GESIN van die Strand lewe in vrees nadat gangsters hulle deur afgetrap het om hulle seun dood te skiet. June Morris en haar gesin sê hulle ontvang die laaste maande al dreigemente van die SOS gang nadat haar seun besluit het hy wil nie meer lid wees van die bende nie. Morris en haar gesin was Saterdag in Franschhoek. Haar seun en sy vriende het by die huis afgekoel. Morris vertel die gang het in die nag daar opgedaag en hulle voordeur afgetrap. Volgens een van die meisies wat daar was, het hulle gehoor hoe iemand teen die deur trap. Die meisie, wat uit vrees vir haar lewe anoniem wil bly, vertel: “Toe ek uit die kamer kom, het ek die een ou gesien met ’n gun in sy hand. “Ek het na die ander kamer gehardloop, waar ’n ander meisie ingetrek het. “Ons het die deur gesluit en in die hoek op die bed gaan lê. “Hulle het drie skote deur die deur geskiet. “Daarna het hulle deur die agtervenster gespring en weer twee skote geskiet.” Die seun na wie die gangsters gesoek het, het hom in ’n ander kamer weg­gesteek, sê die meisie. Morris vertel ’n tydjie gelede het een van die bendelede haar sesjarige dogter gegunpoint. Skok Die bekommerde ma sê: “Hy het die gun teen haar kop gedruk en gesê hy skiet haar vrek. “Sy het huilend in die huis ingehardloop en skoon siek geword van die skok.” Volgens Morris stuur die leader van die gang gereeld kinders na haar huis met dreigemente. “Ek weet nie nou meer wat om te doen nie,” sê sy moedeloos. “Hulle het gesê as hulle nie my seun kry nie, gaan hulle sommer vir ons doodskiet. “Die polisie het aanbeveel dat my seun nie meer by die huis slaap nie.” Morris voeg by hulle het laas week ’n hoë muur voor hulle huis gebou om die koeëls uit te hou.