GENOEG is genoeg! Genoeg van bendebedrywighede, genoeg van dwelmmisbruik en genoeg van bakleiery! Só voel die onderwysers, leerlinge en die law enforcement­-beamptes van die Hoërskool St. Andrew’s in Elsiesrivier. Dit is hoekom daar besluit is om weer ’n dril-peloton by die skool te begin om dissipline onder die leerders op te skerp. Die St. Andrew’s Youth @Risk Cadets Drill Squad is Dinsdag in die skoolsaal bekend gestel. Onder die gaste by die launch was Robbie Roberts, direkteur van die law enforcement-eenheid, en die plaaslike councillor, Beverley van Reenen. Die drilpeloton het die ander leerders en die res van die gehoor vermaak met hulle passies. Chris­tene de Vries, ’n onderwyser en afrigter van die peloton, sê: “Daar is baie belangstelling van leerlinge wat ’n positiewe verandering by die skool wil maak. “Daarom wil ons ook die leerlinge wat vatbaar is vir bendebedrywighede en dwelmmisbruik die kans bied om te verander. “Dié leerlinge moet life skills-programme bywoon en ook counselling kry.” Sy sê hulle moet ook help met die verwydering van graffiti van die skool se mure. Charlie du Preez, die hoof, sê die idee met die drill squad is om leerders te help om hulle doelwitte in die lewe te bereik. “Ons is ook geleidelik besig om ons sportkodes soos rugby, sokker en atletiek terug te bring. “Die drill squad is ’n stap in die regte rigting.” Hy het aan die leerders gesê: “Ons wil hê julle moet meer as net akademies groei. En die dissipline wat jy vandag hier aanleer, gaan jou eendag baat daar buite.”