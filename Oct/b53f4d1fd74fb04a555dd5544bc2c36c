DIE Madibaz se vasbeslotenheid was net nie genoeg teenoor Tuks se ervaring in die twee se Varsity Netbal-halfeindstryd nie. Om die verdedigende kampioen, Tuks, op sy tuisbaan te klop vir ’n plek in die eindstryd was net een te veel vir die Madibaz, wat Maandagaand met 55-46 uitgeskakel is. Die Madibaz het tot op dié punt een van hulle beste seisoene in die Varsity Netbal- kompetisie gehad. Die nederlaag in die halfeindstryd is net hulle tweede van die seisoen – dít nadat die Madibaz in sewe wedstryde net een keer voorheen vasgeval het. Vreemd genoeg was hulle enigste nederlaag ook teen Tuks toe hulle 39-67 verloor het. Die Madibaz het dit dus effe ongelukkig getref dat hulle weer teen Tuks moes speel. Die Madibaz het wel goeie veggees getoon wat nie daar was in vorige seisoene nie. Dié span sal beslis volgende seisoen na die titel mik. Niks anders sal goed genoeg wees ná hierdie uitstekende seisoen nie.