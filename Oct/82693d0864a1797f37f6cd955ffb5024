HY IS ’n week lank voor sy moord geterroriseer. Sy vermeende aanvaller is glo ’n lid van ’n buurtwag en wou van hom ontslae raak. Bradley Booysen (30), ’n bergie, is Sondagmiddag na bewering deur dié lid van die Parowpark-buurtwag wakker gemaak, met ’n graaf geslaan en met ’n skroewedraaier gesteek. Die voorval het omstreeks 17:00 langs blok 5 in Parowpark – ook bekend as die Duiwehokke – plaasgevind. La-eeqah McLeod (31), ’n inwoner, sê Booysen het buite in die tuin geslaap toe sy aanvaller hom wakker gemaak het. “Die man het Bradley met die graaf geslaan en hulle het begin baklei. Die man het hom toe met die skroewedraaier gesteek voordat hy weggehardloop het,” sê sy. McLeod beweer die buurtwaglid is lankal dik vir Booysen. Geskok voeg sy by: “Dis asof die man ’n punt wou bewys met Bradley. Ons weet nie wat die rede is nie.” Bradley se ma, Ragel Witbooi­ (50), sê haar seun het buite geslaap omdat hulle nie hulle eie plek het nie. “My kind het hier rondgeskarrel, maar hy het nie mense seergemaak nie en was nog nooit ’n fighter nie. “Daar was so baie vals sake wat teen hom oopgemaak is. Elkeen van daai klagtes is gedrop. “Dit was seker ’n poging om hom uit die gebied te kry.” Sy glo as sy haar eie plek gehad het, sou haar seun nog geleef het. Sy antie Anna Booysen is net so ontevrede en sê: “Die man wat hom doodgemaak het, het die screwdriver in Bradley se hand gelos asof hy selfmoord gepleeg het. Hy het nie. “Hy is vermoor. Ek gaan dit nie so los nie. “Die waarheid moet uit!” sê sy. Willem Botes, voorsitter van die Parowpark-buurtwag, het bevestig dat die ou betrokke by die voorval ’n buurtwaglid is. “Die lid is gearresteer en sy lidmaatskap is onmiddellik opgeskort hangende die uitkoms van die saak,” sê hy. Botes voeg by hy dra nie kennis van wat tussen die twee gebeur het nie. Kapt. FC van Wyk, ’n polisiewoordvoerder, sê ’n 52-jarige man is gearresteer en sal môre in die Bellville-landdroshof verskyn op aanklag van moord.