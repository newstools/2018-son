INWONERS van Grabouw het vandeesweek na die plaaslike landdroshof opgeruk toe ’n stiefpa vir bail wou aansoek doen. Maandag was onder meer Poplap, die Grabouw Civic­organisasie, Grabouw Kindersorg en die Grabouw-crèche­forum by die hof om te betoog. Die stiefpa is sowat drie weke gelede gearresteer nadat sy girlfriend se sesjarige dogter in ’n appelboord op ’n plaas verkrag is. Die meisie se ma het by ’n vriend gekuier toe die voorval plaasgevind het. Die kind was bebloed toe die stiefpa haar terugvat na haar ma toe. Volgens rdl. Margaret le Roux gaan hulle seker maak die boyfriend kry nie bail nie. Le Roux het gesê: “Iemand wat tot so ’n vieslike daad in staat is, is erger as ’n monster. “Daar is nie plek vir so ’n persoon in ons samelewing nie. “Ons bedank die gemeenskap vir hulle ondersteuning en vra dat mense op 4 Februarie moet uitkom om teen die bail-aansoek te betoog.” Die landdros het die saak tot volgende jaar uitgestel. Daaroor het Le Roux gesê: “Ons is bly die hof het die saak tot Februarie uitgestel. “Ons as ouers sou net met vrese sit (as die beskuldigde bail gekry het). “Ons sou nie op ons werk kon gekonsentreer het nie, want die skoolvakansie is op hande. Veral oor die gr. 12-leerders, wat tans besig is met eksamen. “Hulle moet elke dag van die plaas af skool toe loop.”