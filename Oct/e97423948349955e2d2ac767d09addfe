DIE City Park-sportterrein in Athlone het oor sy jare ’n historiese significance opgebou vir klubrugby. Nou is Raithy Universals ook deel van daardie geskiedenis. Dié Helderbergse klub het Vrydag ’n taai promosie-relegasie-wedstryd teen Masi met 18-16 gewen. Universals het sodoende die laaste klub geword wat vanjaar vir een van die Westelike Provinsie se drie Super­ligas kwalifiseer. Hulle draf volgende jaar saam met Blue Stars United en Morning Stars as die nuwe gesigte in Superliga C uit. Die verskil tussen die twee spanne in Vrydag se wedstryd was ’n enkele drie. Universals se spoedvraat Imraan Flandorp het dit vroeg in die tweede helfte gedruk. Gefokus Raithby moes ’n rustyd­agterstand van 13-16 uitwis om die wedstryd te wen. Dit het harde woorde gekos om Raithby weer gefokus te kry. In die tweede helfte het die span weer gespeel soos die een wat vroeër in die seisoen die Northern League onoorwonne afgesluit het. Die kaptein, Brevan Titus, en sy spanmaats Jason Pichardy en Devonique Mar­thinus het sterk vertonings in­gesit. “Ons het ’n baie tawwe jaar gehad,” het die hoofafrigter van Universals, Hein Gordon, aan Son gesê. “Vanjaar het ons saans soms met net 10 manne ge­oefen. Toe die waterbeperkings boonop ingestel word, was ons eers met die rug teen die muur. “Maar ek moet sê: Verlede week was vir ons ’n groot wake-up call – om teen Morn­ing Star te verloor en dit op ons home field. Dit was ’n bitter pil om te sluk.” David Williams, Raithby se voorsitter, voel die manier waarop die bestuur, spelers en afrigters mekaar se insette gerespekteer het, is een van die groot redes vir Raithby se sukses. “ Talle kere moes ons maar ons ego’s eenkant toe stoot om die bigger picture te sien. Die coaches en bestuur het goed saamgewerk. Dit het gemaak dat die spelers ’n beter ingesteldheid het.”