SOOS in ’n scene uit die Final Destination-flieks het twee mense eergister in verskillende voorvalle op Wes-Kaapse paaie hulle finale rit gehad. Die ongelukke het Woensdagaand en gisteroggend op die N1-snelweg gebeur. Dit het veroorsaak dat die besige deurpad ure gesluit was. Die eerste ongeluk het Woensdag omstreeks 23:00 tussen Worcester en Rawson­ville gebeur. Volgens Kenny Africa, die Wes-Kaapse verkeershoof, was twee lorries en ’n SUV by dié ongeluk betrokke. Geval Die pad was byna 14 uur vir verkeer gesluit. “Die twee trokke het teen mekaar gebots,” verduidelik Africa. “Met die slag het die vrag van een van die trokke losgekom en op die SUV geval.” Africa bevestig ’n vrou wat in die SUV was, is op die toneel dood terwyl nog twee mense in die SUV beseer is. Die tweede ongeluk het tussen Leeu-Gamka en Prins Albert gebeur. Die voorval het die lewe van ’n 53-jarige man geëis. Dit het ook veroorsaak dat die besige pad ure in albei rigtings gesluit was. Die ongeluk het gister om en by 05:45 gebeur. Africa verduidelik die bestuurder van ’n Mazda het beheer oor die kar verloor. Die kar het voor aankomende verkeer beland en teen ’n passasiersbus gebots. Die bestuurder van die kar is op die toneel dood. Kapt. FC van Wyk, ’n polisiewoordvoerder, het bevestig ’n saak van strafbare manslag is geopen. Moegheid Van Wyk het verduidelik altesaam 35 insittendes was in die passasiersbus, wat op pad Kaap toe was. Africa versoek motoriste om altyd die goue reël van lang­afstand-reise te volg – maak seker jy is uitgerus. “Ons paaie eis te veel lewens weens moegheid. “Ons moedig bestuurders aan om elke 200 km of elke twee uur ’n ruskans te vat. “En as jy ’n passasier is, maak seker dat jy ook die bestuurder wakker hou.” Afrika sê geen sterftes is aangemeld nie. 