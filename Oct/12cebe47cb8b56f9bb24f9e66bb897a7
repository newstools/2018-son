ANDREW Snyders is bitter opgewonde oor volgende maand se dankiesê-konsert in Pacaltsdorp. Dié sanger van Mitchells Plain is al vyf jaar in die gospelbedryf. “Dit sal die eerste keer wees dat ek in George optree. Ek sien baie uit daarna om die vriende­like mense van die pragtige Suid-Kaap te ontmoet.” Snyders reik binnekort sy eerste single uit. Die titel daarvan is “It Was Love”. Snyders vertel dit gaan oor die Here wat aan die kruis vir mense se sondes gesterf het. Oor die konsert sê hy: “Ons moet dankie sê, want die Here was vanjaar goed vir ons. Al die lof kom Hom toe.” Op sy beurt sê die gospel­sanger Cheswyn Ruiters die Here gaan iets besonders doen vir die jeug van George. “Ek is baie opgewonde, want God gaan die gemeenskap van George herstel en herbou.” Hy vertel: “Ek het met min grootgeword, maar God het my die kans gegee om aan SA’s Got Talent deel te neem en te kan studeer.” Sy raad is: “Moet nooit vaskyk in waar jy vandaan kom nie. Jy kan uitstyg en jou bemagtig vir ’n beter toekoms.” Hy moedig mense aan om die konsert by te woon. “God het ’n groot seëning vir jou in store. Dis tyd dat ons mekaar ondersteun. Ek verwag iets groots, want ons gaan God aanbid vir wie en wat Hy is.” Dit vind op 11 November by Eagle’s Nest Ministries International in Pacaltsdorp plaas. Dit begin 16:00 en kaartjies kos R60 elk. Glyneshia Flores, Carlo Abrahams, Remalia Esau, Herbie Michaels en Dan Lucas­ tree ook op. Bel 083 431 6053 vir nog inligting.