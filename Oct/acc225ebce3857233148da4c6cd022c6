CRAIG Rosslee sê hy is soos ’n jockey met ’n brandende begeerte wat net weer wil “opsaal”. Dié voormalige sokker­direkteur­­ van Cape Town City was instrumenteel daarin om dié klub op die been te bring. Hy het laat nagte saam met die breinstrust soos John Comitis­ (eienaar) en oud-afrigter Eric Tinkler planne beraam. Dié 48-jarige voormalige Ajax Cape Town-afrigter se pad het in Maart 2017 van die Citizens s’n geskei nadat hulle reeds die Telkom-beker verower het. Rosslee sê ná ’n afwesigheid van byna ’n jaar jeuk hy weer om in die game te kom. Rosslee was een van die celebs wat diens gedoen het by FC Kapstadt se sokkertoernooi vir o. 8- tot o. 13-spelers. “Kyk, ek moes ag maande afvat om basies een of twee persoonlike kwessies in my lewe af te handel nadat ek City verlaat het. “Ek wag ook nog op my agent om vir my iets te vind. “Maar ek voel dis tyd dat ek weer opsaal. “Die jockey moet weer in die saal kom, want ek het uitgesorteer wat ek moes.” Rosslee sê hy is baie gretig om weer aan die werk te spring. “Die aksie hier van die jonges het ook net verder my passie vir die game laat opvlam en om my terugkeer te maak. “Want laat ek sommer eerlik wees – die manier hoe sokker die afgelope tyd oor die algemeen verloop, kan jou nogal moedeloos maak, weet jy. “Maar wanneer jy na ’n toernooi soos dié kom waar jy die opwindende jongelinge met vreugde en teleurstelling op hul gesigte sien, bring dit net weer my geloof in die beautiful game terug. “Dit bring ook herin­neringe terug van toe ek nog hulle ouderdom was en die game gespeel het.”