DINGE kan beter gaan vir die ANC in die Nelson Mandelabaai-streek. Maandag het die ANC se provinsiale uitvoerende komitee (PUK) ’n gewone vergadering belê oor die stand van sake in die provinsie. Die provinsiale werkkomitee het ’n gedetailleerde verslag by die PUK ingehandig ná verskeie besoeke aan die Nelson Mandela-streek. In dié verslag word die uitdagings beskryf wat die ANC in die streek ervaar. Die ANC se Oos-Kaapse provinsiale sekretaris, Lulama Ngcukayitobi, sê die verslag onthul die streek het vir drie oudits in ’n ry nie die drumpel van 70% vir takke in ’n goeie toestand behaal nie. “Die streek was daarom nie in staat om ’n behoorlik saamgestelde algemene streekraadsvergadering te hou om die vakante pos van die streekvoorsitter te vul nie. “Die verslag het ook gewys daar is ’n merkbare afname in lidmaatskap in die streek soos aangedui in die lidmaatskap-oudit,” sê Ngcukayitobi. Hy voeg by die verkiesingswerk in die streek is baie stadig. Ondersteuning Baie min van die streek se uitvoerende komiteelede neem aktief daaraan deel. “Die PUK het gesien dat, met die groot mate van ondersteuning wat aan die Nelson Mandela-streek se uitvoerende komiteelede gegee is, daar nie enige goeie resultate van gekom het nie. “Die PUK het hom daarom voorgeneem om die Nelson Mandela-streek se uitvoerende komitee te ontbind en ’n streek-taakspan te stig. “Dié taakspan sal die werk van die organisasie koördineer en sal die streek ná 2019 se verkiesings na sy streekkonferensie nooi,” verduidelik Ngcukayitobi.