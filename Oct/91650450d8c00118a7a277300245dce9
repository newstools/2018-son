ALTESAAM 16 moorde in 30 dae. Dit wil sê meer as een persoon word elke tweede dag in die Baaise noordelike gebiede vermoor. Die Baai bloei weer en sommiges meen dis ’n war zone. Marlon Daniels, ’n gemeenskapsleier van die Northerns, sê die groot rede vir dié civil war in die noordelike gebiede is werkloosheid. “Ek voel baie hartseer, baie kwaad en baie vies. Ons (bruin mense) is nog die agtergeblewenes en elke dag staar geweld ons in die gesig. Waar ek bly, hoor ek die skote daagliks klap.” Daniels meen die regering moet meer moeite doen en skills-opleiding aan veral die jeug in die Northerns verskaf. “Wanneer mense nie ’n uitweg het nie, nie ’n werk het om op ’n eerlike manier geld te verdien nie en nie weet waar kom hulle volgende bord kos vandaan nie, resort hulle na sulke dinge,” sê Daniels voorts. Hy meen die bruin gemeenskappe moet saam opstaan teen die geweld in hulle areas. Karen Kemp, ’n gemeenskapsleier van Arcadia en waarnemende voorsitter van die Bethelsdorp-GPF, sê die moorde escalate die afgelope maand. “Die moorde is ’n groot probleem en dit kan nie normaal wees nie. Die meeste moorde is gang-related. “Maar tot onskuldige mense se reg om te lewe, word ontneem. As jy net vriende is met ’n gangster, al doen julle nie onwettige goed saam nie, sal ’n rival bende daai persoon sommer skiet omdat hy met hulle geassosieer word. “Die gangsters consider ook nie wie om hulle is wanneer hulle skiet nie en dis hoe onskuldige mense seerkry of doodgaan,” sê Kemp. Volgens Kemp is dit baie moeilik vir die polisie om die skollies vas te trek as niemand wil praat nie. Dit is omdat die gangsters die mense dophou en teiken wanneer hulle sien daar word met die polisie gepraat. “Die mense vrees vir hulle lewe. Maar hulle het die opsie om anoniem die inligting vir die polisie te gee,” voeg Kemp by. Christian Martin, ’n gemeenskapsleier van Bethelsdorp, Uitbr. 32, sê dis 1% van die gemeenskap wat 99% ander mense se lewe versuur. “Die moorde is nog altyd erg. Dis hartseer dat grootmense hulle kinders moet begrawe. Onskuldige kinders is ook in die slag as daar geskiet word. Dis ’n onaanvaarbare situasie,” sê Martin. Hy meen die hoofredes vir die geweld is greed en dwelms, asook die maklike toegang tot vuurwapens. “Dis nie net werkloosheid wat die oorsaak is nie. Ja, dit is deel daarvan, en die jeug moet definitief meer geleenthede kry. Maar dis ons as pa’s en leiers van die gemeenskap wat ons rolle reg moet speel. “Daar is ’n gesamentlike oplossing: Geestelike leiers, gemeenskapsleiers, politieke leiers, NGO’s en almal moet bymekaarkom sodat iets wesenliks aangewend kan word,” het Martin afgesluit.