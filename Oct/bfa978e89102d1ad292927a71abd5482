VAT hulle, Arende! Die “hulle” is nou die Griffons, vir wie die SWD-Arende gerat is vir ’n oorwinning. Die wedstryd in die Curriebeker-kompetisie se Eerste Liga word vandag op Oute­niquapark in George beslis. Ondanks ’n geldtekort voer die Arende een van hul beste veldtogte in dié kompetisie. Die span se afrigter, Rynhard van As, sê om kon­tinuïteit te behou het hy maar weinig aan die span verander. Van As sê: “Ons weet dit gaan moeilik wees, maar ons het goed voorberei vir die kragmeting.” Foute Divan Nel (losskakel) se akkurate skopwerk is een van die Arende se beste bates. Met 45 punte is hy een van die voorste puntemakers. Die rekord van die Griffons se Duan Pretorius (senter) is egter ewe indrukwekkend. Die Arende sal dus gedissiplineerd moet wees en so min foute moontlik moet begaan, veral in hulle eie gebied. Hulle is geseën met goeie spelers soos Janneman Stander (flank), Wayne Wilschut (agtsteman), Leighton Eksteen (heelagter) en die er­vare Alshaun Bock (vleuel). – Mark Ward