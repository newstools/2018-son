ASHTON. – Die saak van ’n tamatieboer wat van moord aangekla word, kon weer nie voorkom nie – dié keer omdat die plaaslike hof ’n nuwe bandopnamestelsel gekry het. Die saak sloer nou reeds ’n volle twee en ’n half jaar en die slagoffer se weduwee sê sy soek closure ... en ’n paar miljoen rand. Colin Conradie word van die moord op Colin Cloete aangekla. Conradie het Cloete na bewering op sy plaas Eilandia met ’n plastiekpyp doodgeslaan. Die saak moes Vrydag begin het, maar is tot Dinsdag 9 Oktober uitgestel. Hieroor voel die weduwee, Roseline Cloete (56), bitter ongelukkig, want sy kom elke keer verniet hof toe. Wegkom Cloete se pel Cedras Prins (47), wat daai dag saam met die victim op die tamatieland was, is ook aangerand en in die been geskiet. Prins kon darem van Conradie af wegkom. Hy is onmiddellik na die polisie en het daar ’n saak gemaak. “Die saak kry dan nie ’n einde nie. Alle bewyse is reeds voor die hof gelê, maar die landdros bly die saak uitstel,” het Roseline met blink oë gesê. Volgens haar hoef Conradie nie tronk toe te gaan as hy skuldig bevind word nie. Sy sê niks sal haar man terugbring nie. “Hy het ook ’n familie, maar ek soek net R3,5 miljoen van hom vir pyn en lyding,” het Roseline verduidelik.