DIE vooruitsigte onder Arsenal se nuwe bestuurder, Unai Emery, lyk positief sover. Dis nadat dié Londense sokkerklub gister nóg ’n indrukwekkende oorwinning in die Engelse Premierliga (EPL) behaal het. Die Gunners het Fulham op sy tuisveld, Craven Cottage, met 5-1 verslaan. Voor die seisoen is kwaai gewonder oor watter soort spel Emery sal vereis. Dis nou duidelik dat die vorige bestuurder, Arsène Wenger, se val-met-flair-aan-resep steeds gebruik word. Die groot verskil is dat die Gunners nou met ’n intensiteit speel wat in die laaste paar seisoene onder Wenger nie gesien is nie. ’n Mens wonder: Is Arsenal se welslae dalk danksy die obsessiwiteit waarmee Emery sy span vir wedstryde voorberei? Verruil Dalk, want dis bekend dat dié voormalige bestuurder van Paris Saint-Germain (PSG) nie tyd het vir egoïstiese glamour boys nie. Dit is straks ook een van die redes waarom Emery PSG vir Arsenal verruil het. Hy en die Brasiliaanse ster Neymar het daar mos nie juis oor die weg gekom nie. By Arsenal lyk dit egter asof harmonie onder die spelers en tussen hulle en Emery heers. Chelsea is steeds onoorwonne nadat hy South­ampton gister met 3-0 geklop het.