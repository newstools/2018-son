HONDERDTALLE deur Andrew Marshall (103) vir Manley Flats en Steven Gornall (108) vir Cuylerville kon nie oorwinnings vir hulle onderskeie klubkrieketspanne verseker nie. Manley Flats en Cuylerville was in die Eerste Liga van die Grahamstad-krieketraad aan die verloorkant. Marshall het puik gekolf en ag viere en ’n ses geslaan. Die verdedigende kampioen, Southwell, het Manleys nogtans oortuigend met 85 lopies geklop. Southwell het ’n massiewe 285/8 in sy toegelate 50 boulbeurte aangeteken. Claude Matthews (73), James Stirk (58) en Brad Ford (58*) het almal met die kolf uitgeblink. Bryon Wakeford (2/27) en Lester Isaacs (2/42) het baie goed vir Manleys geboul. Manleys kon net met 200/4 kry. Wakeford (42*) het vergeefs saam met Marshall geveg. Bessie du Preez (2/19) was Southwell se beste bouler. Port Alfred het Cuylerville met tien lopies geklop. Die wenspan het 220/6 aangeteken en Cuylerville vir 210 lopies uitgeboul. Travis Henderson en Warren Bowdler het elk drie paaltjies vir Port Alfred laat spat. Salem het Makana Sona met ’n stewige 102 lopies geklop. Salem het 250 aangeteken en Makana vir 148 uitgeknikker. Nicholas Zimmerman (83) was die wenspan se beste kolwer. Tiger Titans het Shrews met drie paaltjies geklop. Shrews was almal uit vir 157. Die Titans het met 158/7 geantwoord.