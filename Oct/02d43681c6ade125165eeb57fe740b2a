VIER Oos-Kapenaars sal groot gunstelinge wees by die Nelson Mandela Bay Giants se fans. Jon-Jon Smuts, Christiaan Jonker, Marco Marais en Sisanda Magala laat die Warriors tuis voel op St. George­park in Port Elizabeth. Dis die Giants se hoofkwartier vir die Mzansi Super League. “Smuts is ’n leier in die Oos-Kaap en ’n veelsydige speler wat ’n groot rol sal speel,” het die Giants se afrigter, Eric Simons, gesê. Jonker en Marais is bekend vir hulle opwindende kolfwerk. Magala sal ’n sleutelrol speel. Hy boul saam met die Protea Junior Dala. Die Warriors se afrigter, Rivash Gobind, staan Simons by. Hy verwag “iets spe­siaals” van Marais in die splinternuwe krieket­toernooi. Dit begin op 16 November. “Hy het ’n baie goeie Afrikabeker-toernooi gehad en kan met sy slaanwerk ook vir ons baie beteken.” Marais het gister 25 geword. Die nuus dat hy by gister se spelers-draft deur die Giants nader getrek is, was sekerlik ’n wonderlike verjaardaggeskenk. Simons is baie tevrede met die spelerskorps. “Ons mik na balans. “Elke speler in die groep kan vir ons ’n rol vervul. “Ons is ge­cover as beserings opduik of as spelers nie vir al die wedstryde beskikbaar is nie.” Jason Roy van Engeland is die Giants se oorsese ikoonspeler. Die veelsydige Chris Morris was die eerste speler wat die Giants in die eerste ronde van die draft gekies het. Die groep is: Jon-Jon Smuts, Jason Roy, Heino Kuhn, Ben Duckett, Chris­tiaan Jonker, Marco Marais, Rudi Second, Chris Morris, Ryan McLaren, Sisanda Magala, Junior Dala, Aaron Phangiso, Imran Tahir, Dyllan Matthews, Lizaad Wil­liams, Carmi le Roux.