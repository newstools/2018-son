ASHWELL Prince wil hê sy manne moet meer klinies te werk gaan. Prince se Cape Cobra-troepe sê die Titans van vandag af in Centurion die stryd aan. Die breier van die Wes-Kaapse franchise sê hoewel hy nie te krities wil wees nie, moes sy spelers in hulle vorige twee wedstryde in die reeks meer meedoënloos gewees het. “Deur klinies te wees, kan ons die wedstryd gouer wegvat van ons teenstanders. “Maar ek wil nie te krities wees nie. “In die eerste wedstryd teen die Knights het ons meer as 400 lopies op die telbord geplaas. “Dit was gesamentlik deur klein vennootskappe. “Ek wil graag groter partnerships sien wat meer lopies oplewer. “Deur dit te doen, kan ons die wedstryd gouer van teenstanders wegneem.” Prince het ook gesê sy span, wat gelaai is met jonger spelers, hoef nie vir een oomblik vir die Titans terug te staan nie. “Nee wat. Hulle het nou wel talle Protea-spelers in hulle span, maar ons het spelers wat in die volgende paar seisoene vir die Proteas gaan speel.” Een van die Kapenaars se jong spelers, David Bedingham, spog ná net twee wedstryde reeds met ’n honderdtal. Hy is vol vertroue vir die komende krag­meting. “Ons verkies om met ons kolfwerk te praat. Dat ons teen ’n gemiddeld van 3,54 lopies per beurt kolf, is die bewys. Ons wil daarop voortbou.” Die Cobras is ná twee wedstryde boaan die punteleer. Hulle het 49,78 punte. Prince sal sy span kort voor die begin (10:00) aankondig.