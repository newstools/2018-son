EEN swaeltjie maak beslis nié ’n somer nie. Dis sekerlik nie onpatroties om te sê dat Stuart Baxter, afrigter, en sy Bafana Bafana-span nié gemeet móét word aan Saterdag se vertoning in die FNB-sta­dion nie. Dit was toe Baxter-hulle Seychelle met 6-0 kafgedraf het in ’n 2019-Afrikabeker-kwalifiseringstryd in stortreën in Johannesburg. Dié sege plaas Bafana met sewe punte bo-aan groep E se punteleer met drie wedstryde oor in hul kwalifiseringsveldtog Nigerië (6 punte) en Libië (4 ) is die ander twee spanne in die groep. Suid-Afrika pak eers Seychelle môre in die return leg in die Stade Linité, Victoria, voordat hy Nigerië (tuis, 17 November) en Libië (weg, 22 Maart 2019) pak. Die toptwee-spanne in elke groep sal hulle plek bespreek vir volgende jaar se finals in Kameroen (7-30 Junie). Bafana verdien wel krediet vir die feit dat hulle die nette ses keer laat raas het – veral omdat hulle berug is daarvoor dat hulle nie juis gereeld doele aan­teken nie. Maar die ware toets kom egter môre, wanneer hulle die manne van die eilande in ’n wegstryd pak, en dis waaraan Baxter-hulle gemeet moet word. Kyk, daar word nou nie juis verwag dat Bafana die tuisspan weer met ses doele in die verleentheid sal stel nie, maar hulle moet dié tweede been darem met redelike gemak kan wen. Baxter het ook aangedui dat hy nie veel aan sy span gaan torring en wholesale verandering aanbring nie, wat beslis goeie nuus is. Dié Brit is ook bewus daarvan dat die speeloppervlak ook sy eie uitdagings vir hulle sal bied. “Hulle veld is nie maklik om op te speel nie,” het Baxter uitgewys. “Ek het met hulle coach gepraat toe ons in Londen was vir die Fifa awards. Hy het gesê die bal hop hoër rond as gewoonlik. Dit gaan vir seker ’n ander stryd wees. “Ons sal ons taktiese benadering verander, maar sal moet aanhou aanval”.