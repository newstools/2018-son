HAAI, Sonlanders! Saartjie se speurwerk maak ’n hele can of worms oop. Sy wat Saartjie is, word mos valslik beskuldig van die moord op een van die ouetehuis se inwoners. Niemand wil glo sy het nie vir oumiesies Willemse enige leed aangedoen nie – of dat sy saam met dié se seun, Don-Juan, was nie. Dan hoor Saartjie oumiesies Willemse het nooit kinders gehad nie en het aan Alzheimersiekte gely. Saartjie krap op matrone Meyer se Facebook-blad rond en doen ’n skokkende ontdekking: Die Don-Juan Willemse wat sy vir koffie ontmoet het, is in fact Matrone se seun! Wat gaan dan nou hier aan? Geniet nou hoofstuk 8 van ELDRIDGE­ JASON se Saartjie ... SAARTJIE loop op en af in haar woonstel. Die ding van oumiesies Willemse vreet aan haar. Wat haar veral die dinges in maak, is dat matrone Meyer die audacity gehad het om háár vir die moord te frame. Wat het sy ooit gedoen dat Matrone só met haar is? Almal by Huis Hollywoodjare beskinder matrone Meyer, maar sy wat Saartjie is, het uit respek vir Matrone nooit saamgepraat nie. En nou is dít haar stank vir dank? Saartjie besluit om haar radio aan te skakel. Dalk kalmeer dit haar gedagtes, reken sy. “Welkom by Hartsake, hier op Radio Nou So. “Vanmiddag praat ons met matrone Marguerita Meyer van Huis Hollywoodjare oor die tragedie wat daar plaasgevind het.” Saartjie se hart gee ’n ruk. Sy draai die radio se volumeknoppie heel oop. “Ai, ja, Bertie,” sê Matrone met haar kenmerkende sug aan die omroeper. “Wat ’n hartseerdag vir ons almal. “ Katerina … Oumiesies, soos ons haar geken het, was ’n geliefde inwoner. Iemand wat haar medemens se belange op die hart gedra het, iemand wat ’n absolute plesier was om in die omtes te hê.” Dit voel of Saartjie naar wil raak van Matrone se valsheid. “Is dit waar dat een van u personeellede verdink word?” pols Bertie, die omroeper. Matrone sug weer swaar. “Ai, Bertie, dis ’n bitter pil. “Om te dink: Jy gee ’n jong meisie ’n kans op ’n beter toekoms, en dan word jy op hierdie aaklige wyse bedank. “Ons kan dinge natuurlik nie vooruitloop nie, want die polisieondersoek gaan nog voort. “Die betrokke versorger, Saartjie Bowers, is tydelik geskors hangende ’n ondersoek, en …” Saartjie skakel die radio af en raak van voor af aan die tjank. Dan lui haar selfoon. Eers wil sy nie antwoord nie. Dis seker weer ’n nuuskierige agie wat na Matrone se radio-onderhoud geluister het en verder wil uitvis. Maar dan herken sy een van Huis Hollywoodjare se inwoners, antie Sophie, se selnommer. “Kan jy dit oorvertel?” val antie Sophie met die deur in die huis. “Het jy nou na daai onderhoud ge­luister? Hoekom moet daai vrou dan so lieg? “Oumiesies was so ’n liewe vrou? Dan is ek mos moeder Maria!” Saartjie kan nie anders as om te smile nie. Antie Sophie se sêgoed het haar nog altyd beter laat voel. “Ek hoop nie jy sit en tjank daar by jou plek nie,” stoomroller antie Sophie voort. “Ek ken jou en weet jy is nie tot sulke dinge in staat nie. Ek glo in jou onskuld, kind.” “Dankie, antie Sophie,” kry Saartjie finally ’n woord in. “Ek het nog nooit daai Magrieta vertrou nie,” gaan antie Sophie voort. “Verbeel jou nogal: ‘Marguerita!’ Terwyl ek weet sy is eintlik Magrieta van Kalbaskraal naby Malmesbury. “Haar ma-hulle het altyd water by ons kom loaf. Nou wil sy vir haar lekker staan en hou.” Saartjie bars uit van die lag. Sy kan haarself nie keer nie, want sy kan matrone Meyer nie picture water bedel nie. “So, antie Sophie ken haar goed?” pols sy die ou vrou. “Natuurlik!” antwoord antie Sophie. “Ek ken haar vetterig. “Sy was lank eers ’n nurse by ’n hospitaal, maar is onder ’n wolk daar weg.” “Watter soort wolk?” vra Saartjie. Sy voel ’n opgewonde tinteling oor haar spoel. “Kind ...” Antie Sophie talm ’n oomblik. “Ek hou mos nie daarvan om sleg van ander te praat nie. “ ’n Mens is mos nooit te sleg om goed te word nie.” Saartjie besluit om oop kaarte met antie Sophie te speel. Sy vertel haar alles wat sy oor matrone Meyer uitgevind het. Antie Sophie trek haar asem skerp in. “Is jy seker, kind? “Ek mean maar, ek dink nie jy sal sulke dinge opmaak nie, maar wat jy my nou vertel het ... “Lyk my die nagmerrie het all over begin.” “Dis hoekom ek wil hê antie Sophie moet my van inligting voorsien wat my saak kan help,” smeek Saartjie. Saartjie wonder ’n oomblik lank of antie Sophie die foon gedrop het toe daar ’n lang stilte is. Dan gaan die ou vrou voort: “Die jaar toe Magrieta in matriek was, het sy swanger geraak van so ’n gladdebek Kapenaar wat in Kalbaskraal kom smous het. “So ’n pragtige man met spiky hare wat gedink het hy is God’s gift to Kalbaskraal. Seker maar so gedink omdat hy ál mens daar was wat Ingels kon praat. Donnie. Ja, sy naam was Donnie. “Anyhow, Magrieta raak toe swanger van hom en haar ouers pos haar Kaap toe. Toe sy later terugkom, was daar g’n sig of gepraat van ’n baba nie. “Magrieta het toe nursing gaan study en ’n lekker job by ’n hospitaal gekry. “Maar toe begin ou mense wat sy moes versorg, siek raak. Van hulle het gesterf. “Niemand weet wat die waarheid was nie, maar daar was stories dat Magrieta life policies op daardie bejaarde pasiënte uitgehaal en ná hulle sterfte hierdie polisse ingecash het.” Saartjie se bene voel meteens weer soos jellie. “Ek dink sy het dieselfde met oumiesies Willemse gedoen,” prewel sy. “Maar dié keer was sy nie alleen nie. Haar seun het saam met haar gewerk.” “Waarvan praat jy, kind?” vra antie Sophie. “Wil jy vir my sê dat –” “Dat Matrone haar kind opgespoor het – die een wat sy in matriek moes opgee – en dat hulle saamwerk,” voltooi Saartjie die ou vrou se sin. “En ek kan nou al vir antie Sophie sê dit lyk of die appel nie ver van die shady boom af geval het nie.” “So, wat gaan jy maak?” vra antie Sophie. “Ek gaan my naam skoon kry. Dís wat ek gaan doen,” sê Saartjie vasbeslote.