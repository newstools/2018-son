RASSIE Erasmus soek ’n skrumskakel vir die Springbokke se jaareindtoer. En as die Bok-breier dieselfde trant agter die oond wil behou, hoef hy nie verder as die Westelike Provinsie se Herschel Jantjies te kyk om Faf de Klerk te vervang nie. Toe Erasmus vra om De Klerk in volgende maand se vier toetse te gebruik, wou die 26-jarige se Engelse klub, Sale Sharks, nie byt nie. Dit beteken die messias van SA Rugby se keuses is maar dun gesaai. Embrose Papier en sy Blou Bul-spanmaat Ivan van Zyl het maar min speelkans gekry. Selfs laas jaar se eerste keuse, Ross Cronjé, het dié jaar by die Bokke duiksakke aangedra. Jantjies het in vanjaar se Curriebeker-veldtog met die WP gewys hy is pure Bok – en dan is hy boonop nederig oor sy spel. “Kyk, dit is maar net my eerste volle seisoen in die Currie Cup en as ek Saterdag teen die Bulle speel, sal dit ’n groot voorreg wees,” sê Jantjies. Die kans om teen een van twee Bok-skrumskakels te speel, is iets wat Jantjies aanspoor. Uitblink “Ivan is iemand wat met goeie momentum agter hom uitblink. Hy herinner my so ’n bietjie aan Louis Schreuder (Sharks), wat hou van hardloop met die bal. “Embrose kan nou weer iets uit niks skep en is een van die vinnigste scrummies. Albei van hulle verdien om Bokke te wees.” Ondanks sy indrukwekkende spel sê Jantjies hy dink nog nie aan ’n Bok-trui nie. Sy mikpunt is eers om dié jaar ’n plek in die Stormers se Superrugbygroep vir 2019 los te speel. Die kompetisie vir die nr. 9-trui is daar ook redelik taai, met die veteraan Jano Vermaak en Paul de Wet wat deesdae kwaai speel.