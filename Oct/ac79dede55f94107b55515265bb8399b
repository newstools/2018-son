TOTALE onbevoegdheid! Só het Bennett Bailey, president van Safa Cape Town, die Stad Kaapstad se absurde besluit beskryf om die finals van die Coke Cup uit die Athlone-stadion te skuif. Die Stad het Safa CT gister ingelig die eindronde van die Coke Cup – die grootste amateurkompetisie in die land – kan weens veiligheidsredes nie volgende week in die Athlone-stadion plaasvind nie. Dié besluit maak die Kaapse sokkerpubliek baie warm onder die kraag. En politiek is duidelik weer betrokke. Dis mos nie asof die Stad nie weet die finals word jaarliks by die Home of Soccer gespeel nie, of hoe? Soortgelyke politiekery het in April vanjaar kop uitgesteek toe die Bayhill Cup ook vir ’n ander venue moes skarrel vir sy jaarlikse skouspel. Maar dit lyk asof die Stad dié keer ’n geveg met die verkeerde organisasie gepick het. Want soos Bailey vasbeslote sê: “We will not be moved! “Ons gaan nêrens nie, finish en klaar,” het hy baie omgekrap aan Son gesê. “Dis weer total incompetence van die Stad se kant. Dis omdat hulle te veel tyd gemors het met die mayor se hofsake en nou laat wakker geskrik het. “Nou word die sokker­publiek ongerief aangedoen en ons moet benoude spronge maak en ander reëlings tref. “Daar is so baie dinge wat hiermee gepaard gaan, weet jy. Dis onverantwoordelik van die Stad en dis ook ’n klap in die gesig van ons klubs. “Dis ’n opportunity van ’n lifetime vir baie van die mense van die Plain. Hoe kan jy die publiek se drome só crush?” Stuart Diamond, die Stad Kaapstad se burgemeesterskomiteelid vir bates en fasiliteitbestuur, sê die Stad is verantwoordelik en plaas die publiek se veiligheid eerste. “Ons het Safa gevra om dit vir twee tot drie weke uit te stel,” sê Diamond.