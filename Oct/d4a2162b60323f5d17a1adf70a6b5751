’N VROU loop nou al langer as ’n week met ’n lewelose fetus binne haar rond. Toe Johanna Cloete (35) van Eersterivier laas Dinsdag na die Macassar-dag­hospitaal vir ’n check-up gegaan het, het die dokter gevind die fetus se hart klop nie meer nie. Die dokter het aan Cloete, wat 15 weke swanger is, gesê die fetus moet onmiddellik verwyder word voordat dit septies word. Maar teen gister was die lewelose fetus steeds binne haar. Cloete sê die dokters by die Helderberg-hospitaal gee haar elke tweede dag net pille, glo om die kraamproses aan te help. Cloete vertel: “Ál wat gebeur, is dat ek ligte krampe kry en daar’s bloeding, verder­ gebeur niks. “Hulle het gesê ek het 0ok die drip wat die kraamproses aanhelp, as ’n opsie, maar ek verkies die pille.” Cloete se man, Julian Levendal is bekommerd oor sy vrou. Levendal het begin vrae vra en het Maandag met die hoof van die hospitaal en ’n dokter vergader. Hy sê die hospitaal het toe besluit om sy vrou na die Tygerberg-hospitaal oor te plaas. Levendal verduidelik: “Die dokters sê hulle kan nie sny nie, want haar maagwand is nog te dik. “As die baba groter was, sou dit al in haar baarmoeder gesak het, en dan kon hulle sny. Hulle is bang die baarmoeder skeur. Sy kan haar ook doodbloei.” Cloete sê sy is ’n paar opsies gebied oor hoe sy die kind in die Tygerberg-hospitaal kan laat verwyder. Slaap Sy verduidelik: “Hulle kan my doodspuit van onder en die baba dan uithaal. “Ek sal nogals verkies om dit te laat doen eerder as dat ek aan die slaap gemaak word.” By Son se besoek aan haar Maandag het Cloete gesê sy voel nie te gesond nie. Sy het begin duiselig en naar voel en haar bene was ook bewerig. Cloete en Levendal sê ál wat hulle graag wil hê, is dat die fetus net so gou moontlik verwyder word. Levendal sê: “Ek is glad nie gelukkig daaroor dat hulle­ so lank vat nie. “Wat as die baba septies word in haar maag? Ons het nog ’n tweejarige kind by die huis wat ook sy ma nodig het.” Sithembiso Magubane, ’n woordvoerder van die departe­ment van gesondheid, sê: “Mev. Cloete en haar man word sedert laas week berading gebied. “Die hospitaal se bestuur kommunikeer ook gereeld met hulle. Die proses is deeglik aan mnr. Levendal verduidelik.”