DIE Oostelike Provinsie Rugbyunie (OPRU) se Grand Challenge-reeks sal dalk volgende Saterdag hervat word. Daar is lank reeds on­sekerheid oor die tweede halfeindstryd tussen die Madibaz en Progress. Die lig in die tonnel is steeds baie flou, maar 13 Oktober is gister in klubkringe as die moontlike datum vir die wedstryd genoem. Gardens van Uitenhage het reeds na die eindstryd deurgedring, maar die Groentruie moet nou probeer besig bly in afwagting van die eindstryd. Die eerste halfeindstryd was meer as ’n maand ge­lede. ’n Vorige poging om die wedstryd tussen die Madibaz en Progress te hou, was vir die OPRU ’n groot verleentheid toe die spanne by verskillende velde opgedaag het. Die Madibaz het op hulle tuisveld in Port Elizabeth reggemaak om af te klop, maar Progress en sy ondersteuners het in die De Wet-stadion in Despatch die vere reggeskud. Die OPRU het toe ’n vergadering met die klubs gehou en beslis die wedstryd sal by die Madibaz gespeel word. Die datum wat die OPRU vir die wedstryd voorgestel het, was vir die studente ’n groot probleem. Dit is omdat hulle baie spelers aan die Oostelike Provinsie (OP) se senior-, 0. 21- en o. 19-span sou afstaan. Die eerste Saterdag nadat OP se verpligtinge verby is, is 13 Oktober.