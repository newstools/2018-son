TREINE het gister darem nog met rukke en stote beweeg. Eers het niemand geweet of die treine sou loop en of pendelaars die loopwerk sou moes doen nie. Cosatu in die Wes-Kaap is diep bekommerd nadat die Passasierspooragentskap van Suid-Afrika (Prasa) Vrydag sy veiligheidspermit verloor het. Die opskorting het laat Vrydagmiddag van die Reguleerder vir Spoorveiligheid (RSR) gekom. Cosatu sê in ’n verklaring hy is bekommerd, want dié move laat duisende treinpendelaars in ’n onsekere posisie. Volgens die vakverbond kan ’n horde werkers nie ander vervoer bekostig nie. Nou gaan hulle geld verloor en laat wees vir werk. As hulle aanhou laat kom, kan hulle selfs hulle werk verloor – en dit oor individue “politiek speel met pendelaars se lewe”. Cosatu weet die veiligheid van pendelaars moet eerste kom, maar daar kan darem ook nie deur die bank ’n opskorting wees nie. Terwyl almal op die howe wag om Donderdag ’n lig in die tonnel te laat skyn, het die ANC ook nou op die maybe train gespring. Lionel Adendorf van die ANC se provinsiale uitvoerende komitee sê die provinsie se treinkrisis is net een aspek van die saak. “Openbare vervoer is in ’n krisis. Van Metrorail se treine, tot Golden Arrow- en MyCiTi-busse en taxi’s. Die een het ’n uitwerking op die ander. “Die Bambanani-gemeenskapsprojek moet weer ingestel word om te help met beskerming by skole, klinieke, treinstasies en taxi-staanplekke.” Intussen moet Metrorail môre aan die Wes-Kaapse staande komitee oor gemeenskapsveiligheid antwoorde gaan gee. Son verneem voor dié sessie op die rooi mat wil die ANC se provinsiale hoëkoppe eers vir Sibusiso Sithole, hoofbestuurder van Prasa, en Richard Walker, streekbestuurder van Metrorail, onder vier oë spreek. Walker wou niks sê nie, maar Adendorf het bevestig: “Ja, daar’s ’n vergadering met Prasa en Metrorail.” Hy sê dit gaan oor die veiligheid van pendelaars.