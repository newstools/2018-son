TWEE jaar gelede het hy belowe om Westelike Provinsie se geldsake om te keer... Maar met die unie se bankbalans steeds in die rooi, wil Paul Zacks nou van ’n sinkende skip spring. Zacks, die WP se uitvoerende hoof (CEO), het vir ’n job by die Blou Bulle Maatskappy aansoek gedoen. Hy is glo ’n gunsteling om as die nuwe CEO van die Bulle aangewys te word wanneer Barend van Graan reeds in Januarie­ sy pos gaan verlaat. Betroubare bronne het reeds aan Son op Sondag bevestig dat Zacks vir twee onderhoude by die Bulle gegaan het. Die voormalige grootbaas van die sportuitrusting-vervaardiger Canterbury SA is een van ’n handjievol candidates vir die Bulle-pos. Die Bulle is desperaat om ’n nuwe CEO aan te stel nadat die unie se first choice op sy wenslys vir die aankondiging ná Kersfees en Nuwejaar, Rudolf Straueli van die Lions, nee dankie gesê het vir die Pretorianers se aanbod. Zacks het glo ook Maandag in ’n WP-vergadering te kenne gegee hy het vir die Bulle-pos aansoek gedoen. Hy is glo ook deur die unie se grootbase genooi om vir die pos aansoek te doen. Willem Strauss, Bulle-president, wou dit nie bevestig nie. Dít is egter verstaanbaar, want die Bulle moet ook nog ’n nuwe afrigter vir Superrugby aanstel. Vir Zacks om ewe skielik vir ’n ander rugbypos aansoek te doen, is ’n klap in die gesig van die WP. Sy beloftes sal nou vir belanghebbendes binne-in die WP soos die geraas van leë blikke klink, met die trotse unie wat nog miljoene rande aan Remgro vir ’n lening van twee jaar gelede skuld. Aerios, ’n voormalige sakevennoot van die WP, eis ook sy pond vleis in die Kaapstadse hooggeregshof. Daar word egter vir ’n geruime tyd gegis dat Zacks se sake­besluite soms nie deurgevoer kan word nie, aangesien die uitgaande WP-president, Thelo Wakefield, die laaste sê daarin het.