DAINE Klate het nou ’n gulde geleentheid om sy ervaring te laat geld vir Chippa United­. Die Baaise superstar het nog nie vlam gevat by die Chilli Boys nie, maar as hy net meer speelkans gebied word, sal dit gebeur. Die meeste wat dié seisoen van Klate gesien is, is as ’n plaasvervanger. Chippa se breier, Eric Tink­ler, sit egter nou met ’n probleem. Gesprek Dis nadat hy en sy kaptein, Mark Mayambela, die naweek ’n uitval gehad het gedurende die wedstryd teen Orlando Pirates. Tinkler het aan die media gesê hulle het net ’n driftige gesprek gehad. Mayambela kan afkoel terwyl Klate ’n kans op wing gegee word. Klate is dalk nie so vinnig soos hy nie, maar akkurate skoppe van die hoek is dalk wat Chippa nodig het – en dít kan Klate lag-lag doen. Son het ook betroubaar verneem Tinkler oorweeg dit om die doelskieter Thabo Rakhale met die reus Rhulani Manzini te vervang. Hy sal Klate se skoppe van die hoek maklik met die kop kan bykom.