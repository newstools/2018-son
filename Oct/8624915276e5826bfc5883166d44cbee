DIE Suid-Afrikaanse Rugby­unie wurg rugby in die land dood. Vandag se promosie-rele­gasie-wedstryd tussen die Vrystaat-Cheetahs en die SWD-Arende in Bloemfontein is eintlik maar ’n klug. Aan die een kant is daar die Vrystaatse rugbyunie. Dié rugbyunie voer die afgelope dekade reeds sy spelers­korps in eerder as om hulle te ontwikkel. Watter vordering het dié unie in daardie tyd gemaak wat sy algehele trans­formasie betref? Die SWD-Arende se sukkelbestaan kan ook nie langer geduld word nie. Die streek het die afgelope twee jaar spelers soos Manie Libbok en Warrick Gelant opgelewer. Talle spelers van die streek speel vir rugbyunies soos die Vrystaat. Dis onregverdig om die Vrystaat met meer geld te beloon en hom ’n plek in die Pro14 te gee. Boonop is ’n reuse-lening ook aan die unie toe­gestaan om hom in die Pro14 kompeterend te maak. Dit is nie volhoubaar nie en diskriminerend. Dis ongelukkig nie al nie. SA Rugby se huidige streke is nog presies soos dit voor eenwording was. Die Valke (Oos-Transvaal), Pumas (Suidoos-Transvaal) en Luiperds (Wes-Transvaal) speel in dié stadium in die Eerste Liga. Hoe kan die nasionale liggaam toelaat dat unies soos die Oostelike Provinsie, Grens, SWD en Boland letterlik finansieel doodbloei? Mark Alexander, president van SA Rugby, en sy bestuur moet aanspreeklik gehou word vir die verbrokkeling van die sport. Die tyd het on­getwyfeld aangebreek dat SA Rugby die grense van die unies skuif. ’n Nuwe nasionale kompetisie moet begin word – een wat unies soos die Oostelike Provinsie, Grens, Boland en die Westelike Provinsie (WP) insluit. As die vertoning van die WP in Saterdag se Curriebeker- eindstryd teen die Sharks enigsins ’n aanduiding is, sal die Arende vandag beslis ’n beter vertoning kan lewer.