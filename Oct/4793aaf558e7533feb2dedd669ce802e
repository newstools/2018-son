BINNE vyf maande gaan omtrent elke wyk in die Nelson Mandelabaai-munisipaliteit spog met splinternuwe teerpaaie. Gister het burgemeester Mongameli Bobani, Rosie Daaminds, burgemeesterskomiteelid vir paaie en vervoer, en die munisipaliteit se direktoraat van paaie en vervoer R83 532 950 se projekte in die Metro bekend gestel. Bethelsdorp Dit is egter volgens Daaminds nie genoeg om op te maak vir die agterstand, veral in townships, nie. Die afstand van gruispaaie in die Metro wat geteer moet word, is altesaam sowat 778 km – dit wil sê ’n trippie Kaapstad toe. Van die groot paaie wat geteer gaan word, sluit die BNS-straat en Bosstraat in KwaZakhele (wyk 33), Bhambhathastraat in KwaDwesi (wyk 36), Ceratoniasingel in Bethelsdorp (wyk 37) en Masetistraat in Joe Slovo in die Baai (wyk 41). Dié paaie is tussen 130 en 350 m lank. Net in wyk 41 gaan sowat R1,1 mil­joen spandeer word omdat dit in dié area ’n groot uitdaging is vir inwoners. Vier opkomende makro-besighede is in die bogenoemde wyke aangestel. Ook is sowat 15 werkers uit die gemeenskap aangestel vir die voltooiing van die hele projek. Die sperdatum is 11 Desember 2018. Daaminds sê wyk 41 vorm deel van die noordelike gebiede. Die paaie wat geteer gaan word, sluit Volstruisstraat en Aasvoëlstraat in. Sy sê voorts die sowat R83 miljoen is opgedeel tussen al 60 wyke. “Gravel roads is ’n verskriklike groot uitdaging in township-gebiede. In een ward kry jy plus minus 50 gravel roads – dis die backlog wat ons het. “Op die oomblik het ons nie soveel geld nie. Wat ons nodig het, is at least R9 miljard. “Dit sluit nie eens die maintenance van die paaie in nie. Dit is waarom ons die IPTS moet suksesvol maak, want dan kan ons van daai inkomste gebruik om ons strate op te knap.” Bobani sê die bou van teerpaaie sal inwoners beter toegang gee tot nooddienste. “Wanneer dit reën, is dit moeilik vir die ambulanse en polisie om toegang te verkry tot die paaie. Dit is nou ’n ding van die verlede,” sê Bobani.