KE DEZEMBA, Boss! Die ding gaan ruk in die Baai. Desember skop af met die Telkom Knockout-eindstryd, wat in die Nelson Mandelabaai-stadion gehou word. Die PSL het gister bevestig die Baai gaan die final kry. Ongelukkig is Chippa Unit­ed nie goed genoeg om in die kompetisie te oorleef nie, maar die Baaise ondersteuners sal ten minste weer hul beste voet kan voorsit vir die besoekende spanne. Die Baai het voorheen die Nedbank Cup en die MTN8 finals aangebied. Dié is die derde plaaslike trofee wat nou by die Madiba-stadion uitgedeel word. “Dis ’n wonderlike prestasie vir die stadion. Dit is die derde keer dat ’n PSL-sokkertoernooi in die Nelson Mandelabaai-stadion gespeel word,” sê Mpho Mokonyama, die Nelson Mandelabaai-stadion se bestuurder. Die Telkom Knockout final sal op Saterdagmiddag 8 Desember gespeel word. Die afskop is 15:00.