THIERRY Henry het sy pad begin om die toekomstige afrigter van Arsenal te word. Dit volg nadat hy gister op sy Instagram-profiel bevestig het hy’s nou die nuwe afrigter van die Ligue 1-span Monaco FC. Henry is vroeër in die week genoem as een van dié wat kan oorneem by Steve Bruce as breier van Aston Villa, maar hy gaan nou baas wees by die eerste klub waar hy begin speel het. Op sy Instagram-profiel sê Henry hy voel geëerd om die breier te wees van ’n klub wat so belangrik in sy loopbaan was. Hy het as tiener 105 wedstryde vir Monaco gespeel en 20 doele aangeteken voordat hy na Juventus geskuif het. Henry se groot doel is natuurlik om ’n sukses hiervan te maak sodat hy eendag Arsenal ook kan afrig. Henry word beskou as Arsenal se beste speler en hou die klub se rekord vir die meeste doele – 228. Hy het die afgelope twee jaar as hulpafrigter van België gedien en het gehelp om dié span na die Wêreld­beker-halfeindstryd te neem.