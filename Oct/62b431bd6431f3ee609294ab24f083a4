GAMKA-OOS. – Daar was ’n tokkie innie hokkie. Só glo inwoners van Bergsig in Calitzdorp nadat daar vreemde goete ge-hêppen het toe die hokkie van Isak “Trompie­” Pietersen verlede week vlam gevat en Son daaroor berig het. Pietersen het in die vlamme-hel gesterf. Sy liggaam is in ’n kruipende posisie in die wendy-huisie aangetref. Eva Tarentaal, ’n ooggetuie, vertel: “Toe ons die brandweer, die ambulans en die polisie wou bel, toe wou nie een se phone bel nie. Die vlamme was al daai tyd hoog en ons kon niks doen nie. “Maar toe die hokkie feitlik heeltemal uitgebrand het, het die phones skielik weer gewerk!” Van die inwoners beweer nou dat daar ’n vreemde skynsel tussen die vlamme sigbaar was. ’n Inwoner vertel: “Dit was ’n snaakse vuur. Toe die mense die vlamme wou blus, was dit asof iets die water teruggooi. “Die water het niks aan die vlamme gemaak nie. Ek sweer dit was ’n tokkie wat die wendy laat vlam vat het. “So iets het niemand nog gewaar nie.” Daar word ook beweer dat die tokkelos na die verkeerde persoon gestuur is. “Mense skuld die bhuti mos geld vir vleis en drank. En daai tokkie is gestuur, maar het by die verkeerde persoon uitgekom,” het nog iemand gefluister. Tarentaal sê sy weet nie waar die mense aan die tokkelos-storie kom nie. Sy sê dit was ’n bestiering dat Pietersen se 11-jarige dogter daai naweek by haar geslaap het, anders was daar dalk twee liggame.