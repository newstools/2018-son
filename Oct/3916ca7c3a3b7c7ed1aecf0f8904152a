DIE krieket-franchise van die Boland is wel nog naamloos, maar sy afrigter kan al dié week aangekondig word. Russell Domingo, oud-Protea-breier, sal later die week wél aangewys word as afrigter van die Bolandse span wat aan Krieket Suid-Afrika se T20-kompetisie deelneem. Met net vier weke oor voor die begin van dié kitskompetisie – wat veronderstel is om die KSA se prestige-kompetisie te wees – heers daar steeds ’n Babelse verwarring. Daar is nog nie ’n borg nie en die werwing van spelers hang steeds in die lug. Inligting oor die stand van sake word soos ’n staatsgeheim behandel. Dit lei tot verwarring en wek natuurlik agterdog. Son op Sondag het egter­ vasgestel Domingo sal wel as die afrigter van die Bolanders aangestel word. Daar is verlede week met Domingo onderhandel oor sy salaris vir die kompetisie wat op 15 November sal begin. Bolandpark is een van ses stadions wat gasheer sal speel vir een van die spanne wat aan die reeks sal deelneem. James Fortuin, CEO van die Boland, wou ook niks bevestig nie. Vervang “Wag tot later die week,” was ál wat hy wou uitlaat. Domingo is tans die breier van die SA A-span en is ver­lede jaar deur Ottis Gibson as nasionale breier vervang. Domingo is ook verlede jaar onder groot fanfare as afrigter van die Pretoria Mavericks-franchise aangestel wat aan die mislukte Global T20 sou deelneem.