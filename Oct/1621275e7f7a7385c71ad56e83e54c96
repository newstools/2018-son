NIEMAND sal jou kwalik neem as jy glo die stapelvoedsel van die antieke gode van die Kaapse Vlakte was gatsbys nie. Die moeder van alle gatsbys is onlangs by die Vangate Mall naby Athlone aanmekaar geflans. Én verorber. Dié enorme smulhap was ’n allemintige 50 m lank! ’n Volle 20 sakke aartappels is gebruik vir die chips en hordes viennas, hoender en steak is gebruik vir die massiewe maaltyd­. Vangate Mall se bemarkingsbestuurder, Gouwa Waja, sê hierdie projek van hulle is alles vir ’n goeie doel. “Die gatsby is in 333 stukke gesny en teen R20 ’n stuk verkoop,” vertel sy. “Ons beplan om die opbrengste van die verkope aan ’n or­phan­age in Athlone te skenk.” Sy sê Vangate se main doel is om altyd in sy omliggende gemeenskap terug te ploeg. Rashaad Pandy het in 1977 die eerste gatsby die lig laat sien en sê hy het nooit kon dink dat dit só ’n groot hype op veral die Kaapse Vlakte sou veroorsaak nie. Oral waar hy gaan, noem mense hom Mister Gatsby, grap hy. “Alles het per ongeluk gebeur. Ek het daardie jaar werkers gehad en moes hulle voer, maar daar was nie veel in die yskas nie. “Toe vat ek die ronde Portugese brood, chips, polony en atchar en slaan alles aanmekaar. “Een van die werkers sê toe dis ’n gatsby snack ... en die res is geskiedenis. “Ek het nóg ’n paar gemaak en in my winkel verkoop en tot my verbasing het mense dit begin likes.” 