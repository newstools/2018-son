DIE Stad Kaapstad hou vol die stakende MyCiti-werkers sal nóóit ingekontrakteer word soos hulle eis nie. Die onbeskermde strike het gister die vierde dag derduisende pendelaars gedwing om alternatiewe vervoerreëlings te maak. Die drivers, skoonmakers, sekuriteitsbeamptes en marshalls­ eis dat hulle direk onder die Stad werk. Die Stad het die Kaapse hooggeregshof gister genader vir ’n interdik teen die stakers. Volgens die mayco-lid belas met vervoer, Brett Herron, het stakers die nie-stakers geïntimideer. Hy sê: “Twee vroulike bus-drivers is as gyselaar gehou en passasiers is van MyCiti-stasies weggejaag. MyCiti-busse is bestook. “Sommige van die drivers wat die oggend by die werk aangemeld het, is vanuit MyCiti-busse gedwing. “Stakers het self busse se sleutels gesteel.” Volgens hom is die EFF die baasbrein agter die staking, wat nou gewelddadig gedraai het. Hy sê: “Die kwessie van inkontraktering is nonsens. “Dit sal nooit hier soos dit in Johannesburg gebeur nie.” Herron sê om die werkers in te kontrakteer sal teen die beginsels van die snelbusdiens gaan wie se bedoeling was om taxi-eienaars in die busbedryf besigheidsgeleenthede te gee. Dienste op die N2-snelweg Express-roete in Mitchells Plain en Khayelitsha is gisteroggend opgeskort ná intimidasie van drivers. Luidens die MyCiti-blad op Twitter was daar gistermiddag teen etenstyd slegs nege roetes operasioneel. ’n Shop steward van die National Union of Metal­workers­ of South Africa (Numsa), Johannes Gordon, sê die staking sal voortduur solank die werkers so sê. Demand Die Wes-Kaapse EFF-sekretaris, Andrew Arnolds, sê: “Nou, hoekom kan dit nie hier in die Kaap gebeur nie? “Ons gaan demand dat die werkers ingekontrakteer word – finish en klaar.” Herron hou vol die EFF sal dit nie regkry nie. Volgens hom is die enigste rede dat dit in Johannesburg gebeur het, dat die DA dié raad regeer in ’n koalisie met die EFF. Intussen het die ANC-leier in die Stad Kaapstad, Xolani Sotashe, en ander ANC-raadslede gistermiddag met die werkers agter geslote deure oor die staking vergader.