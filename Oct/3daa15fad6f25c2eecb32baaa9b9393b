NET minder as ’n jaar terug het hy twee selfone gesteel in ’n rooftog. En nou moet die 36-jarige Simbonile Mpitikizi die volgende 15 jaar boet vir sy sondes. Dit was nadat hy verlede week in die Humansdorp-streekhof tot 15 jaar tronkstraf gevonnis is. Mpitikizi en twee makkers het op 30 November 2017 omstreeks 14:00 by die Dolphin-strand in Jeffreysbaai ’n man van sy twee selfone beroof. Die klaer is ’n 21-jarige man van Pretoria wat in Jeffreysbaai was vir die feestyd, sê sers. Majola Nkohli, ’n woordvoerder van die polisie. Een van die selfone is ge-trace en in Mpitikizi se besit gevind. Brig. John Lebok, clusterbevelvoerder, is baie in sy noppies met die vonnis. “Die vonnis moet dien as ’n afskrikmiddel vir enigeen wat toeriste en vakansiegangers hulle teiken maak,” het Lebok gesê.