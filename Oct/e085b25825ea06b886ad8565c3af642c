ANT Dollie is gelukkig dat sy, ten spyte van haar ouderdom, nog leef. Dollie Hendricks (85) van die Strand het Vrydag ’n noue ontkoming gehad toe tikkoppe die skakelhuis langs hare aan die brand gesteek het. Die voorval het Vrydag omstreeks 18:00 in die Morkel Cottage-nedersetting gebeur. Die skakelhuis staan leeg. Haar kleinseun Orlando Hendricks is baie dankbaar oor die bure se vinnige optrede, want anders was sy ouma nou sonder ’n dak oor haar kop. Ant Dollie is Morkel Cottage se oudste inwoner. Maar sy beplan om binnekort uit haar huisie – waarin sy al 55 jaar woon – te trek na ’n nuwe woonbuurt. Ant Dollie sê: “Ek is net bly die bure het die vlamme gou geblus. “In dié huis het ek al my kinders grootgemaak.” Inwoners kla oor die kwaaddoeners wat veral leë huise target vir kwaaddoen. Jan Vaas, ’n gemeenskapsleier, sê die huise moet herstel word. Sy voorstel is dat dit gebruik kan word vir die plaaslike crèche. Die kleintjies word tans opgepas in ’n hokkie wat nie geskik vir hulle is nie. Die skakelhuis waarin die brand begin het, het ná die tyd in puin gelê.