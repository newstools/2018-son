DIE WP kán op Nuweland geklop word. Dít is die duidelike boodskap wat die Blou Bulle aan die Sharks gestuur het voor Saterdag se Curriebeker-eindstryd op dié einste veld. Selfs van die WP se gehardste ondersteuners sal ná Saterdag erken die Bulle het nie verdien om die wedstryd te verloor nie. Die WP se naelbytsege van 35-32 oor die Bulle sal die Durbaniete opnuut hoop gee. Hulle was twee weke gelede met 28-50 aan die verloorkant. Veral die drie Du Preez-broers – Robert, Jean-Luc en Dan – hou saam met die vleuel Sbu Nkosi sommer groot gevaar vir die Streeptruie in. Hulle was in Durban die Sharks se groot uitblinkers teen die Leeus. Die Sharks sal 80 minute voluit moet speel om die kampioen te word.