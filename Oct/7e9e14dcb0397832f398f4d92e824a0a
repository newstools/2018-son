HENRY Williams staan gereed om die boulers van die Paarl Rocks T20-span touwys te maak. Die voormalige Protea-snelbouler se oë het geblink van opgewondenheid toe hy gepols is oor die moontlikheid van dié pos as boulafrigter van die Mzansi Superliga-span. Die Rocks se grootbase is genoop om elders vir ’n boulafrigter te soek nadat Charl Langeveldt hom onbeskikbaar verklaar het. Die voormalige Protea-boulafrigter is tans ’n lid van Afganistan se afrigtingspan. Sy Afgaanse base wou hom nie van sy kontrak vrystel nie, wat die Paarliete nou noop om elders te soek. Maar Williams, wat tans die Boland se provinsiale span coach, sê hy is reg vir die uitdaging. “Ek het die nodige ervaring en het op een of ander tyd met van die spelers gewerk. “Dit is ook belangrik vir my om die nodige blootstelling te kry in my jong loopbaan as afrigter,” het Williams verduidelik. Die breier glo die toernooi is die beste gebeurtenis in Suid-Afrikaanse krieket. “Dit is ’n kans om die toekoms van Suid-Afrikaanse krieket te begin beplan. Kyk net wat die IPL vir Indiese krieket beteken. Dit help hulle om hulle talent vir die toekoms te slyp,” het Williams verduidelik. James Fortuin, die Rocks se CEO, wou nie bevestig dat Williams­ voor in die lyn staan om die vakante pos nie. Fortuin het wél bevestig sy span sal op 9 November op Bolandpark bymekaarkom. “Ek kan net bevestig Dwayne Bravo gaan saam met die span vergader.” Bravo sal vir die Rocks se eerste twee tuiswedstryde beskikbaar wees voordat hy oorsee gaan speel. Hy sal net betyds vir die Paarliete se laaste wedstryd terugkeer. “Dit is net Faf du Plessis wat weens verpligtinge met die Proteas nie hier sal wees nie,” het Fortuin bygevoeg.