NÁ 60 dae en 60 nagte as getroudes is hulle­ nog dolverlief op mekaar. Die hawelose egpaar het dalk nie ’n permanente dak oor hulle koppe nie, maar deur dik en dun staan hulle saam. Die lovebirds Cecilia en Llewellyn Jeneker bly tans onder die Culemborg-brug in die Foreshore en het gister hier saam die Wêrelddag vir Haweloses gevier. Hulle en ander dakloses deel die Culemborg Safe Space­ wat onlangs deur die Stad Kaapstad as nagskuiling vir haweloses in gebruik geneem is. Die betrokke skuiling is ook bedoel vir mense wat hulp soek om van die straat af te kom. “Ons is baie bly dat ons die geleentheid gekry het om hier te bly. “Dit is dalk nie ons eie dak waaronder ons woon nie, maar dis veel beter as om op die straat te slaap,” sê Cecilia. Llewellyn sê as dit nie vir die Stad was nie, sou hy en sy geliefde partner van die afgelope 30 jaar dalk nooit getrou het nie. “Hulle het ons die geleentheid gegun om ons liefde official­ te maak,” sê hy. Die egpaar loop tans getrou klasse om hul drankverslawing af te skud. Hulle loop ook ouerskapsklasse sodat hulle later self vir hul 12-jarige seun kan sorg. “Ons het nooit verwag dat ons die geleentheid sou kry om ons lewe te verander en nou ook ’n example vir ander haweloses te wees nie,” spog Llewellyn. JP Smith, die mayco-lid vir veiligheid en sekuriteit en maatskaplike dienste, sê die Culemborg Safe Space is ’n groot stap in die regte rigting. “Die pad vorentoe is vol uitdagings. Nie net vir ons kliënte vir wie die grootste uitdaging is om op die nuwe pad te bly nie, maar ook vir ons om die regte en behoeftes van straatmense te balanseer teenoor die daaglikse klagtes.” Smith voeg by dat World Homeless Day ’n goeie tyd is om op die uitdagings te fokus. “Ek smeek Kapenaars om met ander oë na daklose mense te kyk en hulle nie net te sien as ’n nuisance nie. “Elkeen het ’n eie storie en verdien om verstaan te word.” 