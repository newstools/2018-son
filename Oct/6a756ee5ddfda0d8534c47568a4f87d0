DIE pas gekroonde T20- kampioen, George, se fokus skuif nou na die Premierliga van die Suidwestelike Distrikte. George, wat vanjaar op die dienste van die kanonkolwer Obus Pienaar kan staatmaak, het verlede week Pioneers van Plettenbergbaai in die eindstryd geklop. Pienaar, wat 92 lopies in die eindstryd aangeteken het, is egter nie vir dié wedstryd beskikbaar nie. Hy is ’n lid van SWD se provinsiale span wat teen Boland in meerdaagse wedstryde in die Paarl speel. George kom môre in sy eerste eendagwedstryd teen NMU Madibaz te staan. George sal volgende maand sake met die wenner van Boland en die Westelike Provinsie uitspook. Die wenner sal die Wes-Kaap in die nasionale T20-toernooi in Pretoria verteenwoordig. Die WP se halfeindstryde sowel as die eindstryd word op 4 November beslis, terwyl die Boland se reeks môre begin.