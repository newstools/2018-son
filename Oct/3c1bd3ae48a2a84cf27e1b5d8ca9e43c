DIT was Vrydag Wêreld-onderwysersdag. En dié mense speel eintlik die belangrikste rol in ’n samelewing. Dink net wat sou gebeur het as ons nie geleerd was nie.  Ek sou nie vandag dié stuk kon skryf nie; nog minder sou julle dit kon lees. Maar ons arme onderwysers! Vandag moet hulle onder ondenkbare omstandighede en vir min geld klasgee. Net laas week het Son op Sondag hieroor berig. Die Wes-Kaapse onderwysdepartement het Vrydag planne aangekondig om onnies te help met hulle stresvolle en onveilige werksomstandighede. Maar die departement en skole kan dit nie alleen fix nie. Ons as gemeenskappe – veral ouers – móét eenvoudig voor vat. Opvoeding begin by die huis en die belangrikste daarvan is dissipline. Kom ons vat hande en red ons skole uit die chaos wat daar heers. Aan al ons onnies – ons is dankbaar vir wat julle doen. Moenie tou opgooi nie. En sterkte!