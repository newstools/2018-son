Mayor Melvin Naik van George skryf: As uitvoerende burgemeester en namens die stad George wil ek elke matrikulant die sukses toewens wat hulle so ryklik verdien. Groot oomblikke spruit uit groot geleenthede. Jou matriekeksamen is so ’n ge­leentheid. Niks val net in ’n mens se skoot nie. Jy moet daarvoor gaan en al die werk insit om te verseker die vrugte kan gepluk word. Jy het nie net die vermoë om suksesvol te wees nie; jy het ook die potensiaal om beter te presteer as waaraan jy gewoond is. Die intensiteit van jou voorbereiding en jou ingesteldheid sal jou resultate bepaal. Terwyl jy voorberei, hou altyd een oog op jou persoonlike doelwitte. ’n Oorwinning kom altyd eers ná ’n geveg, ’n sonsopkoms altyd ná ’n nag. Tot op hede het jy als ontvang vir wat vir jou voorlê. Weet jy is konstant in ons gebede. Jou sukses is belangrik vir die volhoubaarheid van jou stad, streek en land. Stap deur die deur. Nader dit met die wete dat jy beslis kan bereik wat jy beoog. Jy is reeds ’n sukses en bestem om meer te wees as wat jy kon dink. Dit is jou tyd dié, jou oomblik, jou geleentheid om die fondament te lê waarop jy jou toekoms kan bou.