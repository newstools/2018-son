WIE het my kind vermoor? Dít is ’n vraag wat al twee jaar lank aan Magdalena Andreas van Williston in die Noord-Kaap vreet. Haar dogter, Lena, het in 2002 in die Kaap gaan werk. En sedert Junie 2016 hoor hulle eenvoudig nie meer van Lena nie. Tot agt maande later, toe cops Magdalena meegedeel het haar dogter se lyk is agt maande vantevore op die treinspore naby die Parow-treinstasie gevind. Magdalena se stem breek by tye wanneer sy terugdink aan die dag toe hulle die dreadful nuus ontvang het. “Hierdie is ’n ding waarmee ek nie kan vrede maak nie,” sê sy hartseer. “Ek dink elke liewe dag aan my kind en hoe sy moes gely het ten tyde van haar dood. “Dit slaan my dronk dat daar só lank gevat is om my in kennis te stel. “Nie eens haar werksmense het my gekontak nie. “Tot vandag toe weet ek nie eens wat van my kind se klere en ID geword het nie en die gestres oor wat regtig met my kind gebeur het, het gemaak dat my hare uitval.” Volgens Magdalena was die laaste wat sy van haar dogter gehoor het, dat sy met vriende sou uitgaan. “Wie dié vriende was, weet ek nie. Lena het my elke dag drie keer gebel en toe haar oproepe stil raak, het ek geweet daar is fout. “Sy (Lena) het gewerk vir haar kind, wat sy by my gelos het toe hy een maand oud was. “Vandag is daardie einste kind rebels en moeilik om mee huis te hou, want hy kan eenvoudig nie oor sy ma se dood kom nie. Nie terwyl ons nie weet wat gebeur het nie.” Metrorail is om kommentaar genader. Sy woordvoerder, Riana Scott, het egter gesê Metrorail dra nie kennis van die ontdekking van ’n lyk by Parow-stasie in Junie 2016 nie. Die polisie kon egter die ontdekking van Lena se lyk bevestig. Volgens ’n polisiewoordvoerder, kapt. FC van Wyk, is Lena op die spoorlyn gevind, maar sy het op pad na die Tygerberg-hospitaal gesterf. “By ons VIC-Unit lab in Plattekloof is die vingerafdrukke geïdentifiseer­ as dié van Lena Andreas,” sê Van Wyk. “In die nadoodse ondersoek is bevind sy is dood aan on­natuurlike oorsake, maar die ongeluksverslag van die treindrywer is nog uitstaande.” Selfs nadat Son op Sondag Scott van die polisie se bevestiging van die voorval in kennis gestel het, het sy volgehou dat Metrorail geen kennis van die voorval dra nie.