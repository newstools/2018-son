ONDANKS die sterk teenwoordigheid van atlete vanuit die Noorde het Elroy Gelant (32) die naweek die Suid-Kaapse vlag in die PetroSA-marathon laat wapper­. Dié boorling van Pacaltsdorp het die 10 km-wedloop Saterdag in Mosselbaai gewen. Gelant neem in die kleure van die Boxer-klub deel. Die wedloop was een van talle wat deel uitmaak van die dorp se Sportfees. Dit eindig die naweek. Klaargemaak Die jaarlikse byeenkoms het talle atlete van oor die land heen gelok. Mense kon kies tussen die wedlope van 42,02 km, 21,1 km en 10 km. Gelant het sy wedloop in 29 minute en 39 sekondes afgeblits. Dit het by die Santos-strand begin en geëindig. Nog ’n boorling van die Suid-Kaap, Lloyd Bosman, het ook sy staal gewys. Hy het in 1:06:02 tweede klaargemaak in die halfmaraton. Die KwaZulu-Natalse langasem Ayanda Mncube het die maraton in 2:21:24 gewen. Die maraton is op ’n nuwe roete beslis. Antonio Farmer van die Nedbank-klub het die 10 km-stap vir mans in 46:33 gewen.