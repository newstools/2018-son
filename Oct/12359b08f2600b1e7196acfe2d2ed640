TOE twee van David “Oompie” Cupido se beleggers sukkel om hulle geld terug te eis, het Christopher Martin ingespring. Dis nadat Martin van Kraaifontein onlangs suksesvol sy R15 000 wat hy by Oompie belê het, teruggeëis het. Die hof vir klein eise in Bellville het Cupido beveel om Martin maandeliks ’n paaiement van R3 000 te betaal. Volgens Martin het Redewaan Meyer en Brendon Williams gesukkel om sake by die hof in die Paarl, waar hulle woon, aanhangig te maak. Hulle kon egter nie daar gehelp word nie en is aangeraai om te gaan na Worces­ter of Touwsrivier, waar Oompie woon. ‘Scam’ Martin het die twee Maandag by die hof in Bellville ontmoet waar hy hulle gehelp het om hulle eise in te dien. Martin sê: “Hulle het besef die investment­ is ’n scam.” Meyer en Williams is van bakboord na stuurboord gestuur sonder om gehelp te word. “Die mandaat van die hof vir klein eise sê jy moet gaan daar waar jy bly. “Ek het vir hulle gesê om liewer sake by die Bellville-landdroshof te maak oor hulle vinniger gehelp sal word.” Volgens Martin is nog ’n belegger – Anthony Snyers –ook by die Grabouw-landdroshof na Bellville verwys oor hulle hom nie daar kon help nie. Martin gaan Snyers ook nou help.