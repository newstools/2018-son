LEKKER skaap vir Krismis! Dit is hoe Solly Keyster sy klub se sokkertoernooi in Piketberg bemark. Dit is ook geen grap nie. Die toernooi, wat ’n lewendige skaap as hoofprys aanbied, word vanjaar vir die vyfde agtereenvolgende keer gehou. “Die toernooi is vyf jaar gelede begin. Ons het toe kontant as hoofprys aangebied,” vertel Keyster. “Tydens een van die wedstryde het ’n skaap oor die veld gehardloop. Een van die spelers het toe die skaap gevang. “Dit is waar die idee begin het om dan ’n skaap as hoofprys aan te bied. “Dit is iets anders en ons nooi die spanne om ons dorp se gasvryheid te kom ervaar,” voeg Keyster by. Die toernooi vind op 24 en 25 November plaas. Inskrywings vir die toernooi is welkom, maar net 12 sal toegelaat word om deel te neem. Vanjaar word daar ook vir junior o. 16-spanne voorsiening gemaak. In die juniors se afdeling is die prys dié keer ’n halwe verpakte lam. Inskrywings in die senior-afdeling is R600 per span. Belangstellendes kan Keyster gerus by 076 933 2619 bel vir meer inligting.