Keith Blake van Ottery skryf: Gelowiges in elke plek van aanbidding moet vir die veiligheid van ons kinders bid. Godsdiensleiers het ’n heilige plig om elke ouer en voog daaraan te herinner om vir die veiligheid van hulle kinders te bid en om vir wysheid oor veiligheidsmaatreëls te vra. Ons kan nie die oplossing van die demoniese aanvalle op ons kinders net aan law enforcement agencies oorlaat nie. Nee, ons moet ons eie geestelike en fisieke beskerming-strategie op ons knieë en op ons voete begin toepas. Ons moenie toelaat dat ons kinders ly deur in die kloue van menslike monsters en dissipels van boosheid met geen gewete nie te beland nie. Ek volg gereeld die media en sosialemedia-platforms en dit lyk of die voortdurende voorvalle van kinder-ontvoerings, mensehandel, seksuele aanvalle en moorde aan die toeneem is. Oortredings teen kinders veroorsaak nie net lyding vir die slagoffers, hulle families en geliefdes nie, maar dit raak die hele nasie. Ons almal deel in dié lyding. Terwyl ek dié brief skryf, onthou ek ’n boodskap, gegrond op Psalm 91, wat ’n maatskaplike werker, Chantal Geland, aan my gestuur het. Die gebed het gelui: “Beskerm ons kinders. “Hou U heining van beskerming om hulle terwyl hulle slaap, wanneer hulle skool toe gaan, wanneer hulle naskoolse aktiwiteite doen en wanneer hulle jobs kry. “Laat hulle niks vrees nie. Moenie toelaat dat enige boosheid hulle oorkom nie. “Ek weet ek kan nie elke minuut van die dag saam met hulle wees nie. “Dankie, Hemelse Vader, dat U hulle nooit verlaat nie. Amen.”