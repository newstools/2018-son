DIE Southern Kings sal moet gereed wees vir die Benetton-senter Nacho Brex, want hy is lus vir tackle. Die Kings pak die Italiaanse span Benetton vandag in die Stadio Monigo in Treviso. Die Kings se breier, Deon Davids, se span sal moet lig loop vir die harde Italianers. Brex sê hy en sy spanmaats sien uit na die Kings se besoek­. “Die Kings het sover goed vertoon en hulle lyk baie gevaarlik op die aanval,” sê Brex. Die 25-jarige laat die skaal op 100 kg kreun en word as een van Italië se beste jong senters beskou. Hy het ook ervaring van sewesrugby, maar sy beste eienskap is om spelers in hulle spore te stuit. Die Kings se senterpaar, Berton en Harlon Klaasen, sal moet vinnig speel om spasie te maak vir die vleuels Bjorn Basson en Yaw Penxe. As Brex hulle in besit gaan betrap, gaan dit nag wees vir die Kings. Davids maak eers vandag sy span bekend. Dit lyk wel of Godlen Masimla terug in die span sal wees op skrumskakel nadat Rudi van Rooyen sy enkel teen Scarlets beseer het.