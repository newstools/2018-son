Grap die Ware Jacob van Kaapstad skryf: In laas week se jokes in Son op Sondag lees ek ’n grap. In die grap kom ’n MP by die hemel aan, maar moet eers ’n dag in die hel spandeer. Daar sit hy op ’n strand en word soos ’n koning behandel, met voëltjies wat sing en wonderlike meisies. Aan die einde van die dag wil die MP nie teruggaan hemel toe nie en pleit by Satan om daar te bly. Satan stem in, maar met een verskil – hy klap sy vingers en die MP is in die ware hel, waar sy vel af brand. Hy vra toe wat aangaan. Satan antwoord toe dat die mooi dinge wat hy gesien het, die duiwel se veldtog was. Maar nou het hy gestem... In die werklikheid is dit presies wat gebeur. Politieke partye het begin met hulle veldtogte vir volgende jaar se verkiesings. Die beloftes is asemrowend – totdat jy klaar gestem het. Dan kom die ware kleure van daardie partye uit. Erfbelasting, watertariewe, kospryse, petrolpryse en inkomstebelasting gaan styg. Salarisverhogings gaan minimaal wees. Korrupsie gaan die hoogte in skiet en niemand gaan verantwoording doen nie. Cops wat ons moet beskerm, word vermoor. Moordenaars kry minimale strawwe. Onderwysers word deur leerders aangerand of doodgemaak terwyl die onderwysdepartement meer blaf as byt het. Verpleegpersoneel se lewe word selfs in hospitale bedreig wanneer gangsters op mekaar skiet. Ons kinders kan nie meer buite speel nie, want die gangsters skiet op mekaar. Daar is geen partye wat oplossings hiervoor het nie – net beloftes. So, mense, voordat julle weer vir ’n party stem, vind uit of hy werklike oplossing vir dié probleme het. Elke party het ’n track record. Gaan dit na en dink: Wil jy vir nóg vyf jaar jou stem vir dié partytjie vol mooi beloftes gee en dan pyn ervaar wat jy nie verdien nie?