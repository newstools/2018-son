DIE DA sê hy is ’n liefdevolle party, maar tog moedig hy nie verhoudings tussen lede van dieselfde koukus aan nie. Die kwessie van ’n moontlike botsing van belange en voortrekkery het dié week opgeduik ná die bedanking van vyf DA-raadslede van die Stad Kaapstad. Die DA-hoofsweep, Shaun August, bevraagteken die DA se beleide oor verhoudings in die party. Die ander raadslede wat saam met August uit die raad en die party bedank het, is Suzette Little, Siyabulela Mamkeli, Greg Bernado en Thulani Stemela. August beweer die Wes-Kaapse DA-leier, Bonginkosi Madikizela, en sy vrou, dr. Nomafrench Mbombo, “verryk hulle in die party”. Die egpaar dien in dieselfde koukus. Mbombo is die provinsiale minister van gesondheid en Madikizela die provinsiale minister van menslike nedersettings. August kla oor rassisme en min bruin en swart ministers in die DA-beheerde Wes-Kaapse kabinet, hoewel die meerderheid van die DA-ondersteuners nie wit is nie. Hy sê verder: “Maar ons het twee bruin LUR’e en twee swart LUR’e. Terloops, dié twee LUR’e (Madikizela en Mbombo) is man en vrou. “So, dis ’n geval van die familie verryk homself binne dié party.” Die adjunkvoorsitter van die DA se federale raad, Thomas Walters, sê die party moedig nie verhoudings aan tussen lede wat in dieselfde koukus dien nie. “Ja, as ’n beginsel is dit iets wat die DA nie condone nie,” sê Walters. “Maar daar is sekere uitsonderings. “As iemand in ’n bestaande koukus verlief raak, is dit iets wat die DA nie kan reguleer nie.” Die DA se metro-leier, Grant Twigg, voeg by: “Ons ís ’n liefdevolle party.” Twigg sê verder die party is in die proses om die vyf poste wat nou oop is, te vul. Hy is die ooglopende keuse om August as die hoofsweep te vervang. Son verneem daar is ’n ander moontlikheid in die vorm van die DA se proporsionele verteenwoordiger-raadslid, Ncumisa Mahangu. Toe Son haar Vrydag gebel en gevra het of sy genader is om die pos te vul, het sy met ’n senuweeagtige “nee” gereageer. Mahangu het Son toe na die party se woordvoerder verwys vir verdere kommentaar. Son verneem Mahangu en Mbombo is dik tjommies. Intussen het die raad Donderdag twee verslae van die regsfirma Bowman’s aanvaar en dit openbaar gemaak. Die verslae kom ná ’n ondersoek oor bewerings dat die Kaapse burgemeester, Patricia de Lille, onreëlmatig interne prosesse beïnvloed het in ’n poging om korrupsie onder die mat te vee. Twigg sê ’n interne dissiplinêre proses sal begin word en die verslae is na die polisie verwys vir nader ondersoek.