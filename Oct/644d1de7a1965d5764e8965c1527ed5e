DILLYN Leyds glo die Sharks se gevaarlike agterlyn gaan Saterdag in die Currie Cup match op Nuweland vir die Weste­like Provinsie ’n groot bedreiging inhou. Die 26-jarige boorling van Somerset-Wes was vanjaar een van die Streeptruie se groot uitblinkers in die agterste driehoek. Die veelsydige agterspeler het gister veral die Sharks se agterste driehoek uitge­sonder. Dit word gevorm deur die Springbokke S’bu Nkosi, Curwin Bosch en die ervare Lwazi Mvovo. Die span van Durban spog ook met die opwindende spoedvraat Aphelele Fassi. Hy is laas week met groot welslae in die semi teen die Goue Leeus aangewend. Leyds sê: Ja, die Sharks se agterlyn is gelaai met Springbokke. “Dit gaan obviously vir ons ’n great challenge wees om te sien hoe ons teen hulle vaar. “Ons weet waar hulle sterk punte is. “Hulle kan waarskynlik dieselfde van ons sê. “Aan die einde van die dag gaan dit oor die span wat die beste onder druk gaan execute en sy geleenthede die beste gaan benut.” Leyds glo ’n stampvol Nuwe­land gaan die verdedigende Curriebeker-kampioen beslis die naweek aanspoor om sy beste te lewer. “Jy kon laas week (in die naelbytsege van 35-32 in die semi oor die Blou Bulle) die emosie onder die spelers en die bestuurspan sien.” Volgens Leyds wys dit hoe baie die Currie Cup vir almal beteken. “Tot dusver is baie oor die Currie Cup gesê en oor die manier waarop ons veldtog verloop het. “Ons is net dankbaar dat die mense nog op Nuweland ons wil kom sien speel. “Ons het onsself trots gemaak met hoe ons tot nou gespeel het. “Ek dink die spelers het in daai laaste 20 minute van ekstra tyd baie energie uit die skare geput. “Ons gaan dit hierdie naweek beslis weer nodig hê.”