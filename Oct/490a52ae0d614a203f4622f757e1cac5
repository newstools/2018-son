HANNAH Cornelius se skedel was tot in die kake, ore en neus gekraak. Sy het baie bloed op die brein gehad en haar brein was geskeur. Dr. Deidre Abrahams, senior staatspatoloog, sê die beserings is veroorsaak deur ’n stomp voorwerp wat twee keer op haar kop gegooi is. Die stomp voorwerp is vermoedelik ’n groot, swaar rots wat op 27 Mei 2017 op die plaas Koelenhof buite Stellenbosch gevind is. Vernon Witbooi, Geraldo Parsons, Eben van Niekerk en Nashwill Julies van Cloetesville in Stellenbosch loop nou hof vir die moord. Hulle is ook aangekla van haar verkragting en poging tot moord op haar studentevriend, Cheslin Marsh. Marsh en Hannah het voor sy koshuis in haar kar gesit en chill toe die viertal op hulle toesak en hulle ontvoer. Cheslin is met klippe bewusteloos gegooi; Hannah verkrag en vermoor. Flippie Booysen, ’n werker op Koelenhof, het gister in die Kaapse hooggeregshof getuig dat hy op 26 Mei aan ’n pomp op die plaas gewerk het. Hy en ene Conrad het aan die stukkende pomp gewerk en ’n baksteen op gesit om dit sodoende toe te maak. Daar was ’n klip naby wat te swaar was vir hom wat Conrad opgetel het en ook op die gat geplaas het. Die klip was die volgende dag nie meer op die gat nie. Booysen het dit verder weg opgemerk en so op Hannah se liggaam afgekom. Hannah se gewig ten tyde van haar dood was 61 kg. Die klip weeg ongeveer die helfte hiervan. Abrahams sê toe sy op die toneel kom, was Hannah omgedraai met haar gesig na bo. “Daar was baie bloed op die toneel. Omtrent so twee liter bloed.” Hannah het ook ernstige beserings aan haar geslagsdele so diep soos haar baarmoeder gehad. “Die beserings is nie soos by iemand wat ingestem het vir seks nie, maar soos verkragting. Die beserings toon dat die penetrasie geforseerd was.” Sy het ook getuig van die steekwond in Hannah se nek wat ook tot haar dood kon gelei het. Sy is eers met iets soos ’n skroewedraaier in die nek gesteek voordat sy vermoedelik met ’n klip doodgegooi is. Die hof het ook gehoor dat Hannah in haar sterwensoomblikke ook moontlik nog verkrag is. “Die merke aan haar boude is oomblikke voor haar dood aangebring toe haar broek afgetrek is.” Hannah se lyk is so gevind met haar broek afgetrek tot by haar knieë. Sy het geen onderklere aangehad nie en haar top was agterstevoor. Die viertal het aandagtig na Abrahams geluister. Toe sers. Cyster Pietersen getuig oor hoe hy vir Van Niekerk gearresteer het, het hulle gelag. Pietersen sê Van Niekerk het hom onder die bed aan die slaap gehou. “Ek het hom kamma wakker gemaak en gevang.”