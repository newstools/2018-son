DIE Sharks het gister in Durban groot geskrik voordat hulle ’n dramatiese Curriebeker-halfeindstryd met 33-24 teen die Golden Lions gewen het. Die tuisspan was rustyd gemaklik met 18-3 voor – met die Lions glad nie in die prentjie nie. En toe Sbu Nkosi boonop sy tweede drie vir die Sharks in die 15de sekonde van die tweede helfte gaan druk, het dit neusie verby gelyk vir die katte van Joburg. Selfs die Sharks het so gedink. Maar toe veg die Lions dramaties terug om die agterstand na 26-24 te laat krimp. Nkosi is vir sy skitterende spel as speler van die wedstryd aangewys, maar dié toekenning kon net so wel deur Dan du Preez, die agsteman, gedeel gewees het. Hy was ’n monster op die aanval en het Warren Whiteley op die dag oorskadu. Vir die Sharks het die voorryman Juan Schoeman, die flank Paul Tyler en die senters Marius Louw en Jeremy Ward ook uitgeblink. Suid-Afrika het ook gister iets gesien wat hy nie gedink het moontlik is nie. Die Springbok-vleuel Aphiwe Dyantyi het tydens die Lions se terugvegpoging die bal op sy kwartlyn onderskep en los deurgehardloop met niemand naby hom nie. Maar die jong plaasvervanger-heelagter van die Sharks, Aphelele Fassi, het hom van agter ingehardloop en platgetrek. Dit was egter vir die Leeus nie ’n train smash nie omdat Courtnall Skosan kort daarna gaan druk het. SHARKS– drieë: Dan du Preez (2), Sbu Nkosi (2); doelskoppe: Robert du Preez (2); strafdoele: Du Preez (3). LIONS – drieë: Nic Groom, Courtnall Skosan (2); doelskoppe: Elton Jantjies (3); strafdoel: Jantjies.