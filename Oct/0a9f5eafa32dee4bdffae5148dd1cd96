MENSE sal vanaf volgende jaar niks tax vir wit broodmeel, koekmeel en sanitêre pads betaal nie. Dis van die aanpassings wat die nuwe minister van finansies, Tito Mboweni, gister aangekondig het. Hy het die middeltermyn-begrotingsbeleid aan die na­sionale parlement voorgelê. Die taksman sal na verwagting meer as R1,2 miljard verloor weens sy besluit om g’n belasting op dié items te hef nie. Fin24 berig die tesourie verwag ’n verdere R7,4 miljard verlies aan inkomste weens die swak ekonomie. Die verwagting is dat maatskappye swakker sal vaar en gevolglik minder belasting sal oorbetaal aan die Suid-Afrikaanse Inkomstediens. Mboweni sê die regering is van plan om die ekonomie te herstel. Hy sê goedkoper data en betroubaarheid van internetverbinding is belangrik vir die groei van die ekonomie. “Stappe sal gedoen word om datakoste te verminder en om data-kwaliteit te verbeter.” Geldsake by regeringsagentskappe bly swak en dit lyk nie asof dinge gou sal verbeter nie. Volgens Mboweni sal die regering jobs in dié sektor moet sny om die ekonomie ’n kans te gee om gouer te herstel. “Sonder herstrukturering is daar ’n groot kans dat die swak finansiële toestand van staatsagentskappe groot druk op die publieke geld sal plaas.” Mboweni sê daar is ’n ekstra R1,7 miljard uitgesit vir infrastruktuur, (insluitende skole) – R800 miljoen is vir die vervanging van emmertoilette. Daar is ook R3,4 miljard daargestel vir droogtehulp – hoofsaaklik vir die opgradering van water-infrastruktuur. Die regering sal ’n verdere R48 miljoen in die volgende drie jaar op social grants bestee. Volgens die tesourie staan die land se ekonomiese groei op 0,7%. Hy voorspel dat dit volgende jaar na 1,7% sal klim en daarna stewig vorder na 2,2% in 2020.