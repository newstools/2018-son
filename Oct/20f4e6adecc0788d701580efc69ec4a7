MET dié dat Meghan Markle swanger is, is almal ook erg broeis. Priyanka Chopra (36) is ook nou reg om haar katelknaap-verloofde, Nick Jonas (26), ’n hele paar bloedjies te gee. Die Indiese aktrise en die hertogin van Sussex is mos eintlik besties. Ek sien op The Juice Priyanka het aan E! gesê daar lê werk voor as dit by babas kom. Toe sy uitgevra word oor Meghan se swangerskap, het sy gegrap: “ ’n Hele paar van my vriende is nou swanger en ek sal nou moet op-catch.” Maar fans van die oulike paartjie sal eers ’n hele rukkie moet wag voordat daar pienkvoetjies gaan wees. Dié twee beplan eers om voor die kansel te staan voordat enige broodjie gebak word.