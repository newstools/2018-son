HULLE het ’n man oortuig om uit sy werk te bedank en sy pensioen te gee sodat “hul voorvaders die geld meer kan maak”. Daar was wel justice­ vir hul 48-jarige victim­ van Uitenhage. Dít was toe Moses Orimutambira (36) effektief tot 15 jaar en Joran Nkiriho (28) effektief tot ag jaar tronkstraf gevonnis is. Die twee mans, wat oorspronklik van Uganda en onwettig in Suid-Afrika is, het ’n advertensie in ’n gemeenskapskoerant in Uitenhage geplaas waarin hulle beweer hulle kan mense se geldsake verbeter. Die klaer het die twee toe gekontak en by verskeie plekke ontmoet. Hy moes ook deelneem aan sekere rituele, wat hom laat glo het hulle kan sy geld verdubbel. Die klaer is later aangesê om al sy geld vir die twee mans te bring, waarna hy ’n “geskenk” van R2,2 miljoen sou kry. Die klaer het dié storie geglo en R330 000 uit sy pensioenfonds getrek en vir die twee gegee. Sy geld het egter nooit verdubbel nie en hy het geen “geskenk” ter waarde van R2,2 miljoen gekry nie. Verder was daar ook nie weer ’n teken van sy R330 000 nie. Dié bedrog het tussen 23 April en 17 Mei vanjaar plaasgevind. In sy pleitverduide­liking erken Orimutambira dat hulle nooit van plan of by magte was om die klaer se geld te verdubbel nie. “Nadat ons sy geld gevat het, het ons dit vervang met opgesnyde wit papiere.” Hy erken ook dat hy in Mei 2015 ’n tydelike vlugtelingspermit gekry het om in Suid-Afrika te bly en dat dié permit reeds in November 2015 verval het. Hiervoor is hy tot twee jaar tronkstraf gevonnis, wat saam met sy vonnis vir die bedrogklag uitgedien sal word. Nkiriho het, soos Orimutambira, skuld beken op die klag van bedrog teen hom. Hy erken ook dat hy sedert vroeg April vanjaar onwettig in die land was. Hiervoor is hy ook tot twee jaar tronkstraf opgelê wat gelyklopend met sy ag jaar vir die bedrogklag uitgedien sal word. Landdros Lionel Lindoor het die twee mans gister in die Baaise handelshof gevonnis. Wilhelm de Villiers was die aanklaer in die saak, en Wayne­ MacGear het albei die beskuldigdes verdedig.