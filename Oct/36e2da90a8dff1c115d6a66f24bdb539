LUKE Davids, Suid-Afrika se nuutste naelloopsensasie, word aangespoor deur die superster Usain Bolt se ongelooflike selfvertroue. Die 17-jarige blits van Belhar het laas week die goue medalje in die 100 m op die Olimpiese Jeugspele in Buenos Aires in Argentinië gewen. Ná die laitie van die Cape Flats se besonderse prestasie word daar reeds vergelykings met die beste naelloper van alle tye getref. Davids het vandeesweek op ’n nuuskonferensie in die Groenpunt-stadion in die Moederstad erken hy beskou Bolt as sy rolmodel. Net soos Bolt het Davids ná sy sege in Buenos Aires sy wysvinger in die lig gehou om te wys hy is die nommer een junior in die wêreld. Die leerder van die Hoërskool Parow sê die ervaring het hom geweldig baie selfvertroue gegee. Hy sê: “Ja, die experience was ongelooflik. Dit het my mentally baie gehelp. “Wanneer ek weer op internasionale vlak gaan deelneem, behoort dit my baie confidence te gee. “En dit is wat ek so baie van hom (Usain Bolt) hou. “Sy confidence en mental strength is wat hom so ’n uitsonderlike atleet maak. Wanneer jy geestelik sterk is en in jou eie vermoëns glo, maak dit dinge net baie makliker. “Dis iets waarop ek in my loopbaan wil voortbou. Ek wil altyd confident en mentally sterk bly en nie onder pressure crack nie.” Davids is ’n lid van die UWK-atletiekklub, waar Glen Bentley die hoof van sport is. Bentley sê Davids se vertoning beteken nie net baie vir atletiek in die Westelike Provinsie nie, maar ook vir die res van Suid-Afrika. “Wat hy tot dusver achieve het, is plaaslik ontwikkel. Hy oefen op die baan by UWK, wat sowat vyf minute weg van sy huis in Belhar is. “Dit beteken baie vir ons by UWK. In 1996 het UWK ’n Olimpiese atleet, Bobang Phiri, opgelewer wat nes Luke op dieselfde baan geoefen het. Hy was ook ’n lid van WP Atletiek. “Dit beteken baie vir atletiek – veral omdat dié sport met ander sportkodes soos rugby, krieket en sokker moet kompeteer,” het Bentley bygevoeg.