WERKERS is omgekrap omdat die voorsitter van die klein, medium en mikro-grootte ondernemings (SMME’s) in wyk 32 glo agter hul rug gegaan en nuwe werkers gekry het. Nou werk die nuwe werkers aan die Fibre Optic-projek. Dit behels die installering van ondergrondse kabels naby Cleary Park Mall ... En die ander sit droëbek. Quintin Daniels, die proxy van DRD Company, verduidelik die voorsitter van die uitvoerende struktuur in wyk 32, Hilton Whitebooi, het sonder hul medewete ander werkers vir die projek gekry. Die uitvoerende struktuur is daar vir die mobilisering van werkers en SMME’s, wat op ’n databasis in die raadslid se kantoor is. Hulle word dan werk gegee as daar projekte in die wyk gedoen word. Almal is op ’n lys en is veronderstel om beurte te kry. Esmé Jacobs, ’n werker, sê die ding kom al lank aan. “Hilton onderhandel met die kontrakteurs en gaan haal dan ander werkers.” Riahaaz Rayners, ook ’n werker, sê hulle soek ’n oplossing. Hy sê ook die kontakteur wil die werkers te min betaal. “Hulle wil hulle net R30 per meter gegrawe betaal, in plaas van R30 ’n uur.” Die werkers wou na die site gaan, maar daar is hulle glo gedreig deur die nuwe werkers. Hulle het dit so gelos vir nou, maar sê hulle gaan nie ophou baklei vir hul werk nie. Daniels sê in ’n meeting is daar gesê daar is nie geld om SMME’s te betaal nie. Hy wil weet hoeveel ’n projek dan werd moet wees voordat SMME’s daarby kan baat vind. “Ek wil hê die Metro moet al die projekte in die wyk ondersoek sodat alles kan uitkom.” Marc Prince van die uitvoerende struktuur sê: “Hulle is onnodig en jaloers. Hulle soek nie iemand bo hulle nie.” Die voorsitter, Hilton Whitebooi, sê die DA-hoofsweep van daai tyd, Werner Senekal, het ’n vergadering gelei en hulle is toe gekies vir die struktuur. “Ons het met die projek se kontrakteur gepraat en ooreengekom dat 10 ekstra werkers by die projek kan baat. Ek word nou beskuldig van korrupsie en onreëlmatighede.” Rdl. Sandra Fillis sê haar plig is om toesig te hou oor die hele proses. “Dit is ’n persoonlike ding tussen hulle. Ek het my deel gedoen. “Ek het die kontrakteurs gevra om my te kom sien. “Daar is twee groepe – een wat met die kontrakteurs praat en een wat dit nie doen nie. Een groep het agter my rug gegaan.”