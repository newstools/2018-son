STRAVINO Jacobs se oog vir ’n gaping, sy spoed en kraglopies het hom vanjaar ’n plek in die Suid-Afrikaanse Skole-span besorg. Die 17-jarige leerder van die Paarl Gimnasium is Dinsdag op die Westelike Provinsie Rugbyunie se prysuitdeling vereer. Stravino is as die skolespeler van die jaar aangewys. Die prysuitdeling is in die Cape Sun Hotel in Kaapstad gehou. Dié inwoner van Amstelhof in die Paarl sê hy wil ná skool ’n beroepsrugbyspeler word. “Ek het nog nie besluit of ek wel verder gaan studeer nie. “Dit was ’n besige jaar vir my op die rugbyveld. “Behalwe dat ek vir die WP in die Cravenweek gespeel het, het ek ook vir die nasionale skolespan in vanjaar se Viernasies-reeks uitgedraf,” vertel Stravino. Gunsteling-speler Hy het nie baie sporthelde nie, maar is ’n groot fan van die All Black-vleuel Julian Savea. “Hy is nou by Toulon, maar hy bly my gunsteling-speler,” verduidelik Stravino. “Dan hou ek ook van Sergeal Petersen van WP.” Petersen is by dieselfde geleentheid as die WP-spelers se speler van die jaar aangewys.