DIE spietkops se nuwe speelgoed maak die ANC woedend. Krismis het vanjaar vroeg gekom vir die Stad Kaapstad se ongewilde, vaal geklede ridders van die Kaapse paaie. JP Smith, mayco-lid belas met veiligheid en sekerheid, het Vader Krismis gespeel en aan die spietkops nuwe gadgets soos dashboard kameras, liggaamskameras en klankopnemers gegee. Smith hou dik dié nuwe surveillance-goeters sal die Stad se hofsake teen roekelose motoriste versterk. Smith gee hoog op: “In een voorval wat op ’n dashboard-kamera opgeneem is, het die motoris onmiddellik skuldig gepleit toe hy die footage sien.” Maar die ANC knor dat die DA-beheerde stadsraad sy prioriteite verkeerd het. Die opposisieleier in die raad, Xolani Sotashe, slinger ’n teenargument dat dié duur aankope ’n klap in die gesig is van Kapenaars wat daagliks bullets op die Kaapse Vlakte moet dodge. Sotashe sê die ANC gaan dit nie daar laat nie. Sy party wil gaan uitvind waar die geld vandaan gekom het om dié toys te koop. “Hoekom koop hulle dié goed terwyl die misdaadsyfers nog so hoog is?” sak hy af. Donker “Zille se eie kommissie het aanbeveel dat beligting in gemeenskappe moet verbeter om die polisie se werk te vergemaklik. “Nou koop hulle sulke goed terwyl mense in donker strate woon.” Smith kap terug en sê Sotashe wys hy is deel van die probleem wat misdaadbekamping betref, want hy verstaan nie tegnologie nie. Hy sê Sotashe se eie ANC het sowat 10 jaar gelede in Gauteng tussen R280 000 en R400 000 per installasie betaal vir dash cams. Smith voeg by ander departemente moet straatbeligting hanteer. “Daar is nie ’n kompetisie tussen my en die ander departemente nie. “Wetstoepassing én beligting word terselfdertyd aangepak. Die een is nie belangriker as die ander nie.” Volgens Smith is die dash cams in die huidige loodsprojek in 28 voertuie gesit. Hy sê verder dié gadgets sal spietkops én die howe se tyd spaar oor die bloues dan nie ure in die howe moet sit en getuig teen motoriste wat sake betwis nie.