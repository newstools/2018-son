AANVALLE op munisipale beamptes wat hulle werk in sekere areas doen, is ’n helse worry vir die munisipaliteit. In die jongste voorval is ’n man van die Northerns doodgesteek – glo deur ’n munisipale beampte wat homself verdedig het. En dié is net een van vele voorvalle. Die afgelope drie maande was daar vier voorvalle in New Brighton, drie in Soweto on Sea en twee in die Govan Mbeki-township. Mthubanzi Mniki, ’n munisipale woordvoerder, skryf in ’n statement oor dié aanvalle se negatiewe impak op dienslewering. “Baie van die beamptes vrees vir hulle lewe. Die turnaround time vir diensleweringskwessies is nou langer, want die munisipaliteit moet nou eers sekerheidsmaatreëls tref voordat ’n span uitgestuur kan word.” Dus word die munisipaliteit se beursie ook geraak – geld wat veronderstel is om te gaan vir dienslewering, word nou uitgegee op veiligheidsmaatreëls vir werkers. Mongameli Bobani, mayor, en Litho Suka, burgemeesterskomiteelid oor veiligheid en sekuriteit, het reeds meetings oor die kwessie gehou om oplossings te vind. Bobani erken die munisipaliteit kan nie die probleem alleen oplos nie. “Om ’n permanente oplossing te vind is die verantwoordelikheid van die gemeenskap, gemeenskapspolisiëringsforums, wykskomitees, gemeenskapsontwikkelingswerkers, die privaat sektor en die munisipaliteit. “Ons doen daarom ’n beroep op alle gemeenskapslede om saam te staan en hulle areas terug te neem. “Die polisie, tesame met die metropolisie, het reeds stelsels en komitees in plek en gemeenskapslede word aangemoedig om die voorvalle aan te meld.”