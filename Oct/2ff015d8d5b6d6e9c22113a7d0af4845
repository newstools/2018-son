MCGREGOR. – Die grassnyer het een poep gegee en toe soos ’n fluks tuinier aan die werk gespring. Hieroor is ene Ferdi* hoogs in sy skik. Ferdi is totaal oortuig hy het ’n uitvindsel beet van cheap petrol en hy kan al klaar sien hoe hy die wêreld aan sy voete het en dollars wat inrol. Die man, wat eers anoniem wil bly, sê hy is in die finale fase van sy unieke uitvindsel – die alternatief vir peperduur petrol. Wat hy wel uitlap, is dat hy reeds maande lank met die uitvindsel besig is om dit te streamline. Hy sê: “Jy sien, petrol­pryse pla mos almal in die land. Toe kom ek af op ’n plan om ’n soort chemikalie en ander vloeibare stowwe bymekaar te mix as alternatief vir petrol.” Hy het dit heel versigtig eers op ’n grassnyer uitgetoets. Opgewonde sê Ferdi: “Ek was so in my skik toe daai grassnyer gestart het! “Ek het my geheim gedeel met my vrou, wat ook nie goed sal uitlap daaroor nie,” sê hy. Ferdi is nou so oortuig van sy uitvindsel dat hy bereid is om ’n nuwe batch van die aangemaakte brousel in sy kar te toets. Ferdi sê om die eindproduk te kry van die alternatiewe petrol is ’n lang proses. Hy is bereid om te vertel dat die mengsel ook deur een van die prosesse gekook moet word. ’n Hele week lank gaan die brousel volgens hom deur sulke “mad scientist”- prosesse. Ferdi moet nou net geduld gebruik om genoeg van die brousel bymekaar te maak vir sy kar se tenk voordat hy die starter gaan draai. Hy is egter so positief oor sy uitvindsel dat hy sê: “Hopelik­ teen die einde van die jaar, as als volgens plan verloop, sal ek myself bekend stel.”