DIE reën het in Benoni die planne van Suid-Afrika se krieketspan gefnuik om vir oulaas ’n paar proefnemings teen Zimbabwe te doen. Geen spel was gister in die derde en laaste T20-wedstryd op Willowmoore Park moontlik nie. Die Proteas wen dus dié reeks met 2-0 nadat hulle in die eendaagse reeks met 3-0 baas was. Van die spelers, soos veral Gihahn Cloete, Christiaan Jonker en Dane Paterson, wat dringend nog speelkans nodig gehad het om die keurders te beïndruk, sal teleurgesteld wees dat daar gister nie aksie was nie. “Die ODI’s en T20-wedstryde is vir proefnemings gebruik en die keurders kon ’n kykie na baie spelers kry,” het JP Duminy verduidelik. Die gereelde kaptein, Faf du Plessis, het gister ’n ruskans gekry en Duminy het die leisels oorgeneem. “Die gereelde veranderings het die kolflys ontwrig en daar is nie regtig baie groot tellings in die ODI’s en T20-wedstryde aangeteken nie. “In die T20-wedstryde was Imran Tahir en Paterson se boulwerk uitsonderlik.” Tahir is as die speler van die reeks aangewys hoewel hy net in die eerste wedstryd gespeel het. Hy het egter ’n geweldige impak gemaak deur 5/23 op Buffalo Park in Oos-Londen in te oes. Die Proteas vertrek op 23 Oktober vir ’n eendaagse reeks volgende maand in Australië. Nuwe kolfplan Duminy sien dit as nog ’n kans vir die kolwers om met die oog op volgende jaar se Wêreldbeker-toernooi aan die kolfstrategie te werk. “Ons is steeds besig om aan die nuwe kolfplan gestalte te gee. “Teen sterk teenstand en in ander toestande sal dit vir ons ’n goeie toets wees. “Dit is belangrik dat ons die positiewe kolfbenadering volg, maar ook om so gou moontlik by verskillende kolftoestande aan te pas.” Zimbabwe se kaptein, Hamilton Masakadza, het gesê swak kolfwerk was die vernaamste rede waarom sy span nie mededingend genoeg was nie. “Veral die boulwerk was goed en in die veld het ons stewig vertoon. Ons kolfwerk was egter teleurstellend. Die top-orde het nooit ’n goeie begin verseker nie.”