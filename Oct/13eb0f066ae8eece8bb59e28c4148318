TIEN jaar gelede is haar seun geskiet, maar sy dink dis allesbehalwe selfmoord. Sophia Louis (65) van Helenvale in die Baaise noordelike gebiede kan nie closure kry oor haar jongste kind, Stanton Aldridge Louis (24), se dood nie. Volgens haar is haar seun se skieter op vrye voet. Wanneer sy in die mall rondloop en dié vermeende skieter sien, dodge sy haar en verdwyn vinnig. “Op Kersdag 2008 is my enigste seun geskiet. Sy vriendin en haar vriendin was saam met hom in die kamer. “Ek het net ’n skoot gehoor en gaan kyk. Hy het op die bed gelê. Daar was ’n skietwond in sy kop en die harsings het uitgekom. Sy polisiewapen het langs sy enkels gelê. Dit speel nou nog soos ’n rolprent voor my af,” sê Sophia. Op 28 Desember is Stanton in die hospitaal oorlede. Sophia se kleinkind (toe vyf jaar oud) sê hy het die skoot gehoor in die huis en dadelik gaan kyk. “Ek het die vrou sien staan met die vuurwapen in haar hande. “Daar was bloed aan haar gesig en op haar klere. Haar vriendin het vir haar gesê sy moet haarself gaan was, want die polisie gaan nou-nou kom,” sê die seun, wat nou 14 is. Volgens Sophia het die polisie nooit die gun vir ballistiese toetse gestuur nie en ook nie van almal verklarings afgeneem nie. Die polisie het ook glo geen foto’s van die toneel geneem nie. Volgens hulle het die polisie die oorsaak van die dood as selfmoord aangeteken en nie as moord nie. Die vriendin het die middag van Stanton se dood glo vir hom ’n selfoonboodskap gestuur wat lui: “Dis jou eerste en jou laaste, jou na**er.” Die polisie het hierop beslag gelê en ná twee jaar het die gesin ’n blank sim-kaart teruggekry. Stanton se suster (36), wat anoniem wil bly, sê dit pla haar dat die vriendin sommer in Maart 2009 weer getrou het. “Sy het ál Stanton se goed gevat – die kar, die furniture, alles. “Al wat ons oor het, is sy polisie-uniform­ en die beddegoed met die koeëlgat in,” voeg die suster by. Volgens die suster was polisielede van Oos-Londen by hulle huis en daar is die ondersoekbeampte gesê om die gesinne bymekaar te kry sodat hulle kan praat. Dit het nooit gebeur nie. Die polisie het wel vir Stanton se begrafnis betaal. AO Alwin Labans, ’n polisiewoordvoerder, sê ’n geregtelike nadoodse ondersoek is begin, maar dat die dossier gesluit is in 2010. “As die familie enige nuwe inligting het, moet hulle na die speurhoof toe gaan. “Dan sal die dossier weer geopen kan word.” Sophia en haar dogter sê hulle is diep teleurgesteld in die polisie. “Voor ek sterwe, wil ek antwoorde hê,” voeg Sophia by.