DIS Borskankermaand. Dus kyk ons dié week na die behandeling van die algemeenste kanker onder vroue in Suid-Afrika. (Die voorkoming daarvan word hier onder bespreek.) Behandeling vir borskanker is inge­wikkeld en gespesialiseerd. Dit word gewoonlik gebied deur ’n span mediese personeel wat spesifiek vir die pasiënt­ se behoeftes saamgestel is. Die span bestaan uit mediese kundiges in verskeie velde. Behandeling word lokaal en sistemies toegedien. Lokale behandeling fokus op die bors. Die meeste vroue by wie kanker gediagnoseer is, vereis dit. Sistemiese behandeling sluit die hele liggaam in. Die meeste pasiënte sal minstens een van die volgende onder­gaan: Chirurgie.  Omtrent alle vroue by wie borskanker gediagnoseer, sal chirurgie benodig om die kanker te verwyder. Gewoonlik word net die deel van die bors wat geaffekteer is, verwyder, maar in meer gevorderde sta­diums van kanker kan die hele bors verwyder word. ’n Limfnode of -nodes in die onderarm sal ook verwyder word, afhangende van die stadium. As die bors nie heeltemal verwyder word nie, word die pasiënt bestraling vir die oorblywende weefsel toegedien. Bestraling. Dit word meestal ná chirurgie toegedien om die kanker te vernietig in die oorblywende borsweefsel. Chemo­terapie. Nie alle vroue by wie borskanker gediagnoseer is, vereis chemoterapie nie. Dié behandeling is sistemies. Medikasies word toegedien om kankerselle in die liggaam te beheer. Chemoterapie word voor of ná chirurgie toegedien, afhangende van die pasiënt. Hormoon- en geteikende behandeling.  Medikasies word toegedien teen baie spesifieke soorte borskanker. – pinkday. co.za­