TWEE van die Proteas se sterre in die eendaagse reeks is oorgehaal om hulle goeie vertonings in die T20-reeks teen Zimbabwe voort te sit. Die bybreker Imran Tahir en Heinrich Klaasen se breë kolf kan Zimbabwe in die reeks van drie wedstryde groot probleme gee. Die eerste wedstryd word vanaand op Buffalopark in Oos-Londen gespeel. Tahir wil nog beter vaar as in die ODI’s, waar hy die grootste paaltjienemer was. “Ek is happy met my boulwerk, maar sal steeds probeer verbeter. Kanse “Dit is ’n voorreg om vir Suid-Afrika te speel. In elke wedstryd wil ek dus goed vaar,” het Tahir verduidelik. Die Proteas se kaptein, Faf du Plessis, wil die beste kanse vir Tahir skep. “Sy werk is om paaltjies te neem. Hy is baie effektief in die middelbeurte, maar ons sal hom nie altyd daar inspan nie,” het Du Plessis verduidelik. Du Plessis wou in die ODI’s meer groot kolfbeurte van die Proteas gesien het. Hy het gesê hy sien self daarna uit om in die T20’s met die kolf te laat waai. Klaasen is ook reg om nog slae uit te deel nadat hy in die eendaagse reeks die meeste lopies gekry het. “Ek het my kolfwerk in die ODI’s geniet en wil in die T20-wedstryde dit met nog goeie vertonings opvolg,” het Klaasen gesê. Hoewel Klaasen die plaasvervanger-paaltjiewagter vir Quinton de Kock is, meen hy kolfwerk is waarop hy nou moet fokus. “Kolfwerk is nou vir my belangriker as my paaltjiewagter-spel. “Ek wil graag die span net as ’n kolwer haal. Ek wil egter steeds eerste in die ry wees om as paaltjiewagter oor te neem as Quinton de Kock beseer sou raak.” De Kock en David Miller keer terug vir die Proteas ná ’n ruskans en die kolwers Gihahn Cloete en Rassie van der Dussen sal dalk vandag hulle buiging maak.