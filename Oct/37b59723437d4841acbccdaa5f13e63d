ONSE prez, Cyril Ramaphosa, het ’n gekombineerde belegging van R290 miljard aangekondig wat daarop gemik is om nuwe lewe in die Suid-Afrikaanse ekonomie te blaas. In sy toespraak Vrydag by die Sandton-konferensiesentrum het Ramaphosa gesê die land is besig om ’n nuwe blaadjie om te slaan. Hy sê gevallestudies wat aangebied is, bewys dat Suid-Afrika groot potensiaal toon vir ekonomiese geleenthede regoor verskeie sektore. Ramaphosa het die beleggers toegespreek ná afloop van die land se eerste beleggingsberaad. ’n Addisionele reuse-bedrag van R159 miljard se beleggings is ook aangekondig. Tydens die twee helfte van ’n rits aankondigings is daar gefokus op die voedsel-, energie, outomobiel- en banksektore. Die prez sê beleggers by die beraad het verder beloftes gemaak wat op sowat R400 miljard neerkom. “Ons afgevaardigdes, ministers en ek het regoor die wêreld gereis. “En gedurende dié reise het ons pledges ontvang wat ons gaan opvolg en dié pledges beloop sowat R400 miljard.” Sukses Van die organisasies wat gecommit het om in die land te belê, is die nuwe Brics-ontwikkelingsbank, wat beloof het om sy huidige bydrae volgende jaar te verdriedubbel na R29 miljard. Ramaphosa het gesê die beloofde beleggings gaan tot meer werks­geleenthede lei in die sektore wat bereid is om geld te belê. Hy het die beraad as ’n groot sukses beskryf, wat duisende nuwe werksgeleenthede vir Suid-Afrikaners sal beteken. Meer as 1 000 plaaslike en internasionale beleggers het die beraad bygewoon. Suid-Afrika se Anglo American en Vodacom het ook beloof om hulle hande diep in hulle sak te steek. – EWN