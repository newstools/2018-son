DIE Southern Kings se nuwe kaptein, JC Astle, sê sy per­form­ance sal die praatwerk doen. Die reuse-slot sê hy is nie ’n man van baie woorde nie, en daarom gaan hy uit sy sokkies speel teen die Scarlets om die span aan te spoor. Astle is nou die man in beheer nadat die haker Michael­ Willemse ’n skouerbesering opgedoen het. Astle sê hy het ervaring as kaptein met Boland, maar dit was reeds vyf jaar gelede. “Ek sien myself as ’n leier en daarom is ek meer as gereed om oor te neem by Michael,” meen hy. Volgens Astle sal dit egter nie maklik wees om Willemse te vervang nie. “Behalwe as kaptein het Willemse ’n goeie arm by die lynstane. Ons gaan dit mis, maar ons moet mekaar bystaan in die span teen die Scarlets. Kapteinskap bring soms die beste uit mense.” Astle voel die druk is meer, maar dit is goeie druk. “Ek is eintlik opgewonde. So, ek dink daar is ’n moontlikheid dat nie net ek nie, maar ons, ’n goeie stryd gaan hê.” Die Kings het ’n paar beserings, met Willemse en die slot Bobby de Wee wat uit is, maar volgens hulle oefening lyk die Kings se breier, Deon Davids, se span reg vir aksie. Scarlets het gistermiddag geland, maar is sonder 19 van hulle bestes. ’n Volle 12 van die 19 is met Wallis, 6 is beseer en Kieron Fonotia is geskors. Met die twee spanne se vorige ontmoeting het Scarlets ook met ’n verswakte groep SA toe gekom, maar steeds met 34-30 gewen.