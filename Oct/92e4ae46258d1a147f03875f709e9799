‘KAAPSTAD kan sy berg én sy see in sy hol opdruk!” Dis nie ek wat dit gesê het nie, dis ’n kollega wat dié week bloedrooi innie gesig was ná ure in die verkeer. Maar ek moes saamstem. Ek het self ook daai goor Dinsdagoggend langer as drie uur in die verkeer gesit en oorkook. So, kom ons praat oor die olifant in die kamer. (Of is hy nou op die passasiersitplek?) Ons het ’n regte probleem hier. Benewens daai Dinsdagoggend het ek vandag ook weer ’n uur en ’n half in traffic gesit. En dit belowe net om erger te word. Kom ons kyk na die plaaslike geografie. Weens die berg en die see het ons net twee behoorlike feeder routes in na die CBD – die N1 (my roete) en die N2. Al die ander major roetes sluit by hulle aan. Ek dink nie die stadsvaders wat in die 1960’s met die N1- en N2-projek begin het, sou ooit kon begryp hoeveel verkeer dié twee roetes eendag sou dra nie. Ons is after all amptelik die mees congested stad in die land – ’n twyfelag­tige eer ... Maar kom ons kyk na die ripple effect van al daai traffic. Die plaaslike ekonomie verloor miljoene rande deur laatkommers en die talle vermorste ure agter die stuur. Produktiwiteit val op dae soos daai deur die vloer. En dit akkumuleer. Daai uur werk toe en ’n uur terug elke dag kos ons ’n hele maand in werkure per jaar! Ek is in die bevoorregte posisie om toetskarre te ry wat die brandstof insluit. Maar die wear and tear op Jan Alleman se kar – veral die clutch in die stop-start traffic – en sy brandstofverbruik raak net al hoe hoër­. Dit ruk mos ’n mens se sak. Dan is daar minder geld vir huishoudelike uitgawes. Wat dan lei tot ’n krimpende plaaslike ekonomie. (So, stakers wat paaie sluit, maak hulleself net so laat soos die pendelaars!) Dan is daar die sielkundige aspek van die gemors elke oggend en aand. Mense kom werklik moerig en bedonnerd by die werk aan. En moeg, nog voordat die dag begin. Spanning skiet die hoogte in en konsentrasie is aan flarde. Dit laat produktiwiteit ook val. Ek wil selfs so ver gaan om te sê daai N1 en N2 het al ’n hele paar health issues vir moerige motoriste veroorsaak. Die oplossing? Ek het nie een nie. Behalwe miskien om die berg in die see te gooi ...