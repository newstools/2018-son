DIE gr. 10-leerling van Hermon­ wat vermoedelik aan ’n hartaanval by haar skool gesterf het, is Saterdag begrawe. Die diens vir Anzelle Shasnay Sheldon (16) van Asterstraat is by haar ouerhuis gehou. Haar ouers, Salmon en Cheryl-Ann, was steeds te hartseer om met die media te praat. Anzelle het Dinsdag 9 Oktober, die eerste dag van die nuwe kwartaal, voor die hek van Wellington Sekondêr inmekaargesak en gesterf. Die polisie is nog besig met ’n geregtelike doods-ondersoek, volgens kapt. Basil Seekoei. Brumilda September van Wellington Sekondêr se skoolbeheerraad het die gemeenskap van Van Wyksvlei bedank vir hulle bydraes tot die begrafnis.