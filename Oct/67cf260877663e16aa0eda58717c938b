ASTRANTE magsvertoon? Is dit wat verlede Donderdag in Kreefgat, Netreg, gebeur het toe gangsters wild en wakker op die cops losgebrand het. So asof hulle die boodskap hard en duidelik na Bheki Cele, minister van polisie, wou uitstuur: Druk jou gang units; ons sal jou wys. Dinsdag het Cele gesê: “Die bendes sal nie weet wat hulle getref het wanneer die eenheid ontplooi is nie.” Wel, wel... Die holrug geryde patroon van bloedvergieting tussen gangsters herhaal hom maar net steeds op die Kaapse Vlakte. En dit beteken die gemeenskappe leef steeds in vrees. Baie van hulle word self deel van die dooies as ’n dwaalkoeël hulle tref. Die brandende vraag bly staan: Wat dryf ons mense dan om so gewelddadig op te tree? Is dit die uitvloeisel van die Suid-Afrikaanse ekonomie wat heeltemal uitgerafel het en die hemelhoë werkloosheidsyfer? Dis immers algemeen bekend dat gangsterism vir baie ’n winsgewende besigheid is. Maar tog wonder ’n mens oor die grootste deel van die samelewing wat slegs in vrede wil leef met etiese waardes en wat ’n eerlike bestaan wil voer. Die kleiner getal selfsugtiges steel so hul bestaan van hulle. Dit beteken op die Kaapse Vlakte het ons al generasies van mense verloor wat heeltyd probeer leef in ’n gemeenskap wat met die gun aangehou word. Dis mense, selfs kinders, wat gewoond is aan die geluide van misdaad en geweld – skote wat klap, histeriese gille en skellende bakleiers wat hul verskille pad toe vat. Sal Cele se beloftes van bende-eenhede in dié stukkende gemeenskappe werklik die probleem oplos? Begin die oplossing nie in elke streng huishouding waar ou waardes nog geld nie?