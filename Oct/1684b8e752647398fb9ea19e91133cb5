DIE twee plaasmeisies Rox en Spoen is nou R1 miljoen ryker! Dit was toe nie die selfversekerde Kim en Pashi wat die tweede reeks van My Kitchen Rules South Africa gewen het nie, maar die plat-op-die-aarde sussies met die groot harte. Daar was groot blydskap by die MultiChoice-sentrum in Randburg, Johannesburg, toe dié twee meisies van Winterton die MKR-titel opgeraap het. Hulle het die beoordelaars, David Higgs, J’Something, Justine Drake, Reza Mahammad­, Zola Nene en Justin Bonello, se verfynde palette laat juig met hulle lekker plaaskos en heerlike groente. Rox en Spoen het ook baie harte bly gemaak toe hulle aankondig hulle sal ’n gedeelte van hulle prysgeld aan die twee deelnemers van Manenberg, Ashley van Heerden en Christine Daniels, skenk. Ash en Chris het nie net Rox en Spoen se harte gesteel toe hulle hulle dinner-aand host by die Beulah Community-sentrum in Manenberg nie, maar ook J’Some­thing en David s’n. J’Something het gesê die trippie na Manenberg was vir hom die hoogtepunt van die reeks. Hy het tuis gevoel toe hy sien hoe die kinders in die pad speel, soos hy as kind gedoen het. Ash en Chris hou gereeld celebration dinners vir vroue hier en praat oor maatskaplike kwessies. Al het Ash en Chris nie die titel gewen nie, het hulle Manenberg op die map gesit.