DIE Wes-Kaapse Shutdown-beweging wil net nie ophou om mense van sy meetings te verjaag nie. Die organiseerders het Woensdag by ’n vergadering met die polisieminister, Bheki Cele, volgehou dat die meeting nie sou voortgaan in die teenwoordigheid van die Stad Kaapstad se direkteur van veiligheid en sekuriteit, Robbie Robberts, nie. Die nasionale polisiekommissaris, genl. Khehla Sitole, het ook die vergadering bygewoon. Cele sowel as Sitole het niks gedoen om te keer dat Robberts uitgesmyt word nie. Dié het heel onwillig die vergadering verlaat. Dit kom skaars twee weke nadat die beweging die DA-raadslede JP Smith en Angus McKenzie uit ’n openbare meeting in Bonteheuwel gechase het. Cele het in Kensington met die Shutdown-mense vergader om moontlike oplossings vir bendegeweld te bespreek. Volgens Robberts het ’n Shutdown-organiseerder, nadat die vergadering met gebed geopen is, geëis dat hy moet loop. Volgens Robberts wat 32 jaar in die polisie was, het hy vooraf met Sitole bevestig of sy teenwoordigheid nodig is. “Ek het generaal Sitole op Whats­App ’n video gestuur om te wys hoe ons met die ShotSpotter kan help,” sê hy. “Ons support die polisie waar ons kan, ook met CCTV-kameras. “Ons het die afgelope boekjaar 80 vuurwapens van die strate afgevat. “Ons wil nie net sit en niks doen terwyl mense doodgaan nie. Daar is 60 polisiestasies in die metro en ons is toegewyd om hulle almal te support waar dit nodig is.” ’n Organiseerder van die Shutdown-beweging, Gatto Wanza, sê Robberts is nie die enigste persoon wat uitgesmyt is nie. Volgens hom is die Wes-Kaapse ANC-sekretaris, Faiez Jacobs, ook die deur gewys. Wanza sê: “Hierdie was ’n vergadering met die polisieminister wat deur ons aangevra is. “Ons verstaan nie wat Robberts se rol was nie. Ons het ook nie verstaan wat die doel van die ANC se teenwoordigheid was nie.” Wanza sê die beweging het ’n uitnodiging van die mayor, Patricia­ de Lille, gekry om te vergader. Hy sê hulle sal later na De Lille met ’n datum terugkeer.