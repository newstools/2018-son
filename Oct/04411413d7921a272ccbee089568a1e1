TWEE susters is in ’n twis gewikkel nadat die een se man na bewering albei se dogters verkrag het. Selfs nadat dokters bewys het die kinders (6) en (9) is verkrag, wil die vermeende verkragter se vrou niks weet nie. Son het gister die huis in Leiden, Delft, besoek waar die verkragtings na bewering plaasgevind het. Die negejarige meisie is oor die naweek verkrag. Dit is nog nie duidelik wanneer die jonger kind verkrag is nie. Volgens die negejarige se ma was sy Saterdag bank toe. Nadat sy teruggekeer het, het sy vermoed iets is nie reg met haar dogter nie. Sy vertel: “Ek het haar geroep en sy’t gesê hy het haar ougat gemaak. “Hy het eers haar panty en daarna sy broek uitgetrek.” Volgens die ma het haar swaer eers haar dogter dronk gemaak voordat hy haar verkrag het. Die ma vertel: “My kind was dronk. Hy het haar agterna laat slaap. Hy het toe by haar gaan lê.” Leuenaar Volgens die ma het die dokters by die Karl Bremer-hospitaal bevind haar dogter se vagina het geskeur. Alle toetse vir siektes wat sy ondergaan het, het genadiglik negatief teruggekom, sê die ma. Maar nou kryt die reeds ontstelde ma se suster haar vir ’n leuenaar uit. Sy ontken dat die dokters gesê het haar susterskind is verkrag. Sy sê ook hoewel dokters gesien het haar eie kind ís verkrag, was dit onmoontlik dat dit haar man kon wees. Haar reaksie: “Daar was ’n keer toe my kind van haar vriende af gekom het. “Sy het vir my gesê haar koekie is seer, maar ek het nie nog verder investigate nie.” Die vrou sê sy glo steeds in haar man se onskuld. “Hy is lief vir die kinders. “Hy support hulle en sal dit nooit aan hulle doen nie.” Die vrou sê gemeenskapslede het haar man Sondag byna doodgeslaan oor die stories wat haar suster hier versprei het. “Hy het uit die werk gekom toe hulle hom aanrand. “Hulle het voor dit selfs tot hier by die huis gekom en gesê hulle wil hom doodmaak.” Kapt. FC van Wyk, polisiewoordvoerder, het bevestig die polisie het ’n klag ontvang “oor ’n moord wat besig is om te gebeur”. Van Wyk sê by die cops se aankoms in Mangoro-singel, Leiden, het hulle op die gemeenskap afgekom waar hulle ’n man aanrand. “Hulle het die persoon verwyder en by verdere ondersoek uitgevind die verdagte het na bewering twee meisiekinders (6) en (9) verkrag.” Van Wyk sê die 36-jarige buitelander is toe gearresteer. Hy sal in die Bellville-landdroshof verskyn sodra hy van verkragting aangekla word.