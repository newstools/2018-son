MZANSI se Mej. Aarde is op pad na die Filippyne om op 3 November in Manila aan die internasionale Mej. Aarde-kompetisie deel te neem. Margo Fargo (26), oorspronklik van Bloemfontein, is gekies om die Miss Earth South Africa Leadership-program en die land in dié internasionale kompetisie te verteenwoordig. Die organisasie het ’n sterk fokus op afval en spoor mense reeds die afgelope vier jaar tot aksie aan met sy veldtog #WasteStops­WithMe. Benewens bewusmaking, opvoeding en gemeenskapsprojekte plaas die organisasie die kollig op opvoeding oor water, groen projekte en voedselsekerheid met ’n spesiale fokus op climate jus­tice. Margo gaan ál hierdie kwessies op die voorgrond plaas op haar vier weke lange reis in die Filip­pyne. Die beauty queen sê: “Ek het onder moeilike omstandighede in ’n ontwikkelende gemeenskap grootgeword. My lewe getuig waarlik van wat ’n mens kan bereik as jy die regte mindset het en jouself voortdurend uitdaag om ’n beter weergawe van jouself te wees.” Die mooie Margo voeg by: “Dat ek my land gaan verteenwoordig, is ’n groot eer en ’n droom wat bewaarheid word. As mense my sien, sal hulle ons land sien. “Ek glo daarin om klein veranderinge te bring in my lewe en die lewe van mense met wie ek in aanraking kom.” Gaan haal daai kroon, meire!