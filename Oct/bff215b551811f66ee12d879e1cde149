STUDENTE van die Northlink-kollege het gister amok gemaak oor hulle nie vandag met hulle eksamen kan begin nie. Dit kom nadat hulle nie hulle jaarlikse fooie betaal het nie en omdat hulle nie voldoen aan die bywoningsbeleid van 80% nie. Studente van die Parow-kampus het uitgehaak toe hulle hulle eksamenpermitte ontvang en sien hulle mag nie skryf nie. Die polisie en wetstoepassers is ontbied toe hulle die akademiese hoof se kantoor wou binnestorm. By Son se aankoms het die polisie die oproerige studente probeer kalmeer. Brent van Reenen, ’n vlak 3-student, het Son meegedeel hy was deur die jaar erg siek. Hy is afgeboek en het ’n doktersertifikaat ingedien. Volgens Van Reenen, ’n beurshouer, het hy twee maande lank nie sy reistoelaag ontvang nie. Dit was dus vir hom moeilik om op kampus te kom. Van Reenen vertel: “Hulle het heeltyd vir my gesê dis fine. Nou kry ek die nuus dat ek nie kan skryf nie. Gepenaliseer “Ek het hard gewerk. Kyk na my punte. Al sewe vakke is nou uitgekrap.” Zaid Slamdien, ’n student in safety in society, sê hy word gepenaliseer oor hy soms vyf minute laat opgedaag het vir ’n klas. Slamdien vaar uit: “Wanneer die taxi’s en die treine gestrike het, was dit moeilik om betyds by die kampus op te daag. “Wanneer jy by die kampus aankom, sê die lecturer jy moet buite gaan staan. “Dan sê hulle vir jou jy mag nie teken nie en dan merk hulle jou as afwesig.” Monique Cervati, wat kantooradministrasie swot, sê diegene wie se geld uitstaande is, moet eers ’n betaling van R5 000 maak voordat hulle eksamen kan skryf. Ivan Swart, Northlink se woordvoerder, sê die departement van hoër onderwys se beleid is dat studente minstens 80% van hulle klasse moet bywoon. Volgens Swart is die studente hieroor ingelig en is hulle nou ongelukkig. Hy sê: “Wat die uitstaande geld betref, moet die studente nuwe reëlings met die finansiële afdeling tref. “Hulle sal nie hulle jaar druip nie, maar hulle sal net die vakke kan skryf sodra hulle vir die vakke betaal het.”