NET toe almal dink tant Grietjie van Garies is vergete, is haar naam skielik weer op almal se lippe. Dié keer sê Garies se mense Magrieta Adams moet vir ewig vereer word deur die Jo Slovo-hospitaal in hulle dorp na haar te hervernoem. Veronica van Dyk, DA-LP en hoof van Namakwaland se kiesafdeling, het die proses ’n paar jaar gelede begin. Sy sê: “In Garies staan ’n pragtige gemeenskapsgesondheidsorgfasiliteit, maar dit is vernoem na ’n ANC comrade. “Baie weet nie watter rol Slovo in die geskiedenis gespeel het nie en veral nie of hy enige rol in Namakwaland gespeel het nie. “Tant Grietjie was volkseie en verdien erkenning vir die manier waarop sy mense inspireer het.” Tant Grietjie het verskeie pryse in haar lewe ontvang. Sy is onder meer in 2004 deur die premier van die Noord-Kaap as ’n ikoon vereer. Daar is ook twee ATKV-wisseltrofeë vir rieldans wat na haar vernoem is. Skildery Tant Grietjie het bekendheid verwerf met haar riel-liedjie “Lekker Ou Jan”. Sy is in 2014 in Springbok se Harmony-ouetehuis in die rype ouderdom van 87 oorlede. Sy is sedert 2011 daar versorg. Pauline Williams, die destydse LUR vir sport, kuns en kultuur in die Noord-Kaap, het die bekende sangeres en rympieverteller voor haar dood vereer met ’n lewensgroot skildery van haar. Petro Willems, ’n inwoner en raadslid, meen die politiek moet opsy geskuif word en alle Namakwalanders moet saamstaan om ’n legende soos tant Grietjie te vereer vir haar kulturele bydraes.