HY HET dié boek vir ons mense oor ons mense geskryf. Dít is wat die begaafde akteur Chase Rhys van Ocean View sê oor sy boek, Kinnes. Die 28-jarige Kapenaar het verlede jaar met sy indrukwekkende toneelstuk, Kinnes, die eerste Adam en Rosalie Small-prys vir debuutskrywers los­geslaan. Hierdie play het baie goed gedoen op die planke. Die uitgewer Kwêla het Chase toe genader om die teaterstuk in ’n boek te omskep. Gister het Chase trots aangekondig die novelle is landwyd beskikbaar – by al die groot boekwinkels en selfs as ’n e-boek. Chase vertel hy het 12 uur per dag aan hierdie boek geskryf. “Dit was vir my lekker. Ek moes regtigwaar note vat van alles om my. Die omgewing, die mense, alles.” Die storie gaan oor jong mense oppie Vlakte wat op die rand van volwassenheid staan. Elke karakter is in sy eie situasie vasgevang. Anwaar Brandt is die baas van die Butch­er Boys, Derick los skool om werk te gaan soek toe Nicole swanger raak en Rolanda wil as ’n KaapDashian haar beste lewe leef. Chase sê die hele boek is in Kaaps geskryf omdat hy baie graag wil hê mense wat die dialek verstaan, moet die boek lees. Volgens die belowende skrywer dink en praat die karakters soos die mense van die Flats. Ons kan ons maar klaarmaak ... Producers gaan na Chase aas om van dié boek ’n fliek te maak.