HY HET ’n noue ontkoming gehad toe ’n onbekende man hom in die maag geskiet het. Die Bethelsdorp-polisie ondersoek nou ’n saak van poging tot moord. Volgens kapt. Sandra Janse van Rensburg, ’n polisiewoordvoerder, het die voorval Sondag om en by 18:55 in Brackenweg in Bethelsdorp Uitbr. 32 gebeur. “Die 23-jarige Ronaldo Adams was op pad huis toe saam met ’n vriend nadat hulle by ’n spazawinkel was. “Hulle het ’n verdagte gesien wat hulle agtervolg en toe een skoot afgevuur het. “Die skoot het Adams in die maag getref. Sy vriend het weggehardloop en nog ’n skoot is afgevuur, maar hy het onbeseer daarvan afgekom.” Adams is hospitaal toe geneem. Gister was bloedkolle nog sigbaar in die pad. Volgens ’n familielid wat anoniem wil bly, is Adams in die derms geskiet. Dokters het vyf uur lank op hom geopereer en die koeël uitgehaal. Hy sê Adams is nie ’n gangster nie. Volgens ’n anonieme informant het die skieter ’n kappie-top aangehad. Hulle het nie sy gesig gesien nie. “Ons het by die winkel gestaan, want dis ons rook spot. Toe sien ons die man staan daar en hy het toe vir Ronaldo en sy vriend agtervolg. Hy het agter hulle geloop en gesê: ‘Hei, staan stil.’ Toe skiet hy Ronaldo in die maag.” Gevlug Die ou het ook twee skote na die crowd by die winkel geskiet. Een bullet het ’n ou se oor getref en die tweede ’n man se skoen. Die verdagte het gevlug. Inwoners sê verlede week was daar ook ’n skietery in dieselfde straat. Een outjie is toe in die boud en een in die maag gewond.