DIE kolwers het hulle kant gebring, maar nou rus die verantwoordelikheid op die boulers om die Cape Cobras op die wenpad te plaas teen die Knights. ’n Regstreekse uitslag lyk egter bra skraal met die Knights wat die vierde en laaste dag van die meerdaagse wedstryd met ’n stewige telling van 240/3 sal hervat. Dit is ’n voorsprong van 99 lopies. Gefrustreer Die twee kolwers wat die Knights se tweede kolfbeurt sal kom voortsit, is Pite van Biljon (21*) en Rudi Second (5*). Dit was egter Grant Mokoena (113, 20x4) en Keegan Petersen (74, 12x4) se vennootskap van 152 om die tweede paaltjie wat die Cobras erg gefrustreer het. Mokoena het goed gekolf en sy honderdtal van 161 balle aangeteken. Nadat die Kapenaars die derde dag met ’n fris voorsprong van 141 lopies begin het, kon die boulers nie daarin slaag om die besoekers se kolwers gister op Nuweland in toom te hou nie. Dit was net die Cobras se draaier en kaptein, Dane Piedt (2/74), wat ’n deurbraak kon maak. Die tuisspan se eerste beurt het gister voor middagete geëindig met ’n telling van 420. Pieter Malan kon net 11 lopies by sy oornagtelling van 118 voeg en is vir 129 lopies deur Duanne Olivier uitgeboul. Sy baie goeie beurt het 18 grenshoue ingesluit en is van 296 balle aangeteken. Hy en Rory Kleinveldt het ’n vennootskap van 73 lopies om die sewende paaltjie opgestapel. Dit was veral Kleinveldt wat onder die Knight-boulers ingeklim het met ’n warrelwind 54 van net 57 balle.