DIE voormalige heelagter van die Stormers Gio “Appels” Aplon is nog deel van die Springbok­afrigter, Rassie Erasmus, se jaareind-toerplanne. Dis ten spyte daarvan dat Aplon se naam nie in die aanvanklike Spring­bok-oefen­groep opgeduik het nie. Die Springbokke kort er­varing in die laaste vesting omdat Willie le Roux nie beskikbaar is nie. Le Roux se klub, London Wasps, wil hom nie vir ál die Bokke se toetse in Europa vrystel nie. Dieselfde geld die skrumskakel Faf de Klerk. Hy sal ál vier die Bokke se toetse misloop omdat sy Engelse­ klub, Sale Sharks, hom nie wil vrystel nie. Erasmus maak sy finale groep eers Saterdag ná die eindstryd van die Curriebeker-­kompetisie bekend. Daar is dus nog ’n kans dat Appels die paal sal haal. Erasmus oorweeg egter dalk ook die Westelike Provinsie se Dillyn Leyds. Met sy skitterspel in die Curriebeker-kompetisie tender hy gunstig daarvoor om terug te keer tot die Bokspan. Warrick Gelant (Blou Bulle) herstel nog van ’n be­sering en is dus ook nie beskikbaar nie. Die Bok-breier het gister ’n oefengroep van 20 spelers bekend gemaak. Hulle begin vandag in Stellenbosch met beplanning vir die toer. Tendai “Beast” Mtawarira is nie ’n lid van die groep nie, so hy sal ook nie saam met die Bokke toer nie. Erasmus sê Beast het ’n be­sering opgedoen. Daarom is die Bulle se Trevor Nyakane ingesluit. Die slot Lood de Jager keer ook terug tot die Bok-groep nadat hy lank beseer was. Erasmus sê: “Dis lekker om ’n speler van Lood se kaliber terug te verwelkom. “Hy gaan ’n departement wat reeds heelwat diepte het, nóg meer mededingend maak.” Die agsteman Duane Vermeulen is ook weer beskikbaar vir die Bokke.