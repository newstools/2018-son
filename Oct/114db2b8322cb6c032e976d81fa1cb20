DIE Carters het ’n 17-jarige hawelose laitie se hart baie bly gemaak. Khairi Perry het laas week net na Beyoncé en Jay-Z se On The Run Tour II in Seattle gegaan om hom te geniet, maar toe stap hy daar uit met ’n beurs ter waarde van $100 000 (amper R1,5 miljoen). Ek lees op thenewstribune.com die Carters se sessyfer-beurs kom van die BeyGood Initiative en die Shawn Carter-stigting. Khairi kan nie genoeg dankie vir die Carters sê nie. “Dit is mind-boggling. Al my fokus is nou daarop om hoërskool klaar te maak en in ’n kollege te kom en my droom na te jaag.” Hy sê hy het geen idee gehad dat hy oorweeg word vir ’n scholarship nie. “Ek was verlore in die oomblik totdat my naam uitgeroep is.” Die klong is al die afgelope vier maande haweloos en het in shelters, motels en by familie gebly. Hy sê hy en sy familie het laas jaar so aan en af in ’n kar gewoon. “Ek bly tans by vriende. Selfs toe ek ouer word en my situasie begin verstaan, het ek steeds nie vrae gevra nie oor ek gedink het niemand sou ’n antwoord kon gee nie. “Ek het self antwoorde probeer soek en as ek by ’n dead end gekom het, was skool en sport my redding. “Ek is so dankbaar. Ek voel so bemagtig. Ek sal nou kollege toe kan gaan – die kollege van my keuse!”