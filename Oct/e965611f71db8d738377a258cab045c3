STUKKE concrete was al wat baba Zahnia Woodward se oupa in die hande kon kry om sy kleindogter se vermeende moordenaar te probeer stop. Die babameisie is in 2016 in ’n skietvoorval in Carnationweg, Ocean View, dood. Haar oupa Peter Robyn het gister in die Kaapse hoog­geregshof getuig oor wat hy die dag van haar moord gesien het. ’n Wit Golf is in die drive-by gebruik. Die oupa het gesê hy het die driver daarvan herken as Larry Johnson. “Ek het hom agter die stuurwiel gesien,” het hy getuig. “Hy het gery.” Weggery Robyn was die middag van die voorval by die huis, besig om in sy voorkamer te werk. Sy huis is op die hoek van Carnationweg en Daffodilsirkel. Hy kon albei strate sien. “Ek het die skote gehoor. Toe ek by die venster uitkyk, sien ek ’n wit Golf. Iemand met ’n rooi T-shirt en lig-kleurige broek het uitgeklim en weer geskiet voordat die kar weggery het.” Op een van die CCTV footage clips wat gister in die hof gewys is, kan gesien word hoe die wit kar in Carnationweg afry. Dan begin mense in verskillende rigtings hardloop. Die kar ry verby ’n boom en stop. ’n Arm hang buite die kar. In die hand is ’n vuurwapen. Robyn het gesê hy het ná die skietery oor die veld in Carnationweg tot by Kommetjieweg gestap. Op pad daarheen het hy stukke concrete opgetel en in die middel van die pad gaan staan. “Ek het die kar gesien aankom. Ek het die driver gesien buk agter die stuurwiel toe ek ’n klip na die kar se windscreen gooi.” Die oupa het ook getuig hy het die windscreen raak gegooi en damage veroorsaak. Hy het gesê daar is ook op hom en ander mense geskiet voordat hy die klip gegooi het. Die saak gaan vandag voort.