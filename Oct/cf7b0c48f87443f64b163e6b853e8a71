“WANNEER ek saans wil slaap, dan dink ek hoe die toilet geval het.” Die beseerde Vuyiswa Nofuma (32) is steeds getraumatiseer ná wat onlangs met haar in ’n buitetoilet in ’n plakkerskamp in Khaye­litsha gebeur het. Net nadat sy daai oggend haar besigheid klaargemaak het in ’n publieke toilet naby haar shack, het die toilet­hokkie omgeval. “Ek was klaar en het opgestaan. Net toe ek die toilet wou flush, toe voel ek hoe die toilet begin val.” Die toilet het van agter haar meegegee. Die gewig van die sement-slab het op haar rug beland. Sy het geval en hard gegil. In die benoudheid van die klein stinkende hokkie het die toiletpot gebreek. Die skerwe van die keramiekpot het die kant van haar regterbeen oopgekloof. Haar linkerarm het ook seergekry. Mense naby die klein­huisie wat omgeval het, moes haar letterlik met grawe uit die stront kry. Nofuma vertel die dokter het vir haar sterk pille gegee om te keer dat die wonde ontsmet raak. Sy sê gister: “Selfs nou nog is ek bang om te gaan wanneer ek ’n nood het. Ek is te bang om die toiletdeur toe te maak.” Sy het vroeër aan Ground­Up gesê sy werk in ’n fabriek. “Ek moet bokse ronddra. My arm is nou te seer om dit te doen. Ek loop ook mank.” Die enkelma van twee sê verder sy is so angstig, want die gebeure speel oor en oor in haar gedagtes af. Die toilet – wat op sand staangemaak was – lê nog net so. “Die ander toilette daar staan ook skeef. Die wind het dit so gewaai. Dit lyk of dit enige oomblik sal val.” Nofuma is verbitter teenoor die stadsraad. “Het hulle ordentlike toilette kom oprig, sou sulke goed mos nie gebeur nie.” Nofuma woon al ag jaar in die Taiwan-plakkerskamp. Haar geval plaas net weer die kollig op ongelykheid en die gebrek aan behoorlike geriewe vir inwoners. Xanthea Limberg van die Stad Kaapstad het gesê hulle het eers deur die media van die voorval gehoor. Oor die windskewe flentertoilette sê Limberg: “Die Stad het R6,6 miljoen begroot dat toilette in ’n later stadium geïnstalleer kan word.” Sy het ook gesê die Stad hou die toilette deur­lopend in stand, maar bygevoeg die inwoners moet self ook na die toilette omsien. Daar gaan eers in 2019 lig kom wanneer Khayelitsha ’n ordent­like riool­stelsel kry. Vyf jaar gelede het Andile Lili oor dié tipe ding die voorbladnuus gehaal. Tóé al was inwoners woedend oor ’n tekort aan ordentlike toilette. Lili en ander betogers het uit protes oral stront gaan stort.