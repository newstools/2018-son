TOTTENHAM Hotspur is vandag terug in die Wembley-stadion ná ’n afwesigheid van drie weke weens opknapwerk. Spurs sal hoop dat hulle terugkeer na hulle tydelike tuiste ook sal help om hulle Champions League-veldtog op koers te kry. Maar om dit te doen, sal hulle die Spaanse reus Barcelona vandag moet klop. Dis natuurlik nadat Mauricio Pochettino, bestuurder, se span sy openingstryd in groep B met 1-2 teen Inter Milan verloor het. Pochettino-hulle sal egter troos vind daarin dat hulle Barca se aartsvyand, Real Madrid, laas seisoen in die einste Wembley met 3-1 verras het. Spurs het ook goed herstel met drie agtereenvolgende seges in ander kompetisies. Dit het opgemaak vir twee agtereenvolgende nederlae teen Liverpool en Watford in die Premierliga. Boonop begin Harry Kane ook weer doele score, maar hulle moet pasop vir Barca se Lionel Messi. – AP