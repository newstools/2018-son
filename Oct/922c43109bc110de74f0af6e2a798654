KRIEKET Suid-Afrika (KSA) kan sy sterre dank die vrot blaaie was nie in ’n reeks met ’n hoër profiel nie. Zimbabwe en die Proteas het mekaar in ’n eendaagse reeks in Suid-Afrika in die eerste twee wedstryde op treurige blaaie aangedurf. Hoewel die toestande in Kimberley en veral Woensdag in Bloemfontein wyd gekritiseer is, kan Suid-Afrika se krieketbase sake nog red. As die Proteas dié wedstryde teen byvoorbeeld Indië, Engeland of Australië gespeel het, was die duiwel behoorlik los. Wêreldkrieket het minder oë op dié reeks, maar dit beteken nie Kimberley en veral Bloemfontein sal ongeskonde uit die herrie kom nie. Daar kan min wettige verskonings vir die swak blaaie wees, want die reeks word nie buite die seisoen gespeel nie en die Noord-Kaap en die Vrystaat beleef nie buiten­sporige weerstoestande nie. Kapteins Die oneweredige wip was die grootste probleem. In Bloemfontein het dit ál hoe erger geraak hoe langer die wedstryd geduur het. Albei kapteins, die besoekers se ervare Hamilton Masakadza en die Proteas se JP Duminy, was krities oor die toestande. Jeff Crowe, wedstrydskeidsregter, se verslag aan die Interna­sionale Krieketraad (IKR) oor die speeltoestande sal nie gunstig wees nie. In Januarie hersien die IKR die gradering van blaaie en die kanse is goed dat Bloemfontein ’n laer gradering sal kry. Dit is iets wat die KSA nie kan bekostig nie, veral nadat die Wanderers vroeg vanjaar ook naam weggegooi het in die derde toets tussen die Proteas en Indië. Die KSA het intussen met ’n ondersoek begin oor wat in Bloem gebeur het en allerlei deskundiges is ingeroep om daarmee te help.