MENSE stel gereeld voor dat ’n mens geld moet belê en/ of spaar. Maar weet jy wat die verskil is? Ons het ’n paar tips by die webwerf voelgoed.co.za gaan soek. Spaar of belê? Ken die verskil Om bloot jou geld te spaar is om alles in ’n spaarrekening te sit. Hoeveel rente jy per jaar kry, hang af van die tipe spaarrekening wat jy gekies het. Die voordeel van ’n spaarrekening is dat jou geld nie verlore gaan nie, maar met inflasie en belasting verloor dit mettertyd waarde. Dis beter om eerder in aandele te belê. Die groei in die waarde van aandele beskerm jou gewoonlik teen klein veranderinge in inflasie. Die risiko’s is natuurlik groter. As die aandelemark skielik baie ver val, kan die waarde van jou portefeulje baie verminder. Die basiese beginsels om in aandele te belê Beleggings op die aandelemark werk so: ’n Aandeel is ’n klein deel van ’n maatskappy wat op die JSE genoteer is. As jy ’n aandeelhouer van ’n maatskappy is, kry jy elke jaar ’n deel van sy wins as dividend. Jy wil dus belê in maatskappye wat baie wins maak en finansieel groei. Jy kan ook in ’n maatskappy belê omdat jy glo die waarde van die maatskappy se aandele sal styg. Jy kan dit in die toekoms teen ’n hoër prys verkoop en so wins maak. Min van ons het die kennis om suksesvol te spekuleer – of die tyd om elke dag aandele se prestasie te monitor. Dan belê ’n mens eerder in ’n effektetrust. Dis ’n fonds waar die beleggers se geld in verskillende aandele belê word. Die bestuurder of fonds spekuleer met aandele en jou geld se waarde neem toe. Jy kry dan elke jaar ’n inkomste uit die wins. Hoe groot is die risiko op beleggings regtig? Daar is geen rede om bang te wees nie. Die aandelebeurs beweeg daagliks in verskillende rigtings, soms op en soms af, maar op lang termyn sal die waarde weer toeneem. Goeie maatskappye kan selfs in swak toestande aanhou groei en wins maak. Jy sal dus nie soveel verloor as waarvoor jy bang is nie. ’n Goeie fondsbestuurder sal weet in watter maatskappye om te belê. Hy sal ook in voeling wees met die mark om te voorspel wanneer dit tyd is om ’n spesifieke maatskappy se aandele te verkoop. Waar begin jy as jy wil belê? Maak’n handelsrekening oop. Jy kan dit aanlyn doen. Kyk na groot finansiële webtuistes, soos PSG, Sanlam en selfs die banke s’n. Sodra jy die rekening oopgemaak het, kan jy in aandele begin belê, maar ook in verskillende effektetrusts. Vergelyk die koste van verskillende webtuistes se handelsrekeninge. As jy verkies om dit deur ’n makelaar te doen, is dit ook ’n opsie. Soms het jy iemand nodig om al die syfers en grafieke vir jou te verduidelik.