AANMOEDIGING is die sleutel tot werkskepping. Dít was die boodskap by die Oos-Kaapse departement van openbare werke se derde jaarlikse Kamoso-toekenning­seremonie wat onlangs in Oos-Londen gehou is. Die hoofdoel van hierdie toekennings is om die regeringsdepartemente, munisipaliteite en staatsentiteite wat die beste presteer het, aan te moedig, te motiveer en te beloon vir hulle bydrae tot die skep van werksgeleenthede in die finansiële jaar 2017/2018. Die struggle-ikoon Nontsikelelo Albertina Sisulu is ook vereer vir haar bydrae tot die bevrydingstryd. Dit was haar verjaardag op 21 Oktober. Sy sou vanjaar 100 jaar oud gewees het. Weziwe­ Tikana, die LUR vir vervoer, het namens die LUR vir openbare werke, Pemmy Majodina, die toekennings oorhandig. Tikana sê mense moet hulle afvra hoe hulle die lewe van Mama Sisulu kan celebrate. “Watter tipe staatsdiens en beamptes wil ons ontwikkel en watter programme kan ons instel om haar ontwikkelingsaktivisme te handhaaf? “Ons moet ’n staatsdiens wees wat omgee vir die gemeenskap, aandag skenk aan die behoeftes wat uitgelig word, en burgers raadpleeg oor die vlak en gehalte van die diens wat hulle benodig. “Ons het ’n innoverende staatsdiens nodig wat by veranderende tye kan aanpas. Dit moet ’n korrupsievrye staatsdiens wees wat die gemeenskap met waardigheid, integriteit en eerlikheid bedien.” Tikana spog toe ook met die implementering van die program vir uitgebreide openbare werke (EPWP). Teikens “Die Oos-Kaap was landwyd die tweede beste provinsie – ná KwaZulu-Natal – met die skep van EPWP-werks­geleenthede in 2017/2018 se finansiële jaar. “Dit is ook die voorste provinsie­ wat betref werks­geleenthede wat teen die vasgestelde teikens vir elke provinsie geskep is­, hoewel daar nog steeds ruimte vir ver­betering is.”