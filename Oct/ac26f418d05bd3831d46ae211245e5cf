BESTE Bruno Ek is op 16 Januarie 1972 gebore en my vrou op 24 Mei 1986. Ons het twee dogtertjies (9 jaar en 9 maande oud) wat ons alles is. Ek het drie jaar gelede die fout van my lewe gemaak deur met ’n ander vrou op die sosiale media te chat. My vrou het dit agtergekom en ons huwelik was byna op die rotse. Ek was eerlik met haar en het gesê ek het die vrou nooit ontmoet nie. Ons het vir berading gegaan, maar ek twyfel of dit haar gehelp het, want jare nadat ek dit gestop het, moet ek steeds hoor van die voorval. Ek besef dit het haar geweldig geraak, maar ek sien nie kans om dit te hoor elke keer wanneer dit haar pas nie. Ek het haar gevra om dit agter haar te probeer sit, want as jy aan die verlede vasklou, gaan die hede verby. So lief soos ons vir mekaar is, bring dit tog twyfel in die huwelik wat nie in ’n gesonde huwelik daar moet wees nie. Dan is my vrou tans werkloos, maar sy wil graag werk sodat ons ons doelwitte kan bereik – Anoniem (brief verkort) Jy’s onder die Westerse teken van die Steenbok ge­bore en onder die Oosterse teken op die oorgang van die Vark en die Rot. Ek kan sien jy is eerlik, wat die Vark is baie huisvas en alles is vir die familie. Die Rot ook. Albei is geweldig sensitief vir stoornisse in die huis en word vreeslik ontstel deur konflik in die huis. Jou vrou is ook ’n Westerse oorgang – tussen die Bul en Tweeling. Sy is ’n Oosterse Tier. Dit maak haar uiters kompleks. Die Tier is baie trots. Haar trots is erg seergemaak. Tiere huiwer nooit om aan te val nie. Daarom hou sy jou nog gyselaar met haar venyn ná drie jaar. Ongelukkig sal jy jou sensitiwiteit in jou agtersak moet sit en jou voet op ’n mooi manier moet dwars sit. Kommunikasie is belangrik. Jy moet haar mooi laat verstaan dit word onuithoudbaar. Ek sien ook dat sy miskien gefrustreerd is by die huis, en dalk ’n bietjie bitter en jaloers omdat jy die een is wat elke dag gaan werk. Jy moet haar sterk aanmoedig om ’n werk te soek. As sy dit met jou ondersteuning doen, sien ek binne twee tot drie maande ’n werk vir haar aankom. En sy moet dit vat, want dit sal haar trots herstel en ook haar aandag aflei. ) Bel Bruno gerus by 021 439 2154 vir ’n persoonlike konsultasie teen betaling of skryf aan Bruno, Son op Sondag, Posbus 6262, Roggebaai 8012. Stuur ’n faks na 086 503 1993 of e-pos albert@kaapseson. com. Jy kan ook kyk by psychicbruno.co.za.