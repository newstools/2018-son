INWONERS van Uitsig het Vrydag hulle stem dik gemaak oor die bendegeweld daar. Ontstoke mense het omtrent keel skoongemaak terwyl die nasionale minister van polisie, Bheki Cele, die polisie se base-kamp daar besoek het. Past. Adam Alexander, ’n gemeenskapsleier, het gesê: “Al bring die minister ook duisende cops, niks sal verander nie. “Die regstelsel moet ver­ander word. Die gangsters word opgesluit en dan weer vrygelaat.” ’n Vrou het gesê: “Die doodstraf moet teruggebring word. Elke naweek word ’n jong man in ons gemeenskap begrawe. Ons voel nie veilig nie. ’n Maand terug is ek met ’n gun gedreig.” Amber Appies (18) het gesê: “Ons soek meer cops. Die kinders kan nie eens winkel toe gaan nie. “Daar moet ook gekyk word na werkloosheid. Die jeug moet uit die kwaad gehou word.” Courtney Hendricks (17), ’n matriekleerder van Uitsig, het die minister gesmeek om nog cops na Uitsig te stuur, want sy voel onveilig wanneer sy skool toe loop. Cele het die inwoners verseker die base-kamp gaan langer daar bly en dat dit ’n verskil in die gemeenskap gaan maak. Die minister het vroeër die maand die eenheid teen bendes in Hanover Park ontplooi nadat ’n vrywilliger van die organisasie Gift of the Givers daar vermoor is. Hy het toe gesê die eenheid word amptelik op 1 November gelaunch.