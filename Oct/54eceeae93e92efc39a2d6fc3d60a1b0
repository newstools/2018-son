GAAN die Southern Kings die blommetjies kan pluk teen ’n verswakte Scarlet-span? Clayton Blommetjies is een van die spelers wat in die groep is wat die Kings môreaand in die Madibaz-stadion pak. Die voormalige Cheetah-speler is nie die enigste bekende nie. Die gewese Southern King-slot David Bulbring pak dalk ook sy ou span. Verwag Hy sal heel moontlik speelkans kry oor die Walliese span 12 internasionale spelers moes afstaan. Gelukkig weet die Kings se breier, Deon Davids, wat om nou van die Scarlets te verwag. “Ek is seker Scarlets gaan nie te veel afwyk van wat hulle in ons vorige wedstryd gedoen het nie. “Hulle het ’n goeie skrum en maul en hou daarvan om van die hele veld gebruik te maak. “Al het hulle baie belangrike spelers verloor, het hulle goeie diepte in die groep,” verduidelik hy. Die Kings sal Scarlets met ’n nuwe haker aanvat nadat die kaptein, Michael Willemse, ’n skouerbesering opgedoen het. Met die Kings se oefensessie lyk dit of Tango Balekile die man gaan wees wat teen Scarlets uitdraf. Die Kings se nuwe kaptein, die slot JC Astle, het ook so ’n bietjie verklap om te sê Balekile sal Willemse se plek volstaan en almal moet hom van die begin af bystaan. Volgens Davids voel hy ook dat dit ’n goeie tyd vir Balekile en Alandré van Rooyen is om te groei. Van Rooyen sal moontlik van die bench begin. Davids maak sy span vandag bekend.