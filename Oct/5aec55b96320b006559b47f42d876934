DIT was ’n vals start vir Valsbaai. Die manne van Constantia sal nie hulle Gold Cup-rugbytitel kan verdedig nie. Dít is nadat hulle Saterdag met 12-19 teen Durb-Bell vasgeval het. Die halfeindstryd op City Park in Crawford was vol klipharde aksie. Durb-Bell kom Saterdag op Nuweland teen Maties in die eindstryd om die Superliga A-titel te staan. Ongeag dié uitslag is die manne van Durbanville reeds van hulle plek verseker. Die span van Valsbaai sal nie soos in vorige jare sy titel as nasionale kam­pioen kan verdedig nie. SA Rugby het die reëls verander van die kompetisie, wat in Maart afskop. In die ou formaat het die verdedigende kampioen outomaties gekwalifiseer. Omdat Maties as studentespan reeds om die Varsity Cup meeding, word hulle nie toegelaat om aan die Gold Cup ook deel te neem nie. Op sy beurt het Maties Union Milnerton met 50-32 pak gegee. Die talentvolle agterspeler Edwill van der Merwe het twee van die studente se sewe drieë gedruk. Durb-Bell het in 2015 die Gold Cup gewen. Die volgende jaar het hy in die halfeindstryd teen Valsbaai verloor. Die span het ook in 2012 aan die nasionale Community Cup deelgeneem. Intussen was daar groot drama in die Superliga B-halfeindstryde toe die Paarl die manne van Bellville met 50-27 afgestof het. Primrose het Helderberg ook met 36-24 uitoorlê. Primrose en die Paarl is klaar albei tot die Superliga A bevorder. Gerelegeer Hulle sal Saterdag om die Superliga B-titel meeding en daarna die plekke inneem van Belhar en St. George’s, wat reeds gerelegeer is. Hands & Heart en Kraaifontein is ook hulle status kwyt en speel volgende seisoen in die Superliga C. Die Superliga C-span Kyle­more sal sake teen Goodwood uitspook om te bepaal wie teen Pniël Villagers sal speel vir ’n plek in die Superliga B. 