JP DUMINY is die tweede ervare­ Protea wat nie in November in Australië vir Suid-Afrika krieket sal speel nie. Dis omdat die veelsydige Duminy ’n skoueroperasie sal onder­gaan. Hy sal ook nie aan die Mzansi Super League (MSL) T20-toernooi deelneem nie. Die MSL is van 16 November tot 16 Desember in Suid-Afrika. Hashim Amla is die ander ervare Protea wat nie vir die eendaagse reeks in Australië oorweeg word nie. Dis omdat hy ’n vinger­besering opgedoen het. Die Wêreldbeker-kriekettoernooi in Engeland en Wallis vind volgende jaar plaas, so die Proteas se afrigter, Ottis Gibson, wil geen kanse met beseerde spelers waag nie. Duminy en Amla se afwesigheid sal egter deeglik gevoel word in Australië. Duminy was die laaste ruk goed op dreef en een van die kolwers wat baie goed by die Proteas se nuwe aanvallende kolfplan aangepas het. Suid-Afrika se toerspan vir Australië word later dié week bekend gemaak. Skouerbesering In die MSL word Duminy as die Cape Town Blitz se Protea-ikoon­speler vervang deur Quinton de Kock. Die Proteas se spanbestuurder, Mohammed Moosajee, verduidelik: “JP het in die pas afgelope reeks teen Zimbabwe weer las van ’n ou skouer­besering ondervind. “Ons kan nie nou al sê hoe lank JP buite aksie sal wees nie, want dit sal eers ná die operasie beter voorspel kan word.”