JOHANNESBURG. – Die All Black-haker Codie Taylor glo sy eweknie van die Springbokke, Malcolm Marx, gaan een van die grootste bedreigings vir sy span inhou. Dít is wanneer die twee aartsvyande Suid-Afrika en Nieu-Seeland mekaar Saterdag op Loftus Versfeld in Pretoria in die Rugby Championship gaan pak. Die 27-jarige boorling van Levin in Nieu-Seeland het sedert 2015 in 36 toetse vir die All Blacks uitgedraf. Daarteenoor gaan die 24-jarige Marx Saterdag die Bokke in sy 20ste toets verteenwoordig. Selfvertroue Taylor sê: “Ja, hy (Marx) is die een wat baie momentum vir hulle voorlangs verskaf. Hy is een van die gevaarmanne. Hy is nie net ’n great balgapser nie, maar is ook ’n bedreiging met die bal in die hand. “Malcolm speel soos ’n ekstra losvoorspeler en gee hulle baie selfvertroue. “Ons kan egter nie al ons aandag op hom toespits nie. “Benewens Marx hou die hele Bok-span bedreigings in. “Ons sal uiteraard op ons beste moet wees en die hele span onder druk moet plaas as ons die toets wil wen,” waarsku Taylor.