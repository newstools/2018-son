HAKEEM Alexander (17) van Seawinds droom daarvan om sy familie ’n beter lewe te gee. Dis hoekom hy nooit fokus verloor het nie. Die matriekleerder aan die Hoërskool Sibelius sal die eerste lid van sy gesin wees wat matriek klaarmaak. Hakeem het nie toegelaat dat bendegeweld, dwelms en ander misdaad in sy gebied hom verhinder om aan sy toekoms te werk nie. Hy voel die druk om sukses te behaal, maar sien dit eerder as uitdaging wat hom op sy tone hou. “Ek is baie bevoorreg om my familie 100% agter my te hê. My pa het nooit skool klaargemaak nie oor sy omstandighede toe hy jonger was. Ek wil hom trots maak.” Dis nie altyd maanskyn en rosegeur in Seawinds nie. Tog sê Hakeem hy sal nooit betrokke raak by misdaad en geweld nie. “Ek geniet dit om aan my toekoms te werk. Te voet vat dit my 30 minute skool toe. Dis nie altyd veilig nie. “Elke voetstap deur die gebied skool toe is vir my ’n tree nader aan my droom.” Sy droom is om volgende jaar met ’n vakleerlingskap as fitter en turner te begin. “Dit is wat ek wil doen en ek sal dit doen. Ek sien uit daarna om my familie te ondersteun.” Hakeem se pa, Riedewaan Alexander, sê sy seun werk baie hard en surprise hulle elke keer met sy goeie uitslae. “Ek is ’n baie trotse pa. My seun het selfdissipline.” Pa Riedewaan vertel hy moes in st. 9 (deesdae gr. 11) uit die skool gaan. Hy wil graag hê sy kinders moet matriek maak. Sy matriekseun se pres­tasies is vir hom ’n riem onder die hart.