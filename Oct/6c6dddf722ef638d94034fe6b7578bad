SHUAIB Walters, doelwagter van Ajax Cape Town, erken die lewe in die Nasionale Eerste Liga (NFD) is nie so maklik nie. Die Urban Warriors is ná ses wedstryde vyfde op die NFD-punteleer met 10 punte. Dit behels drie seges, ’n gelykop uitslag en twee nederlae. Walters, wat ervaring in die NFD met Vasco da Gama het, meen die span van Parow vaar nie te sleg nie. “Om eerlik te wees, dinge is baie challenging,” het die voormalige speler van Maritzburg United en Cape Town City gesê. “Maar ons vind beslis ons voete. Dis natuurlik ’n aanpassing vir baie van die spelers, asook die klub, maar ons vorder.” Gekonfronteer Muhsin Ertugral, afrigter, se span pak TS Galaxy Sondag in die Kameelrivier-stadion. Hulle sal weer met talle uitdagings in die wegwedstryd gekonfronteer word. Dis net soos in laas week se nederlaag van 0-1 teen Richards Bay. “Ons weet nie juis wat om te verwag met die toestand van die speeloppervlak nie,” verduidelik die veteraan. “Nes teen Richards Bay was die speelveld hard en die bal het hoog ge-bounce. Boonop was dit baie winderig, maar dit is nie ’n verskoning nie. “Ons moet hierdie dinge oorbrug as ons promosie wil wen. “Ek dink ook ons het genoeg gehalte om dit te vermag, veral met ons coach en die ondersteuning van die klub se grootbase,” het Walters afgesluit.