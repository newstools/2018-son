MANCHESTER United het Saterdag gewys hy weier om as die grapgat van Engelse sokker beskou te word. Met ’n oorwinning van 3-2 oor Newcastle United op Old Trafford het die Red Devils se spelers gewys hulle het nog nie die handdoek ingegooi in vanjaar se Premierligastryd nie. United het baie stadig begin en boer tans in die agste plek op die punteleer. Daar is egter nog baie kanse vir United om voor Kersfees onder die voorste spanne te wees. Die pad word egter nie makliker nie. Sy volgende wedstryd in die league is teen sy manager, José Mourinho, se ou klub Chelsea. Mourinho se pos by United hang aan ’n draadjie en hy sal nie dié wedstryd op 20 Oktober in Londen kan opmors nie. Nog ’n nederlaag kan die einde van sy tyd op Old Trafford bespoedig. United sal die soort sokker moet aanhou speel wat in Saterdag se tweede helfte teen Newcastle opgedis is. Newcastle het met 2-0 voor­geloop voordat doele deur Juan­ Mata, Anthony Martial en Alexis Sánchez die Devils van nog skandes gered het. Sánchez se wendoel het dié peperduur striker se toekoms by United dalk ook ’n paar gunsies gedoen. Sedert sy aankoms – vir ’n groter maandelikse salaris as by Arsenal – het Sánchez nie veel vir United beteken nie. ’n Ander groot kragmeting wat op die Red Devils wag, is 23 Oktober se Champions League-wedstryd teen die Italiaanse kampioen Juventus op Old Trafford.