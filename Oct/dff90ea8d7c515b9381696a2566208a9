’N ROOIKAART vir Saru­! Dis die massa-histerie van duisende toeskouers landwyd nadat ’n WP-skeidsregter, Egon Seconds, aangestel is om die Curriebeker se halfeindstryd tussen die WP en die Blou Bulle op Nuweland te hanteer. Die WP het dié wedstryd danksy die skopvoet van SP Marais met 35-32 ná 100 minute gewen. Sodoende is die span deur na die eindstryd teen die Sharks. Dié kragmeting word Saterdag 16:00 op Nuweland beslis. Die voormalige OP- en Griekwa-senter André Gerber sê die besluit om die fluitjie vir so ’n belangrike wedstryd aan Seconds toe te ken, is “pateties en skokkend. “Ek kon dit nie glo toe ek dit sien nie. “Dis onverskoonbaar. Gaan kyk bietjie na die reaksie op Facebook. Die mense is besig om mal te raak. “Seconds is ’n oud-WP-speler en bly boonop ook nog in die Kaap,” sê hy. Die oud-Springbok-kaptein Wynand Claassen sê Seconds se aanstelling “laat mens wonder. “Talle van sy strafskoppe was volgens my ’n bietjie eensydig en nie altyd onkant, soos hy beslis het, nie. “Ja, dis beslis ’n vreemde aanstelling wat bevraagteken moet word,” sê hy. Dié stap deur Saru is ’n blatante miskenning van die neutrale reël en dui op disrespek vir die Blou Bulle.