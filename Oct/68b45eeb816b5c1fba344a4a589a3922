MEGHAN se derra is die eerste mens wat haar as baba vasgehou het. Die familie van die hertogin van Sussex kruip nou erg gat sedert die Kensington-paleis aangekondig het dat sy ’n koninklike bloedjie verwag van haar man, prins Harry. Haar vervreemde pa, Thomas, het ewe gretig aan die Daily Mail vertel hy is vol liefde en vreugde oor sy dogter se swangerskap. Oom Thom sê: “Die eerste ding waaraan ek gedink het toe ek gehoor het Meghan verwag, is die dag toe ek haar as newborn in my arms vasgehou het. “Ek het toe gedink my baby gaan nou ’n baby hê. Dit is ’n baie trotse oomblik vir my.” Hy sê hy het van die nuus te hore gekom toe hy in die lyn was om die grens tussen Amerika en Meksiko oor te steek. Hy het toe ook vertel van die dag toe Meghan gebore is. “Dit was in die middel van die nag toe sy deur middel van ’n keisersnee gebore is. Doria, Meghan se mamma, het geslaap en ek was die eerste persoon wat haar vasgehou het. “Toe hulle haar vir my gee en ek haar in my arms gehou het, was dit liefde met die eerste oogopslag. “Sy was die mooiste baba ooit,” vertel oom Thom.