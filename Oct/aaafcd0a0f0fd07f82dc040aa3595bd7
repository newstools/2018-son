GAMKA-OOS. – Nie eens ’n vyand verdien om sy geliefde só te sien nie. So meen die familie van Isak “Trompie” Pietersen, wat die naweek verkool het in sy hokkie op ’n plaas. Sy dood was so erg dat van die kinders wat die verkoolde lyk in ’n knielende posisie gesien het, berading moes kry. Mieta Pietersen, Trompie se vrou, was ten tyde van die brand nie by die huis nie. Sy was so erg getraumatiseer dat sy nie met Son kon praat nie. Eva Tarentaal, ’n buurvrou, vertel sy het die aand opgestaan om water te drink en ligte by haar huis sien inskyn. Geskree “Toe ek uitkyk, was Trompie se hokkie reeds een bol vlamme wat die donker nag helder verlig het.” Sy het geskree vir hulp en Mieta het oor die spoorlyn gekom, maar dit was te laat. “Ons het die vlamme geblus. En daar in die donker, tussen die brandrommel, het ons die liggaam gesien. “Knielend, soos iemand wat besig was om uit die vlamme te probeer kruip,” sê Tarentaal. Die brandweer het eers later gekom omdat daar nie ’n brandweerwa in die dorp is nie en hy uit Ladismith – wat 60 km weg is – moes ry. ’n Plaaswerker sê: “Dís hoekom dit altyd te laat is.” Die plaaslike GPF het die familie te hulp gesnel en noodverligting verskaf.