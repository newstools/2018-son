’N MUNISIPALE beampte het na bewering vroegoggend poedelnaak in die koue Sutherland rondgedwaal. Die man het hom toe na bewering ontbloot aan ’n vroulike werker van die Universiteit van Kaapstad (UK). Dié was van Sondag tot Dinsdag saam met ’n span in die dorp om aan ’n projek te werk. Hoëkop Son verneem by ’n ingeligte die betrokke beampte, Ald­rick Hendricks, is die persoonlike assistent van die hoëkop Jannie Fortuin, munisipale bestuurder van die Karoo-Hoogland-munisipaliteit. Die universiteit het by die munisipaliteit gaan kla oor die voorval, wat by ’n gastehuis in Sutherland plaasgevind het. Volgens die ingeligte het die kaal man aan die vrou se kamerdeur geklop. Hy het darem nie verby die deur gevorder nie. Son verneem die universiteit is woedend oor die voorval. Elijah Moholola, die UK se woordvoerder, sê die werknemer is nie fisiek beseer nie, maar dit was vir haar traumaties. Moholola sê die UK beskou die saak as ernstig. “Die beweerde kwaaddoener is geïdentifiseer. Ons het aan sy werkgewer geskryf en gevra dat hy ondersoek word,” sê Moholola. Hy sê die universiteit sal voortgaan om die personeellid – wat maar redelik gerattle is – te ondersteun. Toe Son Hendricks vir sy kant van die storie vra, wou hy niks sê nie. Fortuin sê op sy beurt dis die eerste dat hy van so ’n storie hoor. Volgens hom het niemand nog na vore gekom en ’n klag aangemeld nie. “Ek weet niks van ’n kaallopery nie. “Hendricks het my by die projek in Sutherland verteenwoordig. “Ek ek het hom daarvoor toestemming gegee,” sê Fortuin. Hy sê as ’n klag aangemeld word, sal die regte prosedure gevolg word om dit op te volg. “Almal sal die kans kry om hulle kant van die storie te stel.”