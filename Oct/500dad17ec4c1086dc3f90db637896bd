DIE vermeende druglord en leier van die Dixie Boys en sy medebeskuldigdes se verhoor het gister in die Kaapse hooggeregshof begin. Fadwaan “Vet” Murphy staan saam met sy eks-vrou, Shafieka, en sy suster, Glenda Bird, Dominic Davidson, Leon Paulsen en Desmond Donovan Jacobs tereg op meer as 200 aanklagte. Dit sluit rampokkery, geldwassery en verskeie oortredings van die Wet op die Voorkoming van Ge­organiseerde Misdaad in. Die sestal se lawyers het gister op rekord bevestig dat hulle die verdagtes verteenwoordig. Adv. Ann Heeramun, die staatsaanklaer in die saak, het die hof vir uitstel gevra. “Ons is in dié stadium nog besig met om pleitooreenkomste te finaliseer.” Volgens haar sal dit môre afgehandel wees. Hofsaal 20, waar die groepie verskyn het, was stampvol van die groep se ondersteuners. Hulle inhegtenisneming kom nadat die polisie ver­lede jaar ’n klomp dwelms by ’n huis in Grassy Park gevind het. Murphy en sy vrou is toegekap, maar weer op borgtog vrygelaat. In Maart het die nasionale vervolgingsgesag se bate­beslagleggingseenheid toegeslaan op sy huise in Lentegeur en Parklands. Die lede het besittings met ’n geraamde waarde van R53 miljoen daar gekonfiskeer. Die eenheid wou ook op Murphy se karre beslag lê, maar het die rygoed nie gevind nie. Die saak is weer môre in die hooggeregshof.