OP DIE ouderdom van 66 hou ’n professionele bodybuilder van die Baai duim vas dat hy gekies word vir die wêreldkampioenskap volgende maand in Spanje. Daniel January – ’n wedergebore Christen van Algoapark –trek dalk al diep in die sestig, maar hy het nog lank nie gaan lê nie. Dié oupa van 12 kleinkinders het deur die jare sowat 20 OP- en nasionale titels ingeryg in karate en bodybuilding. Volgens January het die oefengogga hom reeds op 14-jarige ouderdom gebyt toe hy nog in Schauderville gewoon het. January sê nadat hy sy eerste byeenkoms saam met Robin Jacobs – ’n bokser van Schauderville wat in daardie stadium 70 jaar oud was – gaan kyk het, het hy homself reeds as ’n champion gesien. Hy het op daardie jeugdige ouderdom by die Bodybuilding Federation­ in Port Elizabeth aangesluit. Volgens January was Jacobs sy rolmodel. January sê hy het grootgeword in ’n gemeenskap waar daar baie drankmisbruik was. Volgens hom het hy net op ’n dag besluit hy gaan beslis nie so lewe nie. Sedert 1973 behoort hy aan die Eastern­ Province­ Natural­ Bodybuilding­ Association­. Volgens hom het sy intense belangstelling in liggaamsbou daartoe gelei dat hy in 2011 ’n groot deel van sy huis in ’n gym omskep het. Deesdae is sy gym elders in Algoapark. Vasgevang Volgens January wil hy deur middel van sy gym verandering bring in die gemeenskap. “So baie laities is vasgevang­ in drugs en lei ’n sondige lewe. “Ek wil ’n change bring in die gemeenskap.” Volgens hom het hy juis die gym begin om hulle van die strate af te hou. Hy sê dit is vir hom amazing hoe die belangstelling­ in bodybuilding­ onder veral jong hoërskoolseuns groei. January wil deur middel van sy gym ook die jong manne na die Here lei. “Ek wil nie net ’n change­ in die body nie, maar ook in hul lifestyle, meebring.” Volgens January word die span vir die wêreldbyeenkoms bekend gemaak sodra die uitslae van bloedtoetse uitgereik is. Hy sê hy gaan bodybuilding doen tot die dag dat hy sy oë finaal toemaak.