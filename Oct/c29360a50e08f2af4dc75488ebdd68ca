DIE Proteas se kolwe is nou behoorlik geolie. Suid-Afrika se krieketkamp is vol selfvertroue oor sy kolfwerk nadat daar ’n paar maande gelede nog vrae oor die nuwe plan in die korter weergawes van die spel was. Gunstige kolftoestande word vir vandag in Benoni voorspel en die Proteas is reg om die lopies in die derde en laaste T20-stryd te laat rol. Met Zimbabwe se besoek het die blaaie tot dusver nie vir ’n lopiefees gesorg nie. Die Proteas se kaptein, Faf du Plessis, meen die kolwers het in elke wedstryd ál hoe beter gevaar deur by die toestande aan te pas. Suid-Afrika het die eendaagse reeks maklik met 3-0 gewen en behoort die T20-reeks met dieselfde telling te beklink. Du Plessis het gesê die laaste sege – met ses paaltjies Vrydag in Potchefstroom – was die Proteas se beste van die vyf oorwinnings. “Die oneweredige wip van die blad het houespel moeilik gemaak, maar die kolwers het aangepas. “Met die oog op die Wêreldbekerspan is daar sewe, agt kolwers in die mix, wat ’n goeie ding is. “Ál wat nóú kortkom, is dat ons as ’n eenheid meer moet saam kolf,” het Du Plessis verduidelik. Hy het aangedui dit kan met November se besoek aan Australië gebeur dat die uitsoek-kolwers gereeld ingespan sal word. Benut “In die laaste stryd teen Zimbabwe sal ons egter weer veranderings maak en spelers kans gee om te wys wat hulle kan doen.” Du Plessis speel nie vandag nie. Dit beteken die kolwers Gihahn Cloete en Christiaan Jonker word ingespan. Dane Paterson en Robbie Frylinck het in Potch hulle eerste kans in die reeks met goeie boulwerk benut en kan daarop voortbou. Begintyd: 14:30. TV: DStv se 202 en SABC3.