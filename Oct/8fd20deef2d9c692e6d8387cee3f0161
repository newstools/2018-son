DIE minister van finansies, Nhlanhla Nene, het pres. Cyril Ramaphosa oor die foon gevra om hom uit sy pos te haal. Of sy bedanking aanvaar gaan word, bly ’n ope vraag. Maar in die lig van Nene se getuienis oor sy verbintenis met en kuiertjies aan huis van die omstrede Ajay Gupta lyk dinge nie rooskleurig vir hom nie. Ramaphosa het in sy staatsrede op 16 Februarie belowe om korrupsie uit te roei. Die EFF het die prez in ’n ope brief op Twitter aangeraai om Nene dadelik te pos om geloofwaardigheid te behou. Nene het voor die Zondo-kommissie getuig dit was ’n “swak besluit” om Gupta in Saxonwold te gaan ontmoet. Bespiegeling oor Nene se toekoms het klaar die rand skerp laat tuimel tot amper R15 vir ’n dollar. – News24