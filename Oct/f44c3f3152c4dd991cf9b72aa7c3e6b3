ASHWELL Prince probeer hard om die kollig effe van sy span af te skuif. Dit is beslis ’n moeilike taak vir dié breier wat aan die stuur staan van ’n Cape Cobra-krieketspan wat tans baie goeie krieket speel. Die Cobras ry tans die kruin van die meerdaagse golf en spog met drie seges bo-aan die punteleer in die reeks. Die Wes-Kaapse streekspan kom van vandag op Nuweland teen die Dolphins te staan. Met die sukses wat die naatbouler Tladi Bokako ná net drie wedstryde vir die Cobras behaal het, maak dit Prince se taak nog moeiliker. Daar is geen twyfel dat Prince ’n reuse-rol in Bokako se opgang het nie. Bokako, wat in Motherwell gebore is, het tot verlede seisoen vir die Oostelike Provinsie gespeel. Hy is tot dusver een van Prince se blink juwele wat beslis binnekort die aandag van die land se keurders sal trek. Bokako het in drie wedstryde 16 paaltjie platgetrek teen ’n gemiddelde van 22.06. Beuran Hendricks van die Lions is in die eerste plek met 18. Bokako se spanmaat Dane Paterson is in die vierde plek met 14 paaltjies. “Dit is nog vroeë dae in die kompetisie en ek is baie in my noppies met die oorwinnings. “As jy gaan kyk, die Lions het tot dusver twee van hulle drie wedstryde gewen. So, hulle is ook in die wedloop. “Dit is waarom ek elke wedstryd op sy eie aanpak en nie te veel op ander goed konsentreer nie,” sê Prince. Die Kapenaars staan stewig bo-aan die punteleer met 75.52. Dit is 21.54 punte meer as die Lions (53.98), wat die tweede plek volstaan. Die Warriors is in die derde plek. Die Dolphins is egter reg onder aan die punteleer. Prince sê dit is goed om in dié stadium van die reeks stewig te staan. “Elke wedstryd is moeilik, en ek dink nie daar is maklike teenstanders in die reeks nie,” het Prince bygevoeg.