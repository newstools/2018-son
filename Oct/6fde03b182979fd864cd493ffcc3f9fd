‘WIE besluit wat die regte grootte is? Ons is almal unique en my size matter nie.” Só vertel Candice Manuel (30) van Portlands, Mitchells Plain. “Ek het nooit gedink ek sal op ’n internasionale verhoog model nie omdat in die gemeenskap waarin ek grootgeword het, het mense dikwels vertel ons sal nie ons drome behaal nie weens ons omstandighede.” Manuel sê daai woorde het eintlik haar gemotiveer om beter in die lewe te doen, om meer te wees as net ’n meisie van die Plain. Manuel het al van kleins af ge-model en baie goed gevaar in haar tienerjare toe sy nog ’n fyn, maer meisie was. Toe sy 21 word, het sy gestop omdat sy as te groot vir die bedryf beskou is. “Ek het gestop en gedink ek sal nooit weer op ’n verhoog model nie, nie met die size wat ek is nie. “Maar jare later besef ek die lyf wat ek het, is myne. Ek moet dit aanvaar en embrace,” sê sy. Met die nuwe confidence in haarself het Manuel gou naam gemaak. “Ek het vroeër dié jaar by ’n modeling agency aangesluit as ’n plus-size model.” En gister was sy een van ’n paar uitgesoekte pluz-size modelle wat aan die African Fashion International-vertoning in Johannesburg deelgeneem het. “Ek is baie opgewonde, nie net omdat ek op ’n internasionale verhoog is nie, maar omdat my ma, Letitia van Eden, my op die verhoog sal sien. “Sy is een van my groot inspirasies en ek is dankbaar vir haar ondersteuning,” sê sy. Manuel glo dat die ontwerper Bridget Pickering van die Ruff Tung Label wat haar gevra het om aan die vertoning deel te neem, net soos sy ook ’n bold statement oor plus-size modelle wil maak. “Ek dink dit is tyd dat ons as vroue bymekaar kom en sê dat ons size nie ’n faktor is in wat ons kan of nie kan doen nie. “Ons is steeds vroue, maar met sexy curves,” sê sy. Intussen sal Manuel aanhou vroue aanmoedig deur haar Embrace Your Curves-veldtog, wat sy twee jaar gelede begin het. “Daar is soveel wat ons van mekaar kan leer. “En ek wil hê vroue moet hulle liggaam liefhê en nie toelaat dat hulle size hulle stop nie.”