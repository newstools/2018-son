’N SEUN­ van die JS Klopper Primêre­ Skool behave glo soos ’n klein terroris. Die skool se dissiplinêre koördineerder, Ruth Schrikker, kan getuig watter kopseer die gr. 6-seun vir die skool is. Volgens Schrikker stap sy ’n pad saam met die seun vandat hy begin skoolgaan het. Schrikker vertel die seun was wel betrokke by die seksaanval op ’n 10-jarige meisie waaroor Son onlangs berig het. Sy vertel: “Hy is die een wat haar hemp oopgemaak het. “Hy het ook haar mond oopgehou sodat een van die ander seuns in haar mond kon spoeg. “Hy het ook aan die meisie se borste gevoel.” Schrikker sê die meisie was erg getraumatiseerd toe sy haar aantref. Sy verduidelik: “Daai kind se pantyhose was uitmekaar geskeur. “Sy en haar ma huil nog steeds oor wat met haar gebeur het.” Hoewel die seun se ma sê hy is geskors tydens ’n dissiplinêre verhoor, ontken Schrikker dit. Sy sê toe die seun tydens die verhoor al op die onnies geskel het, het sy aanbeveel dat hy geskors word. Volgens haar het sy toe aan die hoof gesê hy moet geskors word. “Ek het dit aanbeveel, maar ons het nie die reg om dit te doen nie. “Die seun se ma het self gekies om hom uit die skool te hou. “Die ander vier seuns wat betrokke was, is wel by die skool.” Schrikker sê die seun, wat aan aggressiewe ADHD ly, word ook gereeld positief vir dagga getoets. “Ons het geen beheer oor daardie kind nie, al doen ons wat. “Sy ma sê hy het een aand so aangegaan met haar vir ’n R30 om ’n gun te koop. “Hy beweeg saam met bendes. “Naweke is hy die een wat in Clarke Estate met ’n gun rondhardloop.” Die seun se ma het teenoor Son erken haar kind rook dagga. Sy sê Schrikker viktimiseer haar kind en dat sy hom nie wil help, soos wat sy voorgee, nie. Die ma sê sy is besig om hulp vir haar kind te kry.