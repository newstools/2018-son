VANDAG se onnies moenie net hare op hulle tande hê nie, maar ook tande van staal hê. Vrees vir kinders vir wie hulle suppose is om onderrig te gee en voor te berei vir die grootmens­wêreld daar buite. Die onlangse lem-dood van ’n onnie in Noordwes het skokgolwe deur die land gestuur en baie laat wonder hoe veilig onderwysers werklik by skole is. Daar was ook sowat ’n week gelede die geval van ’n onnie van Hoërskool Manenberg wat ’n leerder gesteek het. Dit was glo omdat die leerder die onnie eerste met ’n pen gesteek het. Respek Maar as ’n mens na die frustrasies van onnies luister, kom jy agter skool is lankal nie meer ’n walk in the park nie. Peter September is al 16 jaar ’n opvoeder by ’n laerskool in Kleinvlei, Eersterivier. September sê die kinders van vandag het geen respek vir onderwysers nie en luister nie na hulle nie. “Die leerders is ’n refleksie van die gemeenskap waarin daai skool geleë is en alle probleme binne ’n gemeenskap kom skool toe. “Leerders vloek en praat allerhande lelike tale, nes in die gemeenskap. Op laerskool word kinders al positief getoets vir dwelms soos dagga en tik. “Dié kinders is dan boelies en ontwrig klasse so dat geen onderrig kan plaasvind nie. ’n Paar jaar gelede het ons op laerskool ’n hele paar swangerskappe onder leerders gehad,” sê hy. Mister M, ’n onderwyser met meer as 30 jaar ervaring, moes inderhaas padgee uit die bendegeteisterde gebied waar hy skoolgehou het. Dis ná hy leerders in sy klas wou dissiplineer. Maar hulle was nie impressed nie en hulle gangster buddies het Mister M voorgekeer en gesê hy moet sy voete nie weer daar sit nie. “Dit vat erg aan ’n man. Ek moes maande wag vir ’n verplasing na ’n ander skool. “Jou hande is afgekap, want jy kan eenvoudig niks aan sulke kinders sê nie,” sê hy.