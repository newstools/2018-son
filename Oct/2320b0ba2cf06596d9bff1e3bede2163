DIE cops het onlangs tydens Operasie Phakisa op ’n onwettige diamantdelwery in Namakwaland toegeslaan. Kapt. Dimakatso Moloi, polisiewoordvoerder, sê die departement van minerale hulpbronne, binnelandse sake, landbou, bosbou en visserye, omgewing- en natuurbewaring, asook Sanparke het die bloues bygestaan. Boetes Die Namakwalandse kusstreke sluit in Kleinsee, Alexanderbaai, Port Nolloth en Hondeklipbaai. Die drie dae lange operasie is daarop gemik om onwettige aksies teen mariene lewe en wilde spesies, asook delwery te bekamp. “Ongeveer 69 sakke diamant-gruis is gekonfiskeer en boetes van R3 700 vir ander oortredings is uitgereik. Ook is ’n man sonder ’n wettige paspoort gearresteer omdat hy die Immigrasiewet oortree het,” sê Moloi. Intussen het Sammy Claassen van die Khoisan Defiance Campaign die gebied besoek. Hy het hom sterk uitgespreek teen die ANC-regering wat Namakwalandse delwers so afskeep. “Die Noord-Kaap se ANC-regering het bruin mense van die gebied gefaal. Dit was hartverskeurend om te sien hoedat ou manne en vroue in die donkerte grawe na diamante. “Van hulle gebruik speelgoed flitsliggies en werk onder moei­like omstandighede vir ’n broodjie op die tafel,” sê hy. Hy sê verder hy gaan hierdie mense ondersteun. Hy verklaar die ryk diamantgebiede oop vir plaaslike inwoners om voordeel uit veral diamante te trek. Kapt. Paul Swartbooi, voorsitter van die delwerskomitee, sê die adjunkminister van minerale hulpbronne, Godfrey Oliphant, moet toesien dat plaaslike inwoners diamantlisensies ontvang. Oliphant was nie vir kommentaar beskikbaar nie. Intussen gaan die delwery onverpoos voort al het twee mans onlangs by Kleinsee gesterf. Los grond het glo bo-op hulle ingeval.