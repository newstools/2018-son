MICHAEL Cheika se job as afrigter van die Australiese rugbyspan is straks weer veilig ná gisteroggend se oorwinning met 45-34 oor Argentinië. Cheika het voor die wedstryd in Salta belowe sy Wallabies gaan die Poemas klop. Ná die eerste helfte het dit glad nie gelyk of dié belofte sou realiseer nie. Die Poemas het gemaklik met 31-7 voorgeloop toe die rustydfluitjie blaas. Wat ook al Cheika in die kleedkamer vir sy spelers gesê het, het gewerk. Die Wallabies het hierna beheer oor die kragmeting oorgeneem. Dié oorwinning verseker ook die Wallabies vermy die laaste plek en die houtlepel in die jaar se Rugby Championship. Cheika het gesê sy tirade in die kleedkamer het beslis tot die regruk op die veld gelei. “Ek kan dit nie in die openbaar oorvertel nie, het Cheika gesê. “Die game is persoonlik. Alles moet ’n persoonlike betekenis hê.” Hy sê die Aussies moes dit persoonlik maak, want in die eerste helfte was daar niks daarvan te sien nie. “Toe die manne daardie persoonlike betekenis vind, het hulle sommer baie beter begin speel.” Dis die Aussies se derde oorwinning van die seisoen en hulle sal ’n bietjie selfvertroue daaruit put voordat hulle oor twee weke in Jokohama, Japan, teen die All Blacks te staan kom. Die Aussies toer ná die All Black-toets na Europa vir toetse teen Wallis (11 November), Italië (18 November) en Engeland (25 November).