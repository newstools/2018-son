BENNI McCarthy, afrigter van Cape Town City, gaan sy big guns nader trek om lewe in hulle Premierliga-veldtog te blaas. City, wat met ses punte in die 14de plek lê, pak Maritzburg United (13de) vandag in ’n Premierliga-stryd in die Harry Gwala-stadion. City is desperaat om weer op die wenpad te kom in die liga. Die Kapenaars se enigste sege was in hulle openingswedstryd op 4 Augustus. Dis toe hulle SuperSport United met 2-0 in die Kaap geklop het. Verower Maritzburg se vyandige tuisveld gaan beslis nie ’n maklike venue wees vir McCarthy-hulle om ’n ommeswaai in die PSL te bewerkstellig nie. Boonop is City, wat Saterdag die MTN8-titel in Durban verower het, Dinsdag hard terug aarde toe gebring. Dis toe Gavin Hunt, afrigter, se Wits-span City met 2-0 gestuit het. McCarthy het in dié stryd ook vele veranderinge aan sy span aangebring – ’n besluit wat lelik gebackfire het toe hy van sy tweedekeuse-spelers teen die Clever Boys wou speelkans gee. McCarthy het geskimp dat sleutelspelers wat in die final gespeel het, soos Roland Putsche, die kaptein Thamsanqa Mkhize, Ayanda Patosi en ander, beslis in aanmerking sal kom om vandag teen die Team of Choice ingespan te word. Die Bafana Bafana-rekorddoelskieter is gretig om sake reg te stel wat hulle brood-en-botter-verpligtinge betref. “Miskien moet ek die roete gaan om ’n professionele mind power persoon te kry wat sielkundig kan help om sekere dinge te hanteer. “Ek kan nie verstaan hoe jy van só ’n high perfor­m­ance kan gaan tot niks nie. “Ek moet egter ook na myself in die spieël kyk. “Ek was seker naïef om te dink dat ek die groep kan verander en net verwag die (nuwe) spelers sal net gou aan-switch.” McCarthy meen hy het ’n reality check gekry, maar sy job is nou veel makliker wat die samestelling van sy span betref. “Sekere tye het ek ge­worry, want op die oefenveld is almal on fire en ongelooflik. Jy hoop eintlik sekere spelers raak siek, maar ek weet nou wie my sterkste 11 is. Dis ’n skande, maar die waarheid, want sekere levels is net te hoog vir ’n paar spelers.”