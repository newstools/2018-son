SEKERE spelers lyk goed en kan net op die oefenveld perform. Wat sake op die speelveld betref – waar dit regtig saak maak en waar dit tel – skiet hulle te kort. Dis presies wat sekere van Cape Town City se spelers in Dinsdag se Telkom Cup-nederlaag teen AmaZulu bewys het. Ná ’n decent eerste helfte kon hulle nie die pyp rook nie. City het dié stryd in die King Zwelithini-sta­dion met 0-2 verloor. Steek Spelers soos Mpho Matsi, Allan Kateregga en Kwanda Mngonyama, wat maar min speelkans gekry het, kon dit weer nie met albei hande aangryp nie. Inteendeel, hulle het Benni McCarthy, die afrigter, lelik in die steek gelaat. Dis ook nie die eerste keer dié seisoen nie. McCarthy sal in die toekoms sy rug op dié spelers moet draai en hou by sy staatmakers. McCarthy is as gevolg van beserings en skorsings onder eerstekeuse-­spelers in sleutelposisies – soos Taariq Fielies en Roland Putsche – genoodsaak om skuiwe in sy span te maak. Dit kan ’n bedekte seën wees dat City nou uit die Telkombeker-kompetisie uitgeskakel is. Dit kan nou selfs in die Kapenaars se guns tel. McCarthy-hulle kan vergoed deur hulle ligaveldtog rigting te gee wanneer hulle AmaZulu Saterdag in ’n ligastryd in die Kaap pak.