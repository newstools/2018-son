DRAMA, drama en nogmaals drama. Niemand kon in hulle wildste drome voor gister se Curriebeker-semi voorspel het wat in gister se epiese rugbystryd voor sowat 18 000 excited toeskouers op Nuweland aanskou is nie. Die Westelike Provinsie was uiteindelik met 35-32 baas nadat die spel ná 80 minute se speeltyd met 32-32 gelykop geëindig het. ’n Strafdoel in die tweede helfte van ekstra-tyd deur SP Marais, WP vleuel, het uiteindelik die rillerstryd beslis. John Dobson (breier) se span het laas week in gure weersomstandighede op Loftus Versfeld in Pretoria vier keer agter die Bulle se doellyn gaan kuier en ’n bonuspunt-sege ná net 40 minute se spel verdien. Skopstewel Maar gister, toe dit regtig saak gemaak het, kon die Kapenaars nie voor halftyd, in ideale toestande, ’n enkele drie aanteken nie. Dit was net SP Marais se skop­stewel wat die Kapenaars in die game gehou het. Die tuisspan het gesukkel om sy gevaarlike agterlyn aan die gang te kry en hy kon nie sy ritme vind nie. Die Bulle het elke keer vinnig op die verdediging opgeskiet om die Kapenaars heeltyd onder druk te plaas. Hulle was egter elke keer vir onkantspel betrap en gestraf. Dit het tot die meeste van die WP se punte in die eerste helfte gelei. Pote Human (afrigter) se span het gister beter as laas week in die vaste fasette, veral in die skrums, gevaar. Die tuisspan se foute is uitgebuit wat tot vier drieë vir die besoekers gelei het. Die verdedigende kampioen het uiteindelik in die tweede helfte vlamgevat. Chris van Zyl (kaptein) se span het teruggeveg met twee deurslaggewende drieë van sy eie deur Marais en die plaasvervanger-skrumskakel, Paul de Wet. Die Bulle het egter die game op skouspelagtige wyse in die doodsnikke met 32-32 gelykop gemaak. Libbok, losskakel van die Bulle, het met die moeilike doelskop misluk wat die game kon gewen het. Die manne moes dus sake in ekstra tyd uitspook om die stryd te beslis. WP – drieë: SP Marais, Paul de Wet; doelskoppe: Marais (2); strafdoel: Marais (7); BLOU BULLE – drieë: Ruan Steenkamp, Duncan Matthews, Manie Libbok, Dylan Sage; doelskoppe: Libbok (3); strafdoele: Libbok (2).