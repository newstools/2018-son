‘N 24-JARIGE vrou van Ocean View is gearresteer ná sy met te veel dagga in haar besit betrap is. Kapt. FC van Wyk, polisiewoordvoerder, sê die hoeveelheid dagga wat die vrou in haar woning gehad het, is meer as wat wettiglik toegelaat word vir persoonlike gebruik. Dié arrestasie kom nadat die konstitusionele hof verlede maand beslis het dat dagga vir privaatgebruik gekweek en gerook kan word. Die hof het ook bygesê dat die hoeveelheid dagga wat ‘n persoon in sy besit mag hê deur die polisie bepaal moet word. Van Wyk sê polisielede het twee 20 liter containers vol dagga in die vrou se huis gekry. Die dagga het 4,8kg geweeg en het ‘n geraamde straatwaarde van R4800. ‘n Klag van die handel in dagga is teen haar gelê.