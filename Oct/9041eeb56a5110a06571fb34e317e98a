“MY GOD is ’n God van nuwe dinge.” So vertel die Grammy-genomineerde gospel-kunstenaar en regisseur Neville D van sy nuwe album, Nuwe Dinge, wat vandag uitgereik word. Op dié album vier hy sy herkoms. Dit laat hom dink aan sy ma se woorde dat jy geen verskoning het om nie jou drome te bewaarheid nie. “Ek het al soveel redes gehad om tou op te gooi, maar my oorlede ma, Rhoda Diedericks, se aansporing sal ek nooit vergeet nie. Dit sal my altyd bybly.” Hy vertel dit was moeilik om koortjies te kies vir die album, want mens kan net soveel liedere opsit. Neville voeg by hy was by ’n begrafnis in Olifantshoek toe die dominee sê: “God is ’n God van nuwe dinge, want selfs in die dood kan jy oorwin...” Op die album is daar koortjies soos “Vol Lof en Dankbaarheid” saam met Gerald Maarman en Jesme Swartz. Dan is daar die nuwe lied “Op ’n Ander Manier” saam met die gospelkunstenaar Patrick­ Duncan en “Nuwe­ Dinge”, wat Neville self geskryf het. Neville gaan op toer – hy is op 26 Oktober in Mosselbaai, op 27 Oktober in Plettenbergbaai en op 28 Oktober in Humansdorp. Kry julle gereed vir lekker juig en jubel. Gewone kaartjies kos R100. Daar is ook R250-kaartjies (CD en reserved sitplek ingesluit). Vir meer inligting, stuur ’n e-pos na bookings@nevilled­.co.za.