DIE twee blitsboulers Tladi Bokako en Dane Paterson het gister op Nuweland die kolwers van die Knights omtrent gepeper. Bokako, een van drie spelers wat hulle debuut vir die krieketspan van die Cape Cobras­ gemaak het, het 3/51 geneem op die eerste dag van die meerdaagse wedstryd. Die 25-jarige Bokako, David Bedingham (kolwer) en Janneman Malan (kolwer) is deur die Cobra-breier, Ashwell Prince­, nader getrek. Die tuisspan se kaptein, Dane Piedt, het besluit om die Vrystaatse besoekers te laat kolf in die eerste meerdaagse wedstryd van die nuwe­ seisoen. Die naatbouler Rory Kleinveldt (3/56) het die boulaanval geopen. Maar dit was Paterson wat met sy derde aflewering Thabang Mokoena van die Knights been voor paaltjie betrap het. Paterson (3/67) het toe weer toegeslaan – dié keer in die vierde beurt toe hy Luthando Mnyanda op soortgelyke wyse kleedkamer toegestuur het. Bokako het sy stempel in die 47ste beurt afgedruk toe hy twee paaltjies laat kantel het. Maar dit was die besoekers se kaptein, Pite van Biljon, wat met (100) (16 x 4, 2 x 6) vasgeskop en ’n puik honderdtal gekry het. Die besoekers is egter kort ná 17:00 vir 279 lopies uitgeboul. Die Malan-broers Janneman (6) en Pieter (6) sal vandag die Cobras se eerste beurt op 12 lopies kom voortsit.