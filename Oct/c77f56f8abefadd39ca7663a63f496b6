MET nóg ’n vyfster-vertoning kan Robert du Preez dalk die Bokke se jaareindtoer as binne­senter haal. Dít was die naweek die reaksie van kenners nadat Du Preez teen Griekwas in Kimberley uitstekend in die nr. 12-trui gevaar het. Dis nadat Curwin Bosch teruggeskuif is losskakel toe. Du Preez was nie net giftig op die aanval nie, hy het ook groot indruk gemaak met sy goeie hanteerwerk en balverspreiding. Saterdag in Durban kom Du Preez en sy spanmaats teen die Leeus te staan. Met Suid-Afrika tans dun aan vaardige senters, kan Du Preez dalk net by die agterdeur inglip as hy weer indruk maak. Daar is dus vir hom baie meer op die spel as net ’n plek in die Curriebeker-eindstryd. Dieselfde geld Bosch, wat die afgelope jaar stief behandel is. Hy is sonder twyfel ’n ster van die toekoms en die jaareindtoer is net die regte geleentheid om hom gewoond te maak aan die internasionale verhoog. Die vergete Springbok-vleuel Courtnall Skosan sal ook die Bok-afrigter Rassie Erasmus aan sy vermoëns wil herinner.