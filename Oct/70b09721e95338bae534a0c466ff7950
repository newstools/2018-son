HAAI, Sonlanders! Saartjie is saam met oumiesies Willemse se seun, Don-Juan, by die koffiekroeg toe die ouetehuis se sekkie hulle bel en sê daar is groot fout. By Huis Hollywoodjare gekom, word Saartjie meegedeel oumiesies is dood en ’n vreemde kussing was op haar bed. Misdaad word vermoed, maar ewe skielik is daar geen sien van Don-Juan nie. En die vreemde kussing wat op die ou antie se bed was, is dan ook weg. Nou wat kine dan nou? Geniet hoofstuk 5 van ELDRIDGE JASON se verhaal Saartjie. SAARTJIE sit in Huis Hollywoodjare se kafeteria toe matrone Meyer ingewaggel kom. “Ek het ’n paar appels met jou te skil,” sê matrone Meyer van ver af. Haar stem klink soos donderweer in die leë kafeteria. “Met my?” vra Saartjie. “Wat het ék gemaak?” Matrone Meyer se wange is bloedrooi toe sy voor Saartjie tot stilstand kom. Die sweet maak pêrel-halssnoere op haar voorkop. Haar asem jaag asof sy in ’n wedloop met Usain Bolt was. Matrone Meyer haal die grootste sakdoeke uit wat Saartjie in haar lewe gesien het en vee die sweet van haar voorkop af. “Jy laat my baie hard werk,” sê sy beskuldigend aan Saartjie. “Kan jy imagine die klomp papierwerk waarmee ek nou sit?” Saartjie ruk haar op. “Dis mos nie mý skuld dat oumiesies Willemse dood is nie. Sy was immers al ’n ou vrou.” “Moenie jou kom staan en opruk vir my nie, young lady!” sis matrone Meyer. “Oumiesies Willemse is glad nie dood aan natuur­like oorsake nie. Die polisie vermoed dat sy vermoo–” Saartjie trek haar asem skerp in. “Hulle dink sy is vermoor,” stoom Matrone voort. “En jy was die laaste een wat haar lewend gesien het voordat Lizelle op haar lyk afgekom het.” “Ek het my shift klaargewerk en na ’n koffiekroeg gegaan, maar ek was nié die laaste een wat haar lewend gesien het nie,” sê Saartjie. “O, ja?” vra Matrone uitdagend. “Wie was dan laas by haar?” “Haar seun,” antwoord Saartjie. “Don-Juan Willemse.” Matrone Meyer staar Saartjie nou geskok aan en bars dan uit van die lag. “Hierdie is ernstige dinge,” sê die matrone. “En dan kom jy op met súlke liegstories? “Van wanneer af het oumiesies Willemse ’n seun gehad? En boonop een met so ’n belaglike naam?” Saartjie skuif haar stoel agteruit en staan op. “Wil Matrone dan nou sê ek lieg?” Sy bewe van woede. “Jy sê so,” sê matrone Meyer min gespin. “En van wat ek nou kan sien, het jy heelwat van ’n temper. “Oumiesies Willemse was nie ’n maklike mens om mee te werk nie, ons almal weet dit. “Maar jy is nog nuut in die bedryf. Wie weet, dalk het jy gesnêp en toe gryp jy ’n kussing en –” “Nee!” val Saartjie haar baas in die rede. “Ek sal nooit so iets doen nie. Moord? “Dink Matrone dan ek is ’n monster? Ek hou daarvan om met die ou mense te werk, dis hoekom ek hier is. “Ja, oumiesies Willemse was ’n pyn in die dinges, maar vir geen, géén oomblik het ek al ooit daaraan gedink om haar iets aan te doen nie.” Matrone Meyer lyk onbeïndruk. “Spaar maar jou tranedal vir die polisie,” sê sy koud. “Hulle wag vir jou in my kantoor. “Hierdie is ’n klein dorp en die skinderstories gaan weer soos ’n veldbrand versprei. Ek stel jou sommer nou in kennis dat jy hangende ’n ondersoek geskors is. “Met pay, natuurlik. Jy en jou imaginary friend, Don-Juan.” Voordat Saartjie iets kan sê, draai die matrone om en stap uit by die kafeteria. Saartjie volg haar met ’n seer hart. Sy voel die trane in haar oë brand. Oumiesies Willemse is vermoor, dink sy geskok. En niemand blyk te weet van haar seun nie. Wat gaan dan nou hier aan? Sy het haar mos nie verbeel oor die sexy Don-Juan Willemse nie. Sy frons. Wat het van Don-Juan geword? Ulrich Stuurman, die konstabel wat oumiesies Willemse se deur bewaak het, het hom nie gesien nie. Sy ken Ulrich al van skooldae af en sy wat Saartjie is, weet Ulrich sal nie vir haar lieg nie. En die vreemde bedkussing wat Lizelle gewaar het, is ook miss­ing. Wat gaan aan? By matrone Meyer se kantoor gekom, klop sy versigtig aan die deur. “Binne!” bulder matrone op haar gewone, bombastiese manier. Saartjie gaan die vertrek binne en verkyk haar soos gewoonlik aan die vrag foto’s wat in matrone Meyer se kantoor hang. Daar is ’n foto van Matrone voor Tafelberg waar Tafelberg kwalik sigbaar is, ’n foto van haar by GrandWest waar die slot-masjiene net-net visible is … Matrone Meyer staan die foto’s vol. In haar jong dae moes sy seker die een gewees het wat die jol vol gemaak het, dink Saartjie wrang. Dan merk sy die bleskopman op wat in ’n hoek in Matrone se kantoor sit. Sy skrik toe sy besef dié man beskou haar al geruime tyd. “Dít is speurder-kaptein Bles Faber,” stel Matrone hom voor. Saartjie moet hard daarteen veg om nie aan die giggel te raak nie. Wat ’n gepaste naam, dink sy. Poliesman Bles knik net in haar rigting. Matrone beveel Saartjie om ’n stoel in te neem. Polisieman Bles haal ’n Parker-pen en notaboek uit. “Ek verstaan jy was die laaste een wat die slagoffer lewend gesien het?” vra hy sonder om van sy notaboek af op te kyk. Voordat Saartjie enigiets kan sê, gaan hy voort. “Ons moet natuurlik op die uitslag van ’n nadoodse ondersoek wag, maar alles dui voorlopig op ’n misdaad. “Waar was u tussen vier en ses vanmiddag?” “Dis maklik,” antwoord Saartjie so kalm moontlik. “Ek het so voor vyf my skof klaargemaak en is toe na die Destiny-koffiekroeg wat nie ver van hier af is nie.” “Moes jy nie eers vyfuur uitgeklok het nie?” chime Matrone in. Saartjie antwoord nie. Niemand hier klok op tyd uit nie. En daar was dan voorheen geen issues daaroor nie. “Het u iemand daar ontmoet?” vra poliesman Bles, oë weer vasgenael op sy notaboek. “Ja,” antwoord Saartjie. “Oumiesies Willemse se seun, Don-Juan. “Sy het my nog aan hom voorgestel en hy het my genooi vir koffie om dankie te sê vir die way hoe ek so mooi na sy ma gekyk het.” Polisieman Bles kyk vir die eerste keer Saartjie in die oë. “Dis interessant,” sê hy. “Baie interessant. “Die slagoffer was ’n oujongnooi. Nie eens haar kraaie het kinders gehad nie ...”