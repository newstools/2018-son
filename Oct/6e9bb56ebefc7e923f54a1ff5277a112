DIE vyf Kaapse raads­lede wat Vrydag uit die DA bedank het, eis nou ’n verskoning van die party se leier, Mmusi Maimane. Son het Vrydag berig Shaun August, Suzette Little, Siyabulela Mamkeli, Thulani Stemela en Greg Bernado het ook uit die Stad Kaapstad bedank. Hulle het gister volgehou rassisme in die party is die oorsaak van hulle vertrek. August het verder gesê Maimane moet aan hulle verskoning vra oor aantygings wat hy glo teen hulle gemaak het dat hulle in die verslag van die regsfirma Bowmans by wanbestuur in die Stad betrek word. Hy, Little, Ste­mela, Mamkeli en Bernado sê in ’n gesament­like verklaring Maimane lieg omdat geen van hulle name in die verslag genoem word nie. Hulle beweer dis duidelik dat die DA ’n smeerveldtog teen hulle voer. Die verklaring lui verder: “Dis verbasend aangesien die DA gesê het ons vertrek uit die party het geen impak op hom nie. “Dis duidelik dat die DA die mag van sy geld en die media gebruik om ons te vernietig. “Ons as die werklose raadslede moet nou die Dawid wees wat teen Goliat se afknouery opstaan.” Die vyf raadslede het hulle lawyers instruksies gegee om aan Maimane te skryf en te eis dat hy sy uitlatings onttrek. Die lawyers-brief wat Son gesien het, gee Maimane kans tot vandag 18:00 om verskoning te vra.