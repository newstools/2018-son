JY MOET weet ons sit dieper in die bollie van ontkenning as ’n poster ons meer ontstel as die daad self. Een van die plakkate by Philisa Abafazi Bethu se National Shutdown het gesê dis hoog tyd dat vroue se vaginas gered word (Save our p*****s). Dalk was die bewoording vir sommige kru, maar dit het die noodkreet onteenseglik raak opgesom. Soos Iyanla Vanzant van Fix My Life sê: “Call a thing a thing.” Ons kan lank nie meer ontken dat vroue en kinders se lywe moordtonele is nie. Mooi korrekte woordjies gaan die aanslae se severity en brutaliteit nie versag nie. Daar sal altyd mense wees wat wil dwars trek en die aandag van die saak wil aflei. Soos diegene wat ’n big deal maak oor die ras van die man wat die sewejarige meisie in die Dros-restaurant in Pretoria verkrag het. Ja, ons erken dat daar ’n persepsie bestaan verkragters is swart, tikkoppe is bruin, wittes doen witboordjiemisdaad, Nigeriërs is dit, Chinese doen dat… Dis mos gerieflik om etikette om als te plaas. Dit maak die komplekse wêreld ’n bietjie sinvol en draaglik vir sommige, maar dis oorvereenvoudigde logika. As jy dit logic kan noem. Crime is crime. Ons almal suffer. So ook probeer ons die Total Shutdown in Gauteng net ’n bruin saak maak. Vrydag was daar talle areas in Gauteng, meestal wel bruin buurte, wat tot stilstand gekom het. Niemand kon dié buurte verlaat nie. Westbury brand al ’n ruk, Bosmont, Florida, Ennerdale en Eldorado Park is van die gebiede wat geraak is. Westbury, soos talle ander woongebiede, is moeg van politici se leë beloftes. In Kaapstad het die Wes-Kaapse Verenigde Veiligheidsfront gesê die verkragting van en moord op vroue en kinders moet tot ’n nasionale ramp verklaar word. Lucinda Evans, uitvoerende hoof van Philisa Abafazi Bethu, en Cheryl Pillay van Eldorado Park glo albei ons is verby die tipping point as dit kom by die menseslagting van vroue en kinders. As jy luister na die twee aktiviste se stryd die laaste paar dekades, besef jy vroue en kinders is aan hulle eie lot oorgelaat. Prosesse faal hulle, die regstelsel drop hulle en die regering – wat veronderstel is om ons te dien – sien ons nie raak nie. Hulle predik dit wel met elke Vrouedag, 16 days of die naderende verkiesing, maar dololo delivery. Dit klink of die konstitusionele hof die enigste regsremedie is om die regering tot orde te roep, meen Evans. As jy elke Saterdag ’n kind moet begrawe weens ’n dwaalkoeël of nog ’n vermiste meisietjie se foto op sosiale media moet sirkuleer en dan haar gedumpte lyk moet gaan uitken, is jou psige verby verstaan of sin maak. Die lewe kan mos nie so geleef word nie. Ons verdien beter. Dit is die punt wat Pillay maak. Vyf jaar gelede was daar ook ’n minister soos Bheki Cele met ’n entourage wat sy aksieplanne kom bekend maak het. uBaba was selfs daar om ’n showing te maak en te warra-warra oor die belangrikheid van vroue en kinders se veiligheid. “Send Me” Cyril het dieselfde gesang nou die ander dag gesing. En so raak die deuntjies ’n gesanik en die lyke stapel op. Senzenina, Mr. President? LYNETTE FRANCIS, aanbieder van die aktualiteitsprogram Fokus op SABC2 en die geselsprogram Praat Saam op RSG, gee haar indrukke oor die mense wat op haar pad kom en die onder­werpe waaroor hulle gesels.