KEVIN Anderson het sy grootste ATP-tennistoernooi tot nog toe gister gewen. Die 32-jarige hemelbesem van Johannesburg het Kei Nishikori van Japan met 6-3, 7-6 ore aangesit in die toernooi in Vienna. Dit het die wêreld se 8ste gekeurde speler een uur en 58 minute gevat om die 5de gekeurde Nishikori af te stof. Anderson beleef tans ’n uitstekende seisoen. Gister was sy 44ste oorwinning. Met dié sege het die Suid-Afrikaner vir die eerste keer in sy loopbaan ’n plek in die ATP finals in Londen bespreek. Hy gaan nou sake met spelers soos Rafael Nadal, Novak Djokovic, Roger Federer, Juan Martin del Potro en Alexander Zverev in die elite-ATP-toernooi uitspook. Nishikori handhaaf ook tans ’n goeie peil en is die gunsteling om Juan Mart del Potro in Londen te vervang. Dit is as die Argentyn besluit om hom aan die toernooi in Londen te onttrek. Dit was die sewende keer dat Anderson en Nishikori mekaar die stryd aansê en die derde keer dat Anderson koning kraai. Hy het in Februarie in die semi-final van die toernooi in New York op ’n binnenshuise baan geseëvier. Anderson, wat 2.03 meter in sy tennisskoene staan, het gister met 13 aces vorendag gekom. Hy het 39 van 43 punte op sy eerste afslaan gewen. Nishikori was beter op sy tweede afslaan. Dit was egter nie genoeg vir ’n positiewe uitslag of om ten minste een stel te wen nie. – tennisworld­usa.org