’N PLEEGMA wat R1 137 626 erfgeld van haar pleegkind gesteel het, is die afgelope week gevonnis. Die pleegma, Mary Madaka (51), was ’n rekenmeester vir die Nelson Mandelabaai-munisipaliteit. Madaka is in die Baai se handelshof tot 10 jaar tronkstraf gevonnis vir diefstal en 5 jaar vir geldwassery. Sy sal dit gelyklopend uitdien. Sy het aanvanklik saam met haar man, Mbuyiselo, tereggestaan op klagte van diefstal en bedrog. Die klagte teen hom is egter teruggetrek toe sy skuldig gepleit het. Luidens die klagstaat is dit geld wat Mxolisi Solomon Vanqa vir sy seun, Daniel Jackson “DJ”, nagelaat het. Mxolisi is op 7 Maart 2007 oorlede. Familievriende DJ is as sy enigste erf­genaam in sy testament benoem. Hy was nog ’n minderjarige toe sy pa oorlede is. Mxolisi het die Madakas, wat familievriende was, as DJ se enigste voogde in sy testament benoem. ’n Testamentêre trust is tot die uitsluitlike voordeel van DJ geskep. DJ het ná sy pa se dood by die Madakas en hul kinders gebly tot einde 2010. Sentinal International Trust Company (Edms.) Bpk. is as die eksekuteur van die boedel en trustee van die trust aangestel. Sentinel het die Madakas uit die boedel betaal om in DJ se behoeftes te voorsien. Mxolisi se pensioenuitbetaling, wat R1 137 626,52 was, is egter nie by die boedel ingesluit nie, en was dus nie ’n bate van die trust nie. Inbetaal DJ het ’n bankrekening gehad, maar ná sy pa se dood het hy die bankkaart aan Madaka oorhandig en die PIN daarvan aan haar verklap. Hy het in Januarie 2010 18 geword. In April 2010 is Mxolisi se pensioenuitbetaling in dié bankrekening inbetaal. Sedertdien is geld tot Mei 2010 onwettig daaruit onttrek. Madaka het feitlik ál die geld én rente in DJ se rekening uitgegee sonder sy medewete of toestemming. Hy het eers in September 2014 verneem dat die geld inbetaal is.