DIE gospelsanger Cheswyn Ruiters sê dis hoog tyd dat sangers standpunt inneem teen geweld teen vroue en kinders op die Kaapse Vlakte. Ruiters sê wanneer mense stilbly en nie uitpraat nie, sal bevryding en genesing nooit gebeur nie. Hy voeg by onskuldige mense gaan in die proses dood. Ruiters en talle gospelkunstenaars beplan die Gospel Healing Experience Concert teen geweld teen vroue en kinders. “Ek sien baie uit daarna en dis ’n voorreg om deel te wees van die konsert. “Ons gaan die Here loof en prys, want so kom genesing.” Chadleigh Gowar, een van die musikante wat gaan optree, sê hy glo God gaan op die konsert magtig beweeg, want die Here wil die inwoners genees. “Ek kom van Hanover Park, waar ek baiekeer gesien het dat families uitmekaar gedryf word weens geweld. “Op 30 November gaan ons as ’n eenheid staan en God vertrou vir bevryding en genesing.” Colin Mitchells sien uit na die aand van lof en aanbidding. “Dis ’n aand waar die Here die volk gaan kom ontmoet en lewens radikaal gaan verander! Ek gaan my nuwe single, Genade Genoeg, sing.” Die konsert is op 30 November 19:00 by die Kunjalo Love Fellowship Taber­nacle in Elsiesrivier en kaartjies kos R100. Chrystal Swanson sê sy is hartseer oor geweld teen vroue en kinders, maar glo die Here gaan groot dinge op die konsert doen.