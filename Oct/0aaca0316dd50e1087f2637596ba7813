DAAR’S ’n nuwe turf war in die Bon­tas – nie tussen gangs nie, maar tussen aktiviste wat die armes se lot wil verander. Die Wes-Kaapse Shutdown-beweging en Cosatu wil elk dié mense se lewe verbeter, maar hulle fokus nou eers op hulle eie fight. En die fight kan die hele massa-aksie kelder. Ag betogers is laas week in Bonteheuwel gearresteer omdat hulle paaie geblokkeer het. ’n Massa mense het teen bendegeweld, armoede, ongelykheid en werkloosheid betoog. Cosatu sal na verwagting vandag na die nasionale parlement en die Kaapse Kamer van Koophandel march om oor dié kwessies te betoog. Skaak Die massa-aksie van Cosatu vorm deel van hulle launch van die United Public Safety Front (UPSF). Motlatsi Tsubane, provinsiale Cosatu-voorsitter, hou dik die Total Shutdown-beweging val onder die UPSF. Maar die veldtog se mense distansieer hulle van Cosatu. Henriette Abrahams, ’n organiseerder van die beweging, sê Cosatu skaak dan nou hulle protesaksie. Sy sê: “Ek wil nie die woord ‘hijack’ gebruik nie, maar ek het nie ’n beter woord om dit mee te beskryf nie. “Ek dink Cosatu kapitaliseer op die momentum wat ons tot dusver geskep het. “Ons wil nie té territorial wees nie. Al waaroor ons beskermend is, is dat die gemeenskappe in beheer van die beweging bly.” Abrahams hou vol die Total Shutdown-beweging is bloot daarop gemik om veilige gemeenskappe te bou sonder politieke inmenging. “Ons maak dit duidelik dat ons beweging vír die mense déúr die mense is. “Ons het van die begin af gesê ons sal nie na die parlement en ander regerings­instellings march en daar betoog en memo’s oorhandig nie, want wat baat dit?” Volgens Abrahams het die polisie se intelligensie-eenheid intussen op hulle begin spioeneer. Sy glo daar is sekere elemente wat die gemeenskappe wil verdeel. Volgens haar het fake boodskappe die ronde gedoen oor ’n shutdown wat glo gister sou plaasgevind het. Onttrek Tsubane sê die veldtog se mense het groot ego’s, want hulle het in die begin saam met Cosatu die shutdowns beplan. “Maar toe hulle uitvind daar is sekere dinge wat hulle nie mag doen nie – soos die toemaak van openbare paaie – het hulle hulle onttrek,” sê Tsubane. “Ons het nog nooit en sal ook nooit iemand anders se veldtog hijack nie.” Hy sê Cosatu wil nie daaroor debatteer nie, maar as mense in die betoging wil kom march, dan moet hulle kom march. Vuyo Lufele, Numsa-sekretaris in die Wes-Kaap, sê: “Ons salueer die werkersklas wat mobiliseer, want dis net die werkersklas wat ’n verandering aan die regering kan opdwing.”