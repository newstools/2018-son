DIE ou wat mense onlangs in Capitec Bank in Bellville glo op hol gejaag het, moet nog ’n maand in die mang bly. Beven Abrahams was Vrydag geskok toe die landdros in die Bellville-landdroshof gesê het hy moet tot 24 Oktober sit. Abrahams word aangekla van verset teen arrestasie en die onwettige besit van ’n vuurwapen en ammunisie. Hy het homself in die bank gyselaar gehou oor ’n eks glo geld van hom gesteel het wat hy by die bank belê het. Abrahams se lawyer, Kirvin Adams, sou Vrydag ’n bail-aansoek bring, maar dis uitgestel. Adams het Abrahams se familielede meegedeel die staat het bevind hy is toerekeningsvatbaar. Dit beteken hy kan vir sy dade aanspreeklik gehou word. Abrahams se suster is vies. “Die speurders het hom vanoggend (Vrydag) vinnig uitgeboek. Hulle het hom eers vir evaluering geneem, hom net drie vragies gevra en besluit hy is toerekeningsvatbaar.” Sy suster sê hy is nie geskik om in die tronk te bly nie. “Hy het vir my sy migraine-, angs- en depressie-pille gevra. Ek verstaan nie hoe die staat borgtog kan teenstaan nie. “Ek moet nou vir my pa en kinders, wat almal vir hom wag, sê hy het nog nie bail gekry nie.”