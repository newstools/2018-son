HAAI, Sonlanders! Vandag plaas ons die tweede aflewering van SALMON SMITH se kortverhaal Skoonlief en die Ondier. Dit gaan oor ’n jong meisie wat ’n ryk, aantreklike man soek. Sy ontmoet toe so ’n ou, maar dinge verloop nie soos sy gedink het dit sal nie. Die skrywer wil met sy storie ’n boodskap aan ons jong meisies oordra dat alles nie net oor rykdom en oppervlakkige skoonheid gaan nie. Lees nou verder. NET drie weke ná haar stomende nag saam met Eugene tref ’n groter skok Mandy Carolus. Die matriekmeisie staan daardie oggend met ’n vreeslike naarheid uit die bed op. Sy mol vir die badkamer. Net betyds maak sy dit tot by die toiletpot. ’n Straal braaksel skiet by haar mond uit. Mandy gaan sit op haar knieë, omhels die pot en roep vir die vale: “Noag!” “Is iets fout, my kind?” Mandy ruk om en kyk vas in haar ma se bekommerde gesig. “Ma? Uhm... ek... ” stotter sy verbouereerd. Nelie kyk haar dogter nou ondersoekend aan. Toe strike die situasie hier in die toilet haar soos ’n voorhamer teen die kop. “Is jy verwagtend?!” Dié vraag van haar ma slaan Mandy se wind uit. “H-hoe nou ma?” hyg sy geskok. “Kom! Kliniek toe met jou!” beveel haar ma terstond. *** DIT is ’n baie bedroefde ma en dogter wat die volgende dag in hulle voorkamer sit. Mandy is drie weke swanger en boonop MIV-positief. Trane stroom oor Mandy se wange terwyl haar ma haar kopskuddend aanstaar. “H-hoe het dit gebeur, my kind? Wie’t dit aan jou gedoen?! “As ek daardie gemors in die hande kry...!” ontplof Nelie skielik. Mandy se skouers ruk soos rou snikke deur haar liggaam skeur. “D-dis Eugene, Mammie! Hy’t dit aan my ge...” “Wie’s Eugene?!” val haar ma haar bruusk in die rede. “Dis daai ou met die kwaai kar wat my dáái aand hier kom optel het, Mammie,” snik Mandy. Nelie onthou van daardie aand toe daai vreemde man Mandy kom oplaai het. Skielik strike dit haar dat sy die man nog nie eens ontmoet het nie. Die man het nie eens die ordentlikheid gehad om in te kom om Mandy in haar eie huis te kom haal nie. Nee, hy het sommer net daar buite in sy kwaai kar gesit en op sy hooter gelê. “Die vuilgoed! Weet jy waar die gemors bly?!” gaan Nelie gal af. Mandy kyk met traanogies op na haar ma. “Nee, Mammie. E-ek het hom daai dag ontmoet. “Hy’t my nog so ’n mooi naam gegee: ‘Skoonlief.’ “Toe vat hy my daai aand na daai stinkende hotelkamer. “Toe hy klaar gekry het wat hy wou hê, toe blok hy my op Whats­App.” “Hy is nie net ’n gemors nie. Nee, hy is ’n ondier!” spoeg Nelie dit uit. Nelie besef skielik sý het eintlik haar dogter gefaal. Sy moes haar kind gewaarsku het oor die gruwels van die lewe. Maar nee, sy was saam met haar kind happy oor dié sogenaamde sexy kêrel. Ai! Hoekom was hulle so danig met die looks? En nou sit haar dogter met die gebakte pere – en dit oor mooi gesiggies! Nóg ’n skok tref Mandy toe sy die Maandag skool toe gaan. Die nuus oor haar MIV-status en swangerskap het soos ’n veldbrand onder die kinders versprei. ’n Verpleegster by die kliniek waar sy haar laat toets het, het die storie glo vir haar dogter vertel. En toevallig is die dogter in dieselfde skool as Mandy. Die ander leerders skinder nou agter hulle hande en loop wye draaie om Mandy wanneer hulle haar sien. En om alles te kroon vermy Gert Beukes – die ou wat altyd daar was vir haar – haar nou soos die pes. Sy het nog gedink hy sal haar bystaan, maar hy het haar baie ferm afgejak. “Ek is jammer, maar ek was nie goed genoeg vir jou nie, Mandy. “Gaan soek jou mooi, aantreklike gladdekop-mansmens wat jou in hierdie posisie gesit het en laat hý jou bystaan!” het hy afgesak en weggeloop. Dieselfde week nog besluit Mandy om skool te los. Haar ma se gesoebat om terug te gaan val op dowe ore. Mettertyd kruip Mandy al hoe meer in haar dop. Sy sit haar voete nie meer buite die huis nie en verwyl haar dae met TV kyk en koerant lees. Eendag vang die opskrif op die voorblad van die Son haar oog: “Bendeleier wreed afgehaal in sy eie driveway.” Dit voel of iemand Mandy se wind uitslaan toe sy die oorle gangster herken van die foto bokant die berig. Dit is niemand anders nie as Eugene – die man wat haar in dié toestand gesit het. Vinnig-vinnig lees sy die berig en sien Eugene was die leier was van die notorious Bloedspatter-bende in Bonteheuwel. Sy het haar onskuld gegee vir ’n gangster-gemors, gaan dit deur haar gedagtes. Nóú maak die klomp goue ringe aan sy vingers, die goue hangertjie om sy nek en goue tande in sy bek vir haar sin. Sy’t vir beauty geval en toe in k*k beland. Hoe kon sy so dom wees?! wroeg sy hier diep binne-in haar. Mandy smyt die koerant eenkant toe en gaan lê opgekrul op haar bed en ween hart­verskeurend. Die volgende oggend vroeg tref ’n groot skok Nelie Carolus. Toe sy haar dogter wil wakker maak, lê Mandy yskoud en morsdood langs haar bed. Daar is ’n klomp leë pilhouers langs haar... Die jong meisie het selfmoord gepleeg. Tydens die begrafnisdiens praat past. Kotze hard oor tienermeisies wat val vir mans met ’n mooi gesig wat hulle die verderf in wil sleep. “Gaan eerder vir daai lelike kroeskopman wat vir jou kan sorg en jou op die hande sal dra!” sê hy sommer prontuit. Deur die tranedal val antie Nelie se oë op Gert Beukes, wat hier oorkant haar sit. Sy merk nou eers op hy is nogal nie ’n onaardige mannetjie nie. Hy sou beslis mooi na haar Mandy gekyk het. Die weemoed kom sit toe hier in haar hart. Mandy wou nie vir sy attensies val nie en het dit sommer duidelik gemaak sy stel nie in hom belang nie. “Hy is net goed genoeg om eendag my doodkis uit die kerk te help dra, Ma,” kom Mandy se woorde van maande tevore skielik by haar op. Toe past. Kotze ’n rukkie later Gert Beukes se naam uitroep as een van die slippedraers, gaan antie Nelie droewig en kliphard aan die huil. ¦ Die einde Wat dink jy van hierdie storie? Enige voorstelle? SMS na 32369