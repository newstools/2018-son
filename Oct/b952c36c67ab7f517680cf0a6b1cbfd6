HULLE was beslis nie agter die brood van die lewe aan nie. Die gewilde Hillsong-kerk in Century City is gistermiddag omsingel deur cops ná ’n gewapende rooftog. Volgens die polisie was daar nie ’n hostage-situasie soos op sosiale media beweer is nie. Volgens sers. Noloyiso Rwexana, ’n polisiewoordvoerder, was daar twee verdagtes op die kerkperseel. “Een van die verdagtes was gewapen met ’n vuurwapen en het by die kerk ingegaan en werknemers van hulle selfone beroof,” sê sy. Rwexana sê sover is geen arrestasies gemaak nie. Bydraes Gerugte op sosiale media wil dit egter hê dat drie verdagtes by die kerk ingegaan het. Daar is ook gesê die verdagtes moes geweet het daar is die naweek ’n Men’s Conference gehou waar mildelike geldelike bydraes aan die kerk gemaak is. In ’n voice note verduidelik ’n man dat een van die verdagtes na bewering deur ’n sekuriteitswag raak geskiet is toe hy en die ander twee verdagtes uit die kerk gekom het. Die ander het terug in die kerk gegaan en is in die kerk aangehou, en daar was na bewering mense in die kerk wat hostage gehou is. By Son se aankoms op die toneel was daar geen sprake daarvan dat iemand raak geskiet is nie. Daar was ook nie enige gyselaarsituasie nie. Daar was wel polisiebeamptes op die toneel en ook personeel van die kerk.