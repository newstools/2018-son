’N TIENERSEUN het sy droom-matriekafskeid gekry – met ’n gróót verrassing by. Zahier Adams van Delft het Vrydagaand in ’n souped-up Chevrolet van by sy matriekafskeid opgedaag. En aan sy sy was niemand anders nie as die Idols SA-wenner Paxton Fielies. Dié fairytale sou nooit kon plaasvind as dit nie vir die styling-maatskappy B Styled SA en sy eienaar, Brandon van der Vyver, was nie. Adams gaan aan die hoërskool Rosendaal in Delft skool en sy ouers kon nie ’n weelderige spog-afskeid vir hulle seun bekostig nie. Alles was net te duur. Maar toe spring B Styled in. En Vrydagaand het Zahier op sy matriekafskeid geskitter in die kwaai rooi kar, ’n suit wat sou pas by Hollywood-sterre, ’n cool haircut en die partner van sy drome. Die jonge heer Adams was só dankbaar, hy het skoons in trane uitgebars toe hulle laas jaar se Idols-wenner aan hom voorstel as sy date vir die aand. Dit was nie net vir hom ’n spesiale aand nie, maar ook vir die 18-jarige Paxton. Paxton het gesê sy is baie excited om Zahier te vergesel. In al die geharwar van haar sukses in Idols het sy self nie ’n matriekbal gehad nie. Zahier is ook die eerste prins in die Mnr. KK&PP-kompetisie. Dit is waar die stylist die jong man ontmoet en begin mentor het. Van der Vyver sê hy het besluit om Adams die afskeid van sy drome te gee oor hy self ook nie ’n matriekafskeid gehad het nie. “Hy is baiekeer teleurgestel en geïgnoreer. Mense het hom laat voel hy is dit nie werd nie. Maar ons wou ’n verandering maak,” sê Van der Vyver. Hy glo dit is belangrik om terug te ploeg in die gemeenskap. Hy het Zahier gevra om eendag ook ’n minderbevoorregte kind met ’n geleentheid te seën wanneer hy eers gevestig is. Zahier se ouers, Nazeem en Faldielah, kon nie genoeg dankie sê vir B Styled SA nie. Faldielah vertel trots: “Mr. B het so baie vir ons kind gedoen. Ons is so dankbaar teenoor hom.” Zahier is maar skamerig en het niks gesê nie, maar die opgewondenheid en blydskap was duidelik in sy oë te siene.