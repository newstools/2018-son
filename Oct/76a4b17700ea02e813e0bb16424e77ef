DIE Overstrand-munisipaliteit vra huiseienaars om seker te maak hulle eiendom se straatnommer is sigbaar op die straataansig se heining, hek of deur. Dit sal nie net kosbare tyd bespaar as jy ’n ambulans, die brandweer of polisie in ’n noodgeval ontbied nie, maar dit sal die munisipaliteit ook help om beter dienste te lewer of klagtes op te volg. Die verordening wat betrekking het op strate, openbare plekke en die voorkoming van steurnisse, bepaal dat alle persele te alle tye ’n nommer moet vertoon wat duidelik leesbaar is vanaf ’n hoogte van 1,5 m bo die aangrensende straat. Riana Steenekamp, munisipale woordvoerder, sê as jy onseker is oor jou huisnommer, kyk op jou munisipale rekening.