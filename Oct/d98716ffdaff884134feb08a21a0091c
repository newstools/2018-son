DIE berugte VBS Mutual Bank het oudpres. Jacob Zuma ’n verband van R8,5 miljoen gegee, selfs al kon hy dit nie bekostig nie. Die borgpapiere vir die lening is eers sowat nege maande later onderteken. Basiese berekeninge wys dat Zuma nie die bond sou kon bybring met die R2,87 miljoen wat hy per jaar verdien het nie. Appèlhof Die oudpresident het die VBS bond in September 2016 gebruik om ’n deel van die geld terug te betaal wat uit die staat se koffers gekom het om die sekuriteitsop­graderings by Nkandla te dek. In dokumente voor die appèlhof word Zuma se verband as ’n bedrogspul beskryf. Daarin word beklemtoon dat Zuma eers nege maande nadat die geld betaal is, die papiere geteken het wat VBS ’n borgskap vir die lening verseker. Hierdie inligting is bekend gemaak in ’n aansoek aan die appèlhof wat verlede jaar deur die Venda-prinses Ma­sindi Mphephu ingedien is. – News24