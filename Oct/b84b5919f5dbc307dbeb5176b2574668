IS MOHAMED Salah se goal groove uiteindelik terug vir Liverpool? Wel, ja, sê Liverpool se bestuurder, Jürgen Klopp. Dié Duitser beweer Salah het nou die debat oor sy doel-droogte eens en vir altyd beëindig en sy kritici se monde gesnoer. Die ster-speler van Egipte het Woensdag die 50-doelmerk vir Liverpool gehaal. Dit is vinniger as enige ander speler in die klub se roemryke geskiedenis. Salah se twee doele in Woensdag se Champions League-sege van 4-0 oor Red Star Belgrade op Anfield het sy algehele getal doele na 50 doele in 65 wedstryde opgestoot. Albert Stubbins het voorheen die rekord­ gehou. Stubbins het sy 50 doele in 77 wedstryde van 1946 tot 1948 aange­teken. Salah het sedert die begin van die seisoen onder skerp kritiek deurgeloop omdat hy nie dieselfde doel-vernuf van laas seisoen handhaaf nie. Tog het hy tot dusver ses goals in alle kompetisies gescore, plus ’n nuwe klubrekord opgestel. Klopp benadruk nou dat Salah die perfekte reaksie het om sy haters verkeerd te bewys. “Ek dink ons kan nou ophou om daaroor te praat. “Dít sal bietjie help. Ek het g’n twyfel gehad nie en hy ook nie. Maar as mense jou gedurig iets vra, dan begin jy ook natuurlik dink iets is verkeerd. “Jy moenie aanhoudend dink hoe jy weer kan begin score nie. Dit gebeur net as jy hard werk en in die regte spaces is. “Dis ’n uitsonderlike getal (doele) en hopelik kan hy daarop voortbou. Wat is volgende, want hy kan nog rekords breek.” – AP