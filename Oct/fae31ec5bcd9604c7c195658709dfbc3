DIT lyk nie asof die Southern Kings se breier, Deon Davids, nog die WP-haker Scarra Ntubeni se WhatsApp-nommer het nie. Om die waarheid te sê vry Davids­ nou na die Sharks en hulle hakers. Die span soek nou na ’n haker nadat sy kaptein, Michael­ Willemse, sy skouer beseer het. Alandre van Rooyen en Tango­ Balekile het die naweek hulle bes gedoen teen Scarlets. Davids is steeds nie tevrede met sy troepe se vertoning nadat hulle teen Scarlets vasgeval het nie. Son het betroubaar verneem Kerron van Vuuren (23) van die Sharks het die week by die Kings aangesluit vir trials. Dié haker het voorheen vir die Sharks in die Currie Cup uitgedraf. In foto’s van hom herinner hy ’n mens aan ’n Natalse wildebees: Hy weeg 101 kg en is 1.88 m lank. Van Vuuren is groot en sterk en vertoon ook meer dinamies met die bal as enige van die Kings se hakers. Benewens die wildebees se koms is nóg ’n voormalige Shark, die skrumskakel Stefan Ungerer (24), ook terug by die Kings. Ungerer, wat onlangs nog vir die Pumas gespeel het, was ’n lid van die Kings in 2017 toe hulle nog Super­rugby gespeel het. Voet Ungerer, Godlen Masimla en Rudi van Rooyen sal dus om dié posisie meeding. Dis nadat Sarel Pretorius (34) se voet beseer is. Nóg ’n speler wat by die Kings sal aansluit, is die stut NJ Oosthuizen (21). Dié Griekwa-speler is oorspronklik van die Oos-Kaap. Hy is ’n boorling van Cradock. Oosthuizen het die Oostelike­ Provinsie op junior- en senior-vlak tot 2016 verteenwoordig. Dié stut, wat aan albei kante van die skrum kan sak, was ook ’n Junior Springbok. Dié drie versterkings – Van Vuuren, Ungerer en Oost­huizen – behoort Davids se groep King-spelers meer diepte te bied.