DAAR was goeie individuele vertonings, maar die Oostelike Provinsie-krieketspan het ’n sege­lose naweek beleef. Die driedaagse provinsiale wedstryd tussen die OP en Kwa­Zulu-Natal-Binneland het Sater­dag op St. Georgepark in die Baai onbeslis geëindig. In die eendaagse wedstryd Sondag was die OP met ses paaltjies aan die verloorkant. Tian Koekemoer het tot dusver dié seisoen stewig vertoon vir die OP. Koekemoer en Glenton Stuurman het in KZN se eerste beurt drie paaltjies elk geneem. Die besoekers het 268 lopies aangeteken, waarna die OP met 263 gereageer het. Uitslag Thomas Kaber (68) het die meeste lopies vir die OP aangeteken en daarna 5/35 in KZN se tweede beurt van 302 ingeoes. Die OP se wenteiken in die tweede beurt was 308 lopies, maar daar was nie genoeg tyd vir ’n beslissende uitslag nie. Onke Nyaku (57*) het goed gekolf, maar met die telling op 109/2 is besluit om halt te roep. In die eendaagse wedstryd het die OP 225 lopies aange­teken. Die kaptein, Kelly Smuts, het 68 daartoe bygedra. Koekemoer het 3/34 laat kantel, maar dit was nie genoeg om KZN te stuit nie. Die Natallers het 227/4 bereik om met 6 paaltjies te wen toe daar nog 31 aflewerings oor was. Dié derby begin Donderdag op die Madibaz Oval in Port Elizabeth.