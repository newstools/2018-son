DIE Warriors se krieketspan sal vanoggend blitsig hope paaltjies moet laat spat as hy die Titans wil klop. Dit lyk egter asof dié Oos-Kapenaars se meerdaagse franchise-wedstryd teen die Titans vandag op SuperSportpark in Centurion onbeslis gaan eindig. Danksy Eddie Moore se breë kolf en voortreflike naatboulwerk deur Anrich Nortjé het die Warriors die wedstryd stewig begin. Die reën en swak lig het egter verhoed dat die War­riors op hulle belowende werk kon voortbou. Gister is net sewe balle geboul en die kanse is goed dat die weer vandag ook spel kan beperk. Die Titans sal hulle eerste kolfbeurt met die telling op 131/4 hervat wanneer spel moontlik is. Dit is nog 176 lopies agter die Warriors se 307, waarvan Moore 116 onoorwonne lopies bygedra het. Die 307 lyk nie te sleg nie, maar as dit nie vir Moore was nie, kon sake vir die Warriors baie sleg gelyk het. Hy het regdeur die hele beurt van die Warriors gekolf. Moore was byna ses uur lank voor die paaltjies. Sy beurt het 16 viere en 2 sesse ingesluit. “Ek is bly ek kon met my beurt die span help. “Dit is goed om vroeg in die seisoen ’n honderdtal te kon aanteken. “Ek dink dit is een van my beste beurte nóg,” het Moore gesê. Gesukkel Dit was sy sewende eersterangse honderdtal. Yaseen Vallie het met 52 lopies vir Moore die beste ondersteun. Die res van die kolwers het veral teen die Protea Chris Morris se boulwerk gesukkel. Morris het 6/66 ingeoes en gewys hy is slaggereed om na die Proteas se geledere terug te keer. Nortjé het egter gewys hy hoef nie terug te staan nie. Hy maak die Titans bekommerd en spog reeds met 3/34 in 11,1 boulbeurte. Dit is duidelik die Warriors slaan die jong Lutho Sipamla hoog aan. Die nuwe bal is aan hom en Nortjé toevertrou. Hoewel Sipamla tot dusver nie ’n paaltjie geneem het nie, is hy die Warriors se mees ekonomiese bouler. Hy maak seker die druk word op die Titans se kolwers gehou.