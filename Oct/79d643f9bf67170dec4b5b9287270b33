WILLOWS en Salem is steeds onoorwonne in die Grahamstad Krieketraad (GKR)-liga. Wat oorwinnings betref, het albei spanne dit verlede naweek drie uit drie gemaak. Willows het Cuylerville met 75 lopies geklop. Salem het met 21 lopies oor Rhodes geseëvier. Willows se kolwers het Cuylerville ’n baie stewige 267/6 as teiken gestel. Die kaptein, Mohammed Sonday (66), het die beurt stabiel geopen. Tom Loutz (93*) het daarna netjies opgevolg. Jason Renton (3/41) was Cuylerville se beste bouler. Cuylerville het met 192 lopies gereageer. Die kaptein, Brandon Handley (42), Charlie Muir (35) en Nick Bibbey (32) het moedig probeer. Ruwayne Brooks (3/26) het die meeste paaltjies vir Willows geneem. Marquin Loutz en Cole Wessels het twee paaltjies elk geneem. In sy oorwinning het Salem 267/6 aangeteken en Rhodes toe vir 246 lopies uitgehaal. Jonty van der Meulen was die wenspan se held met 102* lopies. Southwell het Makana Sona met 161 lopies geklop.