BORSKANKER is die mees algemene kanker onder vroue. Een uit elke tien nuwe kankergevalle is borskanker. Die kans is dat een uit elke agt vroue in hulle leeftyd ’n vorm van borskanker kan ontwikkel. Die behandeling daarvan is anders in elke spesifieke geval. En die resultate is onvoorspelbaar. Dit kan hel wees op ’n vrou se emosies as sy klaar moet deal met die skok van haar diagnose. Dit is dus in elke vrou se belang om verantwoordelikheid te neem en góú op te tree as daar enige vermoede is van veranderinge in die borsweefsel. Mammografie – scans van die borste – het met die toevoeging van ’n nuwe tegnologie ’n groot stap vorentoe gegee in die vroeë opsporing van borskanker. Tomosintese, oftewel driedimensionele mammografie, is nou ’n standaard in die meeste mammografie-eenhede. Onafhanklike navorsing wys dat dié moderne tegniek die posisie en grootte van selfs klein kankergewasse baie akkuraat weergee. Meer ingrypende toetse, soos biopsies, kan verminder word deur die gebruik van 3D-mammografie. Met die toevoeging van tomosintese-sagteware op die mammogrameenheid, kan dieselfde masjien nou ’n halfmaanbeweging bo-oor die bors te doen wat X-straalbeelde op verskillende vlakke neem. Dit word dan saamgestapel om ’n 3D-beeld te vorm. Dan kan die radioloog die bors as ’n geheel sien en ook na elke vlak individueel kyk, soos met tradisionele 2D-mammogram-plate – dus, die beste van albei wêrelde. Tomosintese is veral van waarde wanneer ’n digte bors ondersoek word. As die borsweefsel dig is, moet daar dikwels wéér gescan word om ’n beter beeld te kry vir ’n akkurate diagnose of vergelyking met vorige mammogrambeelde. Die voordele van tomosintese is: Onthou, vroegtydige diagnose bly steeds die beste aanduiding van herstel. Wees dus paraat en laat doen gereeld mammogramme. Dring aan op die verbeterde tegnologie. Moenie ’n statistiek word nie. Jou lewe is in jou hande.