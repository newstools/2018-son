NÓG ’n uitkloptoernooi, weer ’n vroeë uittog vir Chippa United. Orlando Pirates het die Baaienaars Saterdagaand met 1-0 geklop om deur te dring tot die kwarteindronde van die Telkom Knockout-kompetisie. Daar is egter lig aan die einde van die tonnel vir Chippa en sy afrigter, Eric Tinkler. Die Baaienaars kan nou op hulle veldtog in die Premier-sokkerliga (PSL) fokus, want daar lyk sake ook sleg. Die Chilli Boys is in die elfde plek op die puntelys nadat hulle nog net twee van hulle ag wedstryde gewen het. Tinkler en sy span se veldtog word egter nie makliker nie. Saterdag moet hulle die verdedigende kampioen van die PSL, Mamelodi Sundowns, probeer klop. Vir ’n positiewe uitslag lyk dit of Chippa die game op sy gelukbringer-veld, die Sisa Dukashe-stadion in Mdan­tsane, sal speel. Tinkler was Saterdag ’n teleurgestelde breier toe kickoff.com hom uitgevra het oor die nederlaag teen Bucs. Druk Hy meen sy span het nie genoeg geleenthede geskep met die balbesit wat hulle geniet het nie. “In die eerste helfte het ons nie genoeg druk toegepas nie; ons was baie swak,” het Tinkler gesê. “Ons het hulle te veel ruimte gebied en hulle was ’n moeilike span. “Wanneer ons balbesit gehad het, het ons flouerig geveg om dit te behou.” Tinkler glo sy span het in die tweede helfte verbeter. Chippa is nou steeds sonder ’n trophy sedert sy toetrede tot beroepsokker.