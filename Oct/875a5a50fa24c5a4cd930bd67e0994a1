VREDENBURG. – Apart­heid is veronderstel om long gone te wees, maar ’n groep loodgieters voel hulle suig nog aan die agterspeen wat ekonomiese geleenthede betref. Die groep beweer die Saldanhabaai-munisipaliteit konkel met wit plumbers om kos uit hulle mond te vat. Die loodgieters sê hulle is onlangs in kennis gestel hulle kan nie meer by projekte betrokke wees nie – tensy hulle die werk kan afsign wat hulle voltooi het. Om dít te kan doen, benodig hulle ’n rooi seël. Iets wat niemand in die groep het nie. Lodewyk Markus sê hy is al 40 jaar ’n plumber. Hy het jare gelede besluit om sy eie besigheid te begin. “Ek het besluit om vir myself te werk nadat ek jare lank die wit plumbers ryk gewerk het. “Ek het werk regdeur die Weskus gedoen, tot so ver as Vredendal. “Maar twee maande ge­lede het bou-inspekteurs van die munisipaliteit vir ons gesê ons sal in die toekoms ná die voltooiing van ’n job ’n sertifikaat van goedkeuring moet indien. Nou, waar moet ons dít kry? “Ons sit met dekades se ervaring en kan die jobs doen, maar dit is net die wit plumb­ers wat oor ’n rooi ­seël beskik om sulke sertifikate uit te reik.” Nog ’n plumber, Freddy Fredericks, sê hulle word nou geforseer om ’n job spotgoedkoop te doen, waarna hulle ’n wit loodgieter moet betaal om dit af te sign. “As ons byvoorbeeld by ’n behuisingsprojek R750 per plumbing job betaal word, moet ons R600 aan ’n wit plumber betaal om die job af te sign. Dit los ons dan met ’n kaal R150 – en dít nadat ons die hele job gedoen het. Niemand het dié developments met ons bespreek nie.” Ashley Fredericks is ook al 25 jaar in die bedryf. “Ons is op die munisipaliteit se databasis, maar ewe skielik is ons nie meer reg om deel te wees van projekte nie. “Apartheid het ons destyds gruwelik benadeel. En nou, in hierdie demokratiese land waarin ons supposed is om te bly, word ons dan weer deur ons eie munisipaliteit ingedoen.” Ethne Julius, ’n woordvoerder van die Saldanhabaai-munisipaliteit, sê dis volgens die Nasionale Bouregulasies onwettig vir enige ongekwalifiseerde loodgieter om aan projekte te werk. “Die munisipaliteit het sy eie in-house plumber, wat vir die instandhouding van ons geboue verantwoordelik is. As daar groter projekte is, moet die hoofkontrakteur persone aanstel wat dan subkontrakteurwerk doen.” Volgens skillsportal.co.za moet vakmanne vier jaar ’n apprenticeship doen en ’n trade test skryf om ’n rooi seël te kry.