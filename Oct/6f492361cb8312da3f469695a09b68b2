TWEE verdagtes, onder wie ’n snotneus-laitie, het gister in die Wynberg-landdroshof verskyn vir die moord op Ameerodien Noordien (20) van Hanover Park. Adriaan Carelse (21), ’n vermeende lid van die Hard Livings-bende, het homself Donderdag aan die polisie oorgegee. Die ander moordverdagte, ’n 17-jarige laitie, is Saterdag deur die bende-eenheid in Athburg Walk aangekeer. Noordien, wat die afgelope jaar ’n vrywillige werker by Gift of the Givers was, is op 5 Oktober by ’n huiswinkel doodgeskiet toe hy in die bendes se kruisvuur beland het. Hy is drie keer raakgeskiet en op die toneel dood. Albei verdagtes het vlugtig in ’n stampvol hof verskyn op klagte van moord. Volgens Noordien se pa, Mogamat, is Carelse bekend aan hulle. Betoog Die pa wil nou graag weet hoekom sy seun geskiet is. Noordien was sy familie se broodwinner. Sy geliefdes het hom as ’n lieflike kind beskryf wat nie ’n gangster was nie. Gatvol inwoners het buite die hof met plakkate betoog. Dr. Imtiaz Sooliman van Gift of the Givers sê: “Ons is bly die twee verdagtes is so gou gearresteer. “Hulle moet borgtog geweier word om ’n sterk boodskap aan ander misdadigers uit te stuur.” Die saak is tot 15 November uitgestel vir ’n formele borgtogaansoek. Die verdagtes bly in aanhouding.