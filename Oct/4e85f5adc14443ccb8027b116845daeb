CALITZDORP. – Die Nuwe Apostoliese Kerk is kaal geplunder. Die kerk in Bergsig was eens die juweel van die gemeenskap. Vandale het dié huis van aanbidding in ’n rower­spelonk verander. Soufie Roman, ’n kerkraadslid, vertel: “Toe die wind ’n deel van die Vibracrete­-omheining omgewaai het, het die gemeenskap sommer van dit begin wegdra. “Daar is selfs mense wat hulle bourommel in die kerk se yard kom dump. Kan jy dit glo? “Seuns ry resies met hulle fietse op die kerk se parkeerterrein en maak dit sommer ’n fiets-repair- plek. Tot die pavement is weggedra. Die kerk se skottel se oog is nie gespaar nie.” Roman is ook ’n GPF-lid. “Op Mandela-dag het ons ’n skoonmaakoperasie gehad. “Maar kyk hoe lyk dit alweer! “Kinders gooi sommer vir die lekkerte die kerk se duur ruite stukkend. “As die ouers ook net met hulle kinders wil praat.” ’n Gesin wat naby die kerk woon, kla: “Die kerkgebou raak ’n oogseer. Ons is skaam vir die skurke wat die gebedshuis so onteer. “Daar is selfs kondome op die kerkgronde.” Nog ’n ongelukkige vrou kla: “Mense gaan nie eens so aan op ’n dansbaan of op ’n sportveld nie.” Roman doen ’n beroep op die inwoners om saam met die cops te werk om oortreders aan te keer.