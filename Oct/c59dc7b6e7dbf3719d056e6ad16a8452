“VERANDERING is aan die kom. Die teen-bende-eenheid is binne ’n paar dae hier.” Dit was die boodskap van die minister van polisie, Bheki­ Cele, aan die inwoners van Hanover Park. Vir die familie van Ameerodien Noordien (20), ’n vrywillige­ werker van die organisasie Gift of the Giv­ers, en ander victims van bendegeweld kom dit te laat. Noordien, wat sedert Januarie by die organisasie gewerk het, is dié naweek in bendegeweld in Hanover Park doodgeskiet. Belowe Cele het belowe hy gaan die teen-bende-eenheid eersdaags in Hanover Park ontplooi, hoewel die eenheid amptelik eers die einde van die maand bekend gestel word. Hy het ook Ameerodien se hartseer familie belowe hy sal binne 48 uur vir hulle antwoorde hê oor die verloop van die ondersoek. Cele het voor honderde rouklaers gesê dit is abnormaal dat gemeenskappe op die Kaapse Vlakte in vrees moet lewe. Cele sê: “Die bendes sal nie weet wat hulle getref het as die teen-bende-eenheid in Hanover Park ontplooi word nie. “Ons wil al die big-shot gangsters uit die gemeenskappe verwyder.” Bader Kazi van Gift of the Givers het gevra dat die tragedie ’n aanmoediging vir die minister moet wees om aksie te neem. Kazi sê: “Elke dag word onskuldige mense doodgeskiet. “Noordien het vir sy siek ma en sy pa gewerk en was nie ’n gangster nie. “In die kort tydjie dat hy by ons was, het hy baie harte aangeraak.” Volgens Ameerodien se pa, Mogamat (46), het sy seun ná werk sy foon-charger by die mobile-winkel gaan haal. Mogamat vertel: “Ek het hom gewaarsku om gou te maak oor die skietery in die area. “Sy ouer broer en sussie was ook by die winkel toe die skietery plaasgevind het. “Hy het sy sussie uit die pad gestoot toe die een man met die gun voor hom staan. “Hy is drie keer raak geskiet.” “Ek gaan nooit weer so ’n kind kry nie.” Die gatvol inwoners het die minister gevra vir groter polisiesigbaarheid. Mansoer Arendse,’n inwoner, het gesê hulle benodig ’n satelliet-polisiestasie by die taxi rank. Nog van die bekommerde inwoners het gekla oor niks aan die merts gedoen word nie en ook oor die regstelsel hulle in die steek laat. Volgens nog een, Lesley Muller, vind genocide op die Kaapse Vlakte plaas. Sondagoggend is ’n vermeende­ gangster ook in Hanover Park doodgeskiet. Hy het in die daghospitaal aan sy wonde beswyk. 