JONATHAN Butler tree môre in die Paarl op. Kapenaars sal die voorreg hê om die Suid-Afrikaans- gebore musiek-superster Jonathan­ Butler in aksie te sien op die Nederburg-wynplaas in die Paarl. Butler is in Athlone op die Kaapse Vlakte gebore gedurende die apartheids-jare, maar het oorsee vir hom ’n loopbaan uitgekerf. Top Dog, die jazz-orkes met Camillo Lombard en Donveno Prins onder sy lede, tree met Butler op. Ander kunstenaars op die program is die plaaslike gospel- en jazz-sensasie Jonathan­ Rubain, die saxofoonspeler­ Dale Patience­, Elwira Standili met haar kragtige sangstem, die Paarlse rapper Mr Ferl en die talentvolle klawerbordspeler Marco Mentoor van MM Productions. Saterdag se konsert begin 17:00 en die hekke open om 16:00. VIP-kaartjies kos R500, wat ’n VIP-sitplek, eetgoed, ’n “meet and greet” en BBP-parkering insluit. Gewone kaartjies kos R200, maar mense wat meer as tien kaartjies koop, kry dit teen R150 elk. Kaartjies is aanlyn beskikbaar by Webtickets, asook by Pick n Pay. Saterdag kos kaartjies R250 by die hek. Kinders onder 12 kry gratis toegang. Dit is ’n piekniekkonsert. So, mense is welkom om stoele en komberse te bring, maar geen tafels word toegelaat nie. Geen alkohol word toegelaat nie, want dit sal te koop wees. ’n Kitaar wat deur Butler onderteken is en ’n skildery van hom wat deur Iymanyi Belachew geverf gaan word terwyl hy optree, gaan opgeveil word. Vir meer inligting e-pos hello@cnct.co.za of bel John Maralack by 061 542 1598.