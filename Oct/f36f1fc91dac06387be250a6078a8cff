DIE reën wat die week in die Oos-Kaap geval het, het byna geen verskil aan die provinsie se damvlakke gemaak nie. In fact, die gemiddelde damvlak in die provinsie het van 66,5 % na 66,1 % verminder. Sputnik Ratau, woordvoerder van die departement van water en sanitasie, meen dis net weer ’n bewys dat die provinsie veel meer reën nodig het as wat oor die afgelope sewe dae geval het. Die enigste damme wat ’n effense verbetering gewys het, was dié in die weste van die provinsie – damme wat Nelson Mandelabaai, die Sarah Baartman-distriksmunisipaliteit en Kouga-munisipaliteit van water voorsien. Die Kougadam, een van die grootste damme in dié gebied, het verbeter van 49,7% na 50,9%. Die Impofudam, nog een van die groot damme, het verbeter van 37% na 37,7%. Die Swartkopsdam se vlak het van 61,6% na 62,6% gestyg en die Grootdam van 91,2% na 91,8%. Die Mzimvubu-Tsitsikamma-waterbestuursgebied se water het effens verminder – van 66,4% na 66%. Die vlak van Amathole-distrik se groot damme het ook verminder: Rooikrantzdam van 75,7% na 73,8%, Briddle Drift van 62,2% na 61,5% en die Gccuwadam van 64,4% na 43,3%. Ook in die Chris Hani-distrik het die Tsomodam van 91,6% na 91% afgeneem. In die OR Tambo-distrik het die Mthatha-damvlak verlaag van 98,1% na 97,8%. Die departement vra gemeenskappe regoor die provinsie om steeds water spaarsamig te gebruik.