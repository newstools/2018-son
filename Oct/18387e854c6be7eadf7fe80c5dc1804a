QUEEN B en haar derra is nou weer dik brasse. Beyoncé en Mathew Knowles­ het mos lank vir mekaar kwaad geloop. Dit was veral erg toe die superster swanger was met haar nou eenjarige tweeling, Sir en Rumi Carter. Haar derra het dié week by TMZ gebrêgh hulle het onlangs in Seattle by Beyoncé en Jay-Z se laaste On The Run II show opgemaak. Mathew spog: “Ek het ’n draai in Seattle gaan gooi en ek wou haar verras deur ’n hele dosyn rooi rose vir haar te neem.” Die derra vertel hy het toe gevra dat die rose na haar dress­ing room geneem word, hoewel Bey nie geweet hy is ook in die crowd nie. Hy verduidelik hy was buite die aantrekkamer toe sy oudste meisiekind uitstap. “Sy het my ’n baie stywe drukkie gegee wat net ’n dogter aan haar pa kan gee. Dit was ’n warm, positiewe oomblik,” het hy trots vertel.