SY IS maar net 12 jaar oud, maar reeds só ’n daggakop terror dat niemand met haar kan huishou nie. Nie eens haar eie ouma nie. Ouma Anthea (skuilnaam) van Uitsig naby Ravensmead sê haar lewe het sewe maande gelede in ’n nagmerrie ontaard toe sy ontdek haar kleinkind Janine (skuilnaam) rook dagga dat die dampe draai. “Janine is skoons tatie as sy gerook is, en dan eet sy my koskaste leeg. Sy het eers by haar ma in Knysna gebly, maar na my toe getrek toe sy gesê het sy word daar abuse. “My kleinkind is met die verkeerde vriende deurmekaar wat met gangsters jol en bly tot laat saans uit die huis. “Ek lê elke aand bekommerd en wonder of sy veilig buite is.” Die ouma sê praat help lankal nie meer by haar kleinkind nie. “Sy is aggressief en ek moes al hóéveel keer die metropolisie se hulp inroep. “Haar skool het my ook ingeroep, ’n dik dissiplinêre lêer van Janine gewys en gesê sy is een van die topdrie terrors by die skool wat die juffrouens lelik uitvloek en nie haar skoolwerk doen nie.” Dié skool weier nou glo om Janine terug te vat, tensy sy ’n rehabilitasieprogram loop. Só desperaat was die ouma dat sy haar Maandag gewend het tot suster Magda Kleyn van die Tehillah-rehabilitasiesentrum in Leonsdale, Elsiesrivier. Kleyn sê sy wil graag die ouma help, maar haar hande is afgekap. “Rehab-sentrums in die Wes-Kaap cater nie vir twaalfjariges nie, en my plek is net vir volwassenes. “Elke plek wat ek gebel het, was of vol met ’n bitter lang waglys, of hierdie meisie was te jonk om daar geakkommodeer te word. “So, wat moet nou van hierdie meisie word? En dan word dagga gewettig? “Ons sit met ’n groot krisis op hande.” Janine was met Son op Sondag se besoek aan die Tehillah-sentrum na aan trane. Sy het ontken dat sy haar onnies so lelik uitskel, maar erken dat sy dagga rook en al die hele jaar skool druip. “Ek doen dit, want my tjommies rook dagga,” het sy in ’n sagte stemmetjie gesê. Sy het onderneem om aan ’n rehabilitasieprogram deel te neem sodat sy terug skool toe kan gaan. Kleyn het die meisie ook meegedeel dat sy gereeld vir dagga en ander dwelms getoets gaan word. ’n Woordvoerder van die departement van maatskaplike ontwikkeling, Cayla-Ann Murray­, sê die wet op die voorkoming van en behandeling vir dwelmmisbruik van 2008 prescribes dat volwassenes en kinders afsonderlike behandeling moet kry. “Ons publieke treatment centres verskaf net behandeling aan volwassenes. Volgens haar maak twee fasiliteite wat deur die staat gesubsidieer word voorsiening vir kinders onderskeidelik vanaf 13 jaar en vanaf 16 jaar. Sy sê haar departement befonds tans verskeie gemeenskapsgebaseerde organisasies om intervensieprogramme by skole aan te bied. Murry voeg by 33 skole in geïdentifiseerde hoërisiko-areas vind tans hierby baat.