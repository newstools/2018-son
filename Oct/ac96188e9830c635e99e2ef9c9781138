’N OU se lucky stars kon hom nie beskerm teen ’n oplettende security nie. ’n Konstruksiewerker (33) is nou diep in die chilli van die reg oor beweerde winkeldiefstal. Die sekuriteitswag, wat anoniem wil bly, sê die vermeende dief was heel astrant teenoor hom. Hy vertel hy het agterdogtig geword toe die ou half verdag voorgekom het. Die security vertel: “Ek het heel diskreet na die man gestap en gesê hy moet die blik vis uit die broeksak van sy overall haal en dit eerder in sy shopping-mandjie sit.” Gewag Die ou het na bewering net “voertsek!” gesê en voortgegaan. “Ek het toe gewag en gesien die outjie betaal net vir ’n brood. “Toe hy wegstap, het ek my kollega geroep en ons het hom na ’n kamer­tjie gevat en die vis in sy broeksak gekry. “As hy na my geluister het, kon alles anders uitgedraai het vir hom.” Die wag meen hy doen maar net sy job, dís waarom hy in die eerste plek aangestel is. Kapt. Dumile Gwavu, ’n polisiewoordvoerder sê ’n klag van winkeldiefstal is gemaak nadat ’n 33-jarige verdagte by die winkel gearresteer is.