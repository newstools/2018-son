PRETORIA.–Rassie Erasmus gaan nou ál sy aandag vestig op die jaareindtoer in November in Europa. Die Springbok-afrigter sal dié toer as ’n geleentheid wil benut om sy span skerper te slyp vir die Wêreldbeker-rugbytoernooi (WB) volgende jaar in Japan. Die Bokke kom op 3 November te staan teen Engeland op Twickenham. Engeland se afrigter, Eddie­ Jones, sal alles in die stryd wil werp om te vergoed vir die reeksnederlaag wat sy span in Junie op toer in Suid-Afrika gely het. ’n Week later pak die Bokke die onvoorspelbare Frankryk in die Stade de France in Parys. Daarna reis Erasmus en sy manne na Edinburgh, waar hulle Skotland op Murray­field sal takel. En dan sluit die Springbokke hulle toer af met ’n toets teen Wallis in die Principality-stadion in Cardiff. Die Bokke het Saterdag hier op Loftus Versfeld hartverskeurend in die doodsnikke met 30-32 teen die gedugte All Blacks vasgeval. Hulle sal nietemin baie uit dié begeesterde vertoning put. Dis nadat Erasmus se span drie weke gelede ’n skok-sege van 36-34 oor die wêreldkampioen in Wellington behaal het. Die kaptein, Siya Kolisi, en sy spanmaats het die naweek verras met hulle vertoning teen die wêreld se beste span. Dít veral aangesien hulle Nieu-Seeland die meeste van die tyd teen die toue gehad het. Hulle kon dit egter net nie regkry om die uitklophou te plant nie. Mag Ná dié epiese stryd glo Erasmus dat Suid-Afrika ’n goeie kans staan om die WB te wen. Die afrigter van Nieu-Seeland, Steve Hansen, meen ook die Bokke het gewys hulle is weer ’n mag in wêreldrugby. Dié twee rugby-reuse sê mekaar volgende jaar in die Rugby Championship weer een keer die stryd aan. Daarna kruis hulle paaie weer in die groepfase van die WB.