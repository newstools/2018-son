LUKE Davids se coach, Nathan van Wyk, is vol vertroue dat Suid-Afrika se nuutste naelloop-sensasie beslis nog diep spore in wêreldatletiek sal trap. Die 17-jarige speedster van Belhar het laas week reeds ’n voorsmakie gegee van wat hy in die inter­- na­sionale arena kan doen. Dit was toe hy die goue medalje in die 100 m vir seuns op die Olimpiese Jeugspele in Buenos Aires gewen het. Die laitie van die Kaapse Vlakte het die wêreld se bestes behoorlik uitgestof. Hy het die afstand in 10,15 sekondes afgeblits en kan nou met reg daarmee spog dat hy die vinnigste junior atleet oor 100 m in die wêreld is. Vir Van Wyk is dié prestasie van sy atleet van die UWK-atletiekklub glad nie ’n verrassing nie. Hanteer ’n Trotse Van Wyk het aan Son gesê: “Daar was in die eerste race ’n false start­. “Dit het my ’n bietjie nervous gemaak, want ek het nie geweet hoe Luke dit sou hanteer nie. “Hy het egter sy temperament behou en kalm gebly. Toe hy aan die gang kom, het ek geweet hy het die goud in die sakkie. “Luke se tyd was dieselfde as die huidige rekord, maar dit sal nie erken word nie, aangesien hy ’n sterk wind tussen sy blaaie gehad het. “Ons doelwit voor die Jeugspele was om goud huis toe te bring, en dís presies wat ons gedoen het. “My phone het daarna nie opgehou lui met gelukwensings nie. “Dis ’n gevoel wat ’n ou nie altyd ervaar nie – veral nie in atletiek nie. Dit was ’n trotse oomblik vir my as ’n coach.” Van Wyk voorsien nog ’n blink toekoms vir Luke: “Ek glo Luke gaan binnekort beslis sub-10 hardloop. “In training het ons tot dusver net aan spoed, uithouvermoë en krag gewerk. Luke het nog nie eens aan gewigte geraak nie.” Van Wyk, wat Luke sedert 2015 afrig, was in sy dae ook ’n kranige atleet: Hy het in die driesprong, 100 m, 200 m en 400 m uitgeblink.