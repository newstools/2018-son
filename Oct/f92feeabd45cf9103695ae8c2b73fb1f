Liewe Antie Mona EK EN my kinders se pa is al sewe jaar saam. Ons het twee seuns en ná die eerste een se geboorte het hy my gelos en iemand anders gevat. Nadat hy hierdie meisie swanger gemaak het, het ek hom weer gevat. Toe raak ek swanger met ons tweede kind. Hulle twee vry egter steeds, en hy wil nie sy phone by my los nie. Ek is baie lief vir hom en wil hom nie verloor nie. Hy worry nie oor sy ander kind nie en het vir my gesê hy wil nie na die kind gaan nie, want dan gaan ek dink hy gaan visit sy eks. Ek is nou maar nog net 21 en baie mense sê vir my ek sal iemand anders kry. Maar ek wil nie hê my kinders moet sonder ’n pa grootword nie. Wat staan my te doen? – Bekommerd, WhatsApp Antie kry die feeling dat daar sommer baie koortjies vir jou gesing sal moet word. Maar net 21, reeds twee kinders en ’n baby daddy wat maak en doen met jou net wat hy wil? Wanneer wil jy wakker skrik? Eers wanneer ’n vleeslike siekte aan jou deur klop? Hierdie vark is só sleg dat hy nie eens sy ander kind support nie. Jy is kliphard besig om jou tyd te mors, meisa.