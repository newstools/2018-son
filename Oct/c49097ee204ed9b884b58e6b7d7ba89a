CRISTIANO Ronaldo het gesê hy gaan speel totdat hy 40 is. Maar dai is niks, want Roger Settler van Park United skiet hom reeds ’n kaart. Settler is 50 en het daartoe bygedra dat sy geliefde Park United die derde Mala Mooda­ley Cup van sy loopbaan verower het. Park het Sibanye FC Sondag met 5-4 (1-1) aan strafdoele geklop. Settler sê hy is nie meer so vinnig as toe hy sy sokkerloopbaan in 1976 begin het nie. Geëerd Maar om die Mala te ver­ower, sê hy, bly maar spesiaal: “Die Cup was vir die jonger spelers saam met wie ek nou gespeel het. “Ek is geëerd om saam met hulle te speel en hulle te help om sukses te behaal.” Settler het ook al sy lyf skeidsregter gehou in die Northern Areas Football Association­ (Nafa). Dis nadat hy probeer het om sy boots op te hang. Hy kon die versoeking om die ronde bol weer saam met die youngsters rond te skop, egter net nie weerstaan nie. Dít terwyl ander 50-jariges verkies om agteroor te sit en eerder sokker te kyk. Settler sê: “Met die Here is niks onmoontlik nie. Deur sy genade het ek die wilskrag om steeds te speel.” ’n Mens sou dink Settler het een of ander geheim om fiks te bly, maar hy sê hy oefen nie eens baie nie. Hy sê: “Ek is eintlik Park United se fitness coach, maar anders oefen ek net wanneer die span oefen.” Settler lag en vertel toe hy besluit het om die span dié seisoen uit te help, het sy vrou gesê sy gaan die seer lyf nie weer uitsmeer nie. Sy twee seuns speel vir Sibanye se Tweede Liga-span. Hy lag weer en sê: “Gelukkig hoef ek nie teen hulle te speel nie; ek sou hulle anyway beat.” Settler dink nie aan uittree nie. Hy sê hy’s altyd daar as die span hom nodig het.