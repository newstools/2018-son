HALLO, Sonlanders! Hier volg nog ’n lekker kortverhaal in twee dele uit die pen van SALMON SMITH. Hy skryf oor ’n jong meisie wat daarvan droom om eendag ’n sexy, ryk en aantreklike man te vang. Sy ontmoet toe so ’n tipe, maar dinge verloop toe nie soos wat sy gedroom het nie. Die skrywer sê hy skryf juis die storie as ’n boodskap aan die jong meisies daar buite wat dink dit gaan alles net oor “mooi gesiggies” of rykdom. Die skrywer noem hierdie verhaal Skoonlief en die Ondier. ‘MY DROOMMAN moet, mooi en aantreklik wees. “Hy moet ryk wees en my lekker kan spoil!” Mandy Carolus se gesiggie straal terwyl sy dit sê. Gert Beukes kyk met verlange na die pragtige vriendin van hom. Hy en Mandy is van graad 8 af in een klas en hy is heimlik verlief op haar. Hy help haar altyd met haar huiswerk en hy dra soms haar skooltas vir haar. Hulle is in matriek en hy wil haar graag as afskeid-partner hê. Maar dit lyk asof sy hom nie raaksien nie. “En my droomman moet pikswart, gladde hare hê!” ruk Mandy hom uit sy gedagtegang. Gert vryf baie selfbewus oor sy pittekop. Ja nee, dít was nou die laaste doodsteek. Sy ding is wim by Mandy. Hy val beslis nie in haar “droomman-kategorie” nie. Hy gee ’n senuagtige laggie. “Oukei … “E-Ek hoop jy kry daardie d-droomman wat jy soek.” Dit klink asof sy stem wil breek. Hy staan van die rusbank af op. “S-sien jou dan môre, Mandy!” Mandy loop saam met Gert tot by die voordeur. “Toedels, sien jou môre,” fluister sy en wikkel haar vingers in sy rigting. Ant Nelie, Mandy se ma, loer deur die kombuisvenster na Gert, terwyl dié by die hekkie uitloop. Sy sien hoe hy vir oulaas terugkyk voordat hy in die straat afstap. “Daai mannetjie is verlief op jou!” sê Nelie aan haar dogter toe dié die kombuis inkom. “Wat praat Mammie?! Gertjie issie my cup of tea! ” gaan Mandy gal af. “Ja, my kind, ek kan sien hoe dáárdie mannetjie vir jou kyk as hy so by jou kom kuier.” Mandy rol haar oë. “Ag please! Hy moet maar verby hou. Ek eet hom net uit!” “Ja, my kind. Gert is in elk geval nie jou tipe troumateriaal nie. Hy is nou wel ’n ordentlike, opgevoede kind. “Maar jy moet dink aan jou nageslag. Hy lyk in elk geval nie lekker met sy Boesman-hare nie.” “Hy is net goed genoeg om eendag my doodkis uit die kerk te help dra, Ma!” grap Mandy. “Mandy! Djy moetie hie’ ko’ nonsies praat nie!” berispe haar ma haar. Mandy gooi haar kop agteroor en lag diep uit haar keel. Sy verdwyn by haar kamer in. DIE Saterdagoggend staan Mandy en twee vriendinne op ’n winkelstoep in Halt Road­, Elsiesrivier. ’n Pikswart convertible BMW trek voor die winkel­ op. Die drie meisies kyk met blink ogies na die aantreklike, jong man wat uit die kar klim. Hy is spoggerig aangetrek – dis net name­lekkers. Daar is goue ringe aan sy vingers en so ’n dik goue ketting om sy nek. Sy pikswart hare hang in ’n ponytail agter sy nek af. Mandy se hart begin wild bons in haar borskas. “Môre, pragtige dames!” groet hy vriendelik en verblind byna die drie meisies met die drie goue tande in sy mond. Mandy voel hoe haar knieë lam raak. “Oe, hy is darem sexy,” praat sy saggies met haarself. Sy spring vinnig haar vriendinne voor en steek haar handjie uit. “Haai, my naam is Mandy,” sê sy in so ’n uitlokkende stemtoon. Die boetaman pen haar vas met sy blou oë. “Haai, Mandy, my naam is Eugene. ’m … Jy lyk oulik. Kan ek jou maar ‘Skoonlief’ noem?” Mandy trippel uitgelate rond. “Ja, dit klink nogal mooi,” sê sy giggelend. Sy gee onmiddellik haar foonnommer vir hom toe hy dit vra. Daardie aand by die huis is Mandy nie haarself. Haar gedagtes is heeltyd by Eugene. Toe haar selfoon skielik begin lui, mol sy om dit te antwoord. “Haai, Skoonlief. Dis Eugene hier. Is jy beskikbaar vanaand? “Kan ons iewers iets gaan eet?” kom sy stroopsoet stem oor die telefoon. Mandy se hart wil uit haar borskas spring van ekstase. “J-Ja, n-natuurlik! Ek is beskikbaar!” hyg sy dit uit. Nelie loer later deur haar kombuisvenster toe die grênd BMW voor die huis optrek. Sy sien die netjiese jong man daar agter die stuur. Ná ’n lang getoet kom Mandy by die voordeur uitgetrippel. Sy spring by die passasierskant in en die jong man trek met skreeuende bande weg. Nelie voel trots op haar dogter wat so ’n pragtige man met so ’n mooi kar nader gehark het. Hy’s beslis enige skoonma se droom. Eugene wine and dine Mandy by ’n eksotiese restaurant. “Skoonlief, jy lyk regtig pragtig vanaand. “Jy is my mooiste blom in die tuin,” bombardeer hy haar met sy soete woorde. Mandy se wange kleur verskillende skakerings. Wel, die een ding lei toe tot die ander … En so sluit die twee hulle aandjie af in ’n goedkoop hotel­kamer. Dáárdie aand maak hulle liefde dat die biesies bewe. Mandy gee haar alles aan die aantreklike man. En dié aantrek­like man steek haar tot in die sewende hemel. Ná hul stomende sessie lê hulle uitasem en natgesweet langs mekaar. Skielik spring Eugene op en begin hom aantrek. “Kom, dis tyd om te gaan!” beveel hy sommerso bars. En daar is ook nou glad nie eens meer ’n “Skoonlief” in sy woordeskat nie. Mandy se kop ruk op na hom. “Hoekom dan so gou?” hyg sy. “Kom, ek is haastig!” kap hy bars terug. In die kar is die atmosfeer dik. Jy kan dit met ’n mes sny. Hulle ry in stilte voort. Mandy wonder wat sy dan verkeerd gedoen het. Sy het dan nog so lekker aangegee. Eugene laai haar voor haar huis af en trek weg sonder om eens koebaai te sê. Die dae wat daarop volg, probeer Mandy desperaat om Eugene in die hande te kry, maar hy beantwoord nie haar oproepe en Whats­App-boodskappe nie. Tot haar skok besef sy eendag dat hy haar geblok het. En nie lank daarna nie tref ’n nóg groter skok vir Mandy … Lees volgende Sondag verder Wat dink jy van hierdie storie? Enige voorstelle? SMS na 32369