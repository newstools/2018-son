DIE verdagtes in die moord op Jodene Pieters (17), wat aan die begin van die jaar in Bredasdorp vermoor is, is tydelik op vrye voet. Jandré Hendricks (18) en Charlton Newman (25) is ’n week gelede vrygelaat nadat hulle die afgelope ag maande in aanhouding was. Jodene se half uitgebrande lyk is in Januarie in ’n sementdam by P&B Kalkwerke in Bredasdorp gekry. Haar ouers het haar erg gebrande lyk net aan ’n ou brandwond aan haar enkel uitgeken. Sy het op ’n Saterdagaand vermis geraak en haar lyk is die Sondagaand gekry. Haar skedel is vergruis toe haar moordenaars vermoedelik ’n sementblok op haar kop gegooi het. Haar nek is ook gebreek. ’n Verbyganger het haar lyk versteek onder takke in die ou dam gekry. Jodene se oom Sarel Pieters sê: “Dit is ’n groot skok en terugslag vir ons. “Ná nege maande wag hulle steeds vir uitslae van DNS-toetse. “ ’n Tweede stel DNS-toetse is geneem en dit is wat die hofsaak so ophou. Ons is baie ongelukkig en kan nie berusting kry nie.” Volgens hom het die landdros Maandag geweier dat die saak verder uitgestel word en dit is tydelik van die hofrol geskrap. “Die saak is ook die week tevore uitgestel oor die uitslae van die DNS-toetse nie beskikbaar was nie. “Die staat het toe verlede week vir ’n verdere vier weke uitstel gevra, maar die landdros het geweier.” Jodene se familie het in September ’n gospelsangaand ter ere van hulle dogter gehou. Dit was ook om ander slagoffers– soos Anene Booysen (17), Elda Jafta (15), Kayde Williams (5) en Sulnita­ Manho (23) wat die afgelope vyf jaar in Bredasdorp vermoor is – te vereer. Eric Ntabazalila, woordvoerder van die departement van justisie, het bevestig die saak is tydelik van die hofrol geskrap.  