TREVOR Nyakane kry Saterdag weer die geleentheid om te wys waarom hy deel van die Springbok-afrigter, Rassie Erasmus, se planne is. Die 29-jarige stut van die Blou Bulle gaan die skrum in ’n Curriebeker-kragmeting met die Westelike Provinsie op Loftus Versfeld in Pretoria anker. Nyakane het tot dusver met beserings gesukkel en nie baie rugby gespeel nie. Hy was egter ’n lid van Erasmus se vergrote Bok-groep. Die boorling van Bushbuckridge wat Suid-Afrika reeds in 13 toetse verteenwoordig het, oefen al die heeltyd saam met die Bokke om op standaard te kom. Die Bok-bestuur sal dus ’n ogie op die wedstryd wil hou – veral omdat Nyakane die vermoë het om aan albei kante van die skrum te sak. Dat hy vaskopstut en loskopstut kan speel, maak van hom ’n handige speler om van die plaasvervangersbank aan te wend. Pote Human, afrigter van die Bulle, sal ook op Nyakane se ervaring wil staatmaak om die WP-skrum onder druk te plaas. Versterk Die Streeptruie se skrum sal versterk word met die terugkeer van Bokke soos Wilco Louw en Bongi Mbonambi in die voorry. Sikhumbuzo Notshe (losvoorspeler) en Damian Willemse (veelsydige agterspeler) behoort ook die Kapenaars se span te versterk. Daarteenoor gaan die span van Pretoria op die nommers van hulle terugkerende Bokke Embrose Papier en Marco van Staden kan druk. Die Bulle was ’n maand buite aksie en behoort lekker uitgerus en honger te wees om weer op die veld te kom. Human se span sal dié kragmeting moet wen as hy ’n plek in die semi’s van die Currie Cup wil bespreek. Die besoekers van die Kaap is tot dusver onoorwonne in die kompetisie en word as die oorweldigende gunsteling beskou.