DIE verskil tussen wen en verloor in toetsrugby is baie klein. Dikwels kom dit neer op ’n speler wat die gang van die kragmeting in sy span se guns swaai met ’n oomblik van individuele briljantheid. Dit maak nie saak hoe goed ’n afrigter is en met watter slim taktiek en game plans hy vorendag kom nie. Uiteindelik handel dit in die meeste gevalle af van die besluite wat spelers in druk situasies neem. In die Bokke se skok­sege oor die All Blacks in Wellington was dit beslis die geval. Lukhanyo Am het nie sy plek in die tweede helfte in­geneem nadat hy ’n kniebesering opgedoen het nie. Ná rustyd het Cheslin Kolbe sy verskyning van die plaasvervangerbank gemaak. Sy eerste raak aan die bal het tot ’n onderskep-drie gelei, wat toe sewe punte aan sy span besorg het. Die besluit om vir die onderskepping te gaan, was nie ’n instruksie wat hy van die Bok-afrigter, Rassie Erasmus, gekry het nie. Dit was ook nie ’n beweging wat op die oefenveld aangeleer is nie. Dit het alles neergekom op voorgevoel. En dit is iets wat nie in ’n rugbyspeler gecoach kan word nie. Kolbe het sy natuurlike voorgevoel gevolg en dit het gelukkig vir hom vrugte afgewerp en ’n groot bydrae gemaak in die Bokke se geskiedkundige oorwinning. In dieselfde wedstryd het die Bok-vleuel Aphiwe Dyantyi in die doodsnikke van die game van sy verdedigingslyn uitgeskiet om Da­mian McKenzie onder geweldige druk te plaas. McKenzie, wat 9 uit 10 keer van so ’n situasie die wendrie sou gedruk het, het die bal aangeslaan en die Bokke het die toets gewen. Dyantyi moes waag en onder geweldige druk ’n besluit neem wat die verskil tussen wen en verloor was. In die naweek se toets teen die Wallabies in die Baai het die einste Dyantyi baie vroeg in die game ’n besluit geneem wat ook ’n baie groot invloed op die uitslag gehad het. Die boorling van Engcobo in die Oos-Kaap het sy voorgevoel vertrou, uit die lyn geskiet en ’n skitterende onderskep-drie in die game se eerste 25 sekondes gedruk. Dit is ’n goeie voorbeeld van ’n speler wat uit niks sy eie inisiatief en ondernemingsgees gebruik om ’n drie te druk. Dit maak nie saak hoeveel ure ’n speler op die oefenveld saam met sy afrigters deurbring nie. Om die spel so te lees, is ’n kuns en dit is wat spelers soos Dyantyi en Kolbe in oorvloed het. Die belangrike ding is dat die afrigters die spelers die vryheid moet gee om hulle op die veld uit te leef. Saterdag sal dit beslis weer die geval wees wanneer die aartsvyande Suid-Afrika en Nieu-Seeland mekaar op ’n stampvol Loftus pak.