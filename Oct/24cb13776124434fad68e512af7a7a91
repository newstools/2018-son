EMO Adams en Vicky Sampson, twee van die Kaap en Suid-Afrika se mees geliefde sangers, is die jongste toevoegings tot Sammy Webber se konsert “40 Years and Counting!”. Die kitaar-towenaar Sammy speel op 21 November gasheer vir ’n sterbelaaide konsert wanneer hy sy 40ste jaar in die musiekbedryf vier in die Baxter-teater in Rondebosch. Dr Victor van Rasta Rebels-faam vlieg ook spesiaal uit Johannesburg om respek te kom betoon aan sy jare lange vriend. Die Shack Band is die orkes vir die aand en Celeste Williams is die musiekdirekteur. Ander kunstenaars wat optree, is Ian Smith, Richard Ceasar, China van Rensburg, Sean O’Connell, Glenn Robertson, Sammy se eertydse groep Virtual Jazz Reality (VJR), Allou April, Leonie­ le Roux, Lesley­-Rae Webber, Shaun Johannes en Chadleigh Gowar. Die komediante Quinton Manuels en Wayne Mckay doen ook hul snaakse ding. Sammy Webber (59) is gebore en getoë in Retreat op die Kaapse Vlakte en is trots daarop om geassosieer te word met die gebied waar hy grootgeword en geleer het om die kitaar te bespeel. Sowat ag jaar gelede het rampspoed hom egter getref toe veelvuldige sklerose by hom gediagnoseer is. Dit het sy gesondheid erg geknou en sy kwaai belemmer. Daar was vrese dat sy dae as musikant kortgeknip is, maar dit het Sammy nie ontstig nie. Inteendeel, hy is steeds ’n gereelde gesig op die Kaapse jazz-toneel. ’n Vindingryke oplossing vir sy probleem met sy oë, naamlik ligte op die “nek” van sy kitaar, stel Sammy in staat om gehore steeds te vermaak. Dis beskikbaar by webtickets. co.za, die Baxter se kaartjieskantoor en alle takke van Pick n Pay.