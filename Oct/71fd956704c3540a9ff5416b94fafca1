HORDES treinpendelaars gaan dalk moet begin rondskarrel vir alternatiewe vervoer. Die Passasierspooragentskap van Suid-Afrika (Prasa) is Vrydag 48 uur gegee om te verduidelik waarom sy veiligheidspermit nie opgeskort moet word nie. Madelein Williams, woordvoerder vir die Spoorwegveiligheidsreguleerder (RSR), bevestig dit en sê: “Dit gebeur wanneer die permithouer nie by die voorwaardes hou nie.” Die RSR se besluit volg weens ’n toename in handmagtiging van treine (manual authorisations), wat ’n aanduiding is dat Prasa se instandhouding steeds nie verbeter nie. In reaksie sê Prasa: “Daar was die afgelope jaar ’n drastiese toename in handmagtigings. Hiervan is 165 488, oftewel 33%, weens vandalisme van seintoerusting en kabeldiefstal.” Prasa erken ook dat die sein-onderbrekings, infrastruktuurprobleme, abnormale werkvoorwaardes en diensonderbrekings onder ander omstandighede vermy kan word. Nana Zenani sê Prasa het die RSR versoek dat die opskorting tot die Gauteng-Suid-streek beperk word. Khanyisile Kweyama, voorsitter van die Prasa-direksie, sê: “Ons hoop die veiligheidsreguleerder oorweeg die reaksie deur die Prasa bestuur, gegewe dat Prasa so ’n kort kennisgewing gegee is.” Die RSR sal vandag besluit of die opskorting op die hele land of slegs sekere plekke van toepassing sal wees. Intussen sal pendelaars verwikkelinge met ’n valkoog dophou en asem ophou dat daar wel môre treine sal wees. Indien nie, gaan dit beslis ’n blou Maandag wees.