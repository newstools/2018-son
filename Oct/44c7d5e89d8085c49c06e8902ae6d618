’N MAN van Michigan het onlangs ontdek die meteoriet wat hy al 30 jaar as ’n deurstop gebruik, is duisende dollar werd. Die man het die huis – ruimteklip van 10 kg en al – in 1988 gekoop. Die vorige eienaar het vir die man gesê die klip het op die plaas beland tydens meteoorreën in die 1930’s. Nie een van hulle het gedink dis iets werd nie. Dit het maar daar gelê en is soms gebruik om die deur in plek te hou. Eers vroeër vanjaar het die man gehoor mense verkoop meteoriete. Hy het dit na ’n universiteit gevat en toe ontdek dis ’n klein fortuin werd. – UPI