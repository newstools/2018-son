DIE Kaapstadse mayor­, Patricia de Lille, eis R1 miljoen van Anthony­ Faul nadat hy glo haar naam deur die modder gesleep het. De Lille het gister bekend gemaak sy is tans besig met ’n name and shame-veldtog. Dít kom nadat die Valke verlede week alle klagte teen haar teruggetrek het. Faul het beweer De Lille het hom R5 miljoen-afpersgeld gevra vir ’n projek van die Stad. Hiéroor sê De Lille: “Al hierdie beweringe het gekom in ’n tyd toe die DA desperaat was om van my ontslae te raak. “Ek is baie bly en verlig dat die waarheid nou seëvier. “Die beweringe was ongegrond en dis waarom ek my prokureur instruksies gegee het om voort te gaan met die eis. “Ek wil seker maak ek stuur ’n sterk boodskap uit. “Ek sal nie huiwer om ’n eis in te stel teen enige een nie. “Ek het van die begin af geweet dis ’n klomp nonsens!” De Lille het gegrap dat sy pensioengeld soek en dis hoekom sy die eis ingestel het. De Lille sê verder sy het nie ’n probleem met die DA nie, maar wel met sekere mense in die party. Sy sê: “Ek is bereid om name bekend te maak. “Ek sal Woensdag die ander name noem van dié wat my naam deur die modder gesleep het.” Sy sê sy gaan niemand dit toelaat sonder om terug te baklei nie. “Ek het niks om weg te steek nie. “Ek is nog op geen van die beweringe skuldig bevind nie.” De Lille sê die meer as R600 000 wat sy vir regskoste betaal het om haar naam skoon te kry, was ’n belegging. Sy sê haar naam is priceless. Oor dié vuil politieke game­ sê De Lille: “Politiek is nie vir sissies nie. “Dit gaan oor ’n posisie vir mag. Hulle weet wie hulle is. “Hulle stel nie die belang van die mense eerste nie.” De Lille sê sy is gelukkig om uit te tree en dat haar posisie as mayor haar nie gemaak het nie. Sy sê: “Ek is die burgemeester wat die langste nóg gedien het. “Dit gaan oor die beginsel en nie die posisie nie. “Dit was vir my ’n eer om die mense te kon dien. “Ek kan nie meer langer aangaan in ’n verhouding waar ek abuse word nie.”