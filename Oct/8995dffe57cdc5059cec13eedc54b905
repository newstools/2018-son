NET 14 uit 43 leerders met spesiale opvoedkundige behoeftes (LSEN) van die Primêre Skool Fontein in die Baaise noordelike gebiede is goedgekeur om na die Spesiale Skool Westview te gaan. Wat word nou van die ander kinders en hoe gaan hulle in die hoërskool cope met hoofstroom-skoolkurrikulums? Daarom het ontevrede ouers gister in Sidwell by die distrikskantore van die departement van onderwys opgedaag om antwoorde te kry. Gary Groenewald, Fontein se hoof, verduidelik die skool het namens die ouers aansoek gedoen dat die leerders volgende jaar na Westview kan gaan. Setilda Arends, voorsitter van die ouerbeheerliggaam, sê dit sal ’n negatiewe impak hê as sekere kinders volgende jaar by die huis sit. “Fontein is ’n full-service skool (wat spesiale klasse aanbied). Hulle is veronderstel om ons eerste privilege te gee. “Ons wil antwoorde hê en wil weet watter plan B daar is. Ons gaan drastiese stappe doen as die 29 kinders nie in die skool geplaas is nie,” sê Arends. Zelda Solomon van Salt Lake, wat ’n dogter in gr. 7 het, sê in 2015 is haar kind goedgekeur om na Westview te gaan, maar vanjaar was dit ’n ander storie. “Die kinders gaan nie op hoërskool cope nie,” sê ’n bekommerde Solomon. Emmerentia Louw van Helenvale wonder self hoe die LSEN-kinders in ’n normale hoërskool gaan cope. “Die gevolg is dat my dogter gaan ronddrentel,” sê Louw. Jolene Munnick van Helenvale sê haar seun, wat twee jaar gelede ’n leerder van Fontein was, kry nou nog nie plek in ’n spesiale skool nie. “My seun is al 16, maar hy is tans by die huis. My ander jonger seun is ook nie aanvaar vir volgende jaar by Westview nie. Die oudste een sit nou net rond en maak die huis skoon. “Die kinders wat so by die huis sit, kan gangsters word en dagga rook, want die temptation in ons area is baie groot,” sê Munnick. Mali Mtima, woordvoerder van die departement van onderwys, sê op die vergadering is vir die ouers gesê die departement is besig om die skole se vaardigheidsprogramme progressief uit te brei. Dit volg oor daar nie nou planne is vir die bou van ander spesiale skole in die Baai nie. Hy sê die koördineringskantoor van die departement gaan dié planne implementeer en teen 2020 sal alle geïdentifiseerde skole die program in plek hê. Die hoof van Westview, PC van Rooyen, sê die skool is bedoel vir lig gestremde leerders. “Die kinders word ingeneem op grond van ’n sielkundige verslag, wat sê hulle kan nie met die mainstream kurrikulum cope nie. “Elke jaar vat ons sowat 230 leerders in, maar vir 2019 het ons klaar 509 aansoeke ontvang. “Die skool is gebou vir sowat 450 leerders, maar ons het tans 730.” Hy sê die getal kinders van Fontein wat goedgekeur is, is vertroulik.