LIVERPOOL se ster-doel­skieter Mohamed Salah het Saterdag weer sy mojo voor die doelhok gevind. En sy klub, Liverpool, kon nie gehoop het dat dit op ’n meer geleë tyd moes gebeur nie. Salah se doel het Liverpool op die wenpad gehou in die Engelse Premierliga (EPL). Die Reds moes omtrent swoeg om ’n hardekwas Huddersfield met 1-0 te klop. Dit was dié speler van die Egiptiese­ nasionale span se eerste doel in vyf wedstryde vir sy klub. Dié oorwinning het ook die manager­, Jürgen Klopp, so ’n bietjie­ laat glimlag. Klopp spog nou met sy beste opening tot ’n seisoen sedert hy die job by die Reds aanvaar het. “Ons het 23 punte; dis ’n stewige fondament,” het hy aan Sky Sports gesê. “Ek dink nie ek het dit ooit hier (by Liverpool) ná nege wedstryde behaal nie. Verbaas “Daar is egter nog heelwat ruimte vir verbetering. Ons moet nou hard werk om ons spelpeil te lig.” Wat Klopp verbaas van sy span dié seisoen in die EPL, is dat hy steeds wen, al speel hy eintlik swak. Daaroor sê hy: “Dis glad nie sleg nie. Dis dalk die eerste keer dat ons wen ondanks middel­matige vertonings. “Ek moet eerlik wees: Ek verkies eerder dat ons met aanskoulike spel wen.” Huddersfield het nog nie een wedstryd in die EPL gewen nie. Hy het Liverpool egter onder druk geplaas.