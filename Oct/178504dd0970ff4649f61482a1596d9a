HOPELIK het die Southern Kings se coach reeds vir Scarra Ntubeni by sy span se WhatsApp-groep ge-add. Ntubeni moet nader staan omdat die Kings se kaptein, Michael Willemse, weens ’n skouerbesering drie maande buite aksie sal wees. Die Southern Kings het gister bevestig die slot JC Astle is die nuwe cappy. Ervare Deon Davids, coach, sê Willemse se afwesigheid is ’n groot slag vir die span. “Willemse is ’n uitstekende leier, maar hy is nou ’n lang tyd uit. “Astle is ook ’n ervare speler wat die span baie goed ken.” Dis Astle se derde seisoen saam met die span. Hy was in 2015/’16 reeds ’n lid daarvan. Toe het die Kings nog in Superrugby gejol. Die 28-jarige boorling van Queenstown het soos baie ander sterre weens kontrakverskille die pad gevat. Hy het by die Franse Pro D2-span Mont-de-Marsan aangesluit. “As leier het Willemse ’n hoë standaard gestel. “Ek wil graag daarmee voortgaan. Die span het wel baie leiers. Ons probeer mekaar help om dinge op die veld makliker te maak.” Nie net is Davids een van sy voorvatters kwyt nie, hy kort ook ’n speler. Die drie ander hakers – Tango Balekile, Alandré van Rooyen en Jannes Snyman – het minder ervaring. Daarom lyk die WP se Scarra Ntubeni na net die man vir die Kings. Son weet Ntubeni en Davids het al op WhatsApp gechat. Die tyd is nou reg om die sakie af te handel. Ander beseerdes sluit in die flank Bakkies Brown (enkel), wat agt weke uit is, en die stut Xandré Vos (nek), wat twee maande lank nie kan speel nie. Oefen Die skrumskakel Sarel Pretorius (voet), stut Pieter Scholtz (skouer), losskakel Oliver Zono (knie) en vleuel Sibusiso Sithole (skouer) herstel goed. Die stut Martin Dreyer (knie) is nege maande buite aksie.