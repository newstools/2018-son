IN DEON Davids het die Southern Kings een van Suid-Afrika se top-breiers, maar wat gebeur as hy die pad vat? Dis ’n geldige vraag, want die Blou Bulle soek ’n nuwe hoofafrigter nadat John Mitchell Engeland toe geskuif het om saam met Eddie Jones te werk. En Davids se naam is genoem as ’n kandi­daat wat die Blou Bulle oorweeg. Blou is gelukkig darem nog nie die Kings-breier se gunsteling-kleur nie. Davids het aan Son gesê hy is glad nie die man wat die Bulle soek nie. Hy sê: “Dis net bespiege­linge. Ek het nog met niemand van die Bulle oor werk gepraat nie. “Ek is by die Kings en fokus op ons volgende Pro14-wedstryd. Ons het wel nou ’n kort breek, maar is volgende week terug.” Davids sê dis nietemin lekker dat sy harde werk raaksien word. Hy dink hy kan ’n span soos die Bulle help, maar vir nou is hy ’n King. Dit sal egter geen wonder wees as ’n span soos die Blou Bulle Davids as kandidaat oorweeg nie. Dis omdat hy sover wonders verrig het met die weinige ondersteuning wat hy gebied word. Davids soek nou al van die einde van verlede seisoen na ’n verdedigings­afrigter en lynstaanspesialis. Intussen neem hy dié take maar op homself. Davids doen reeds meer as wat hy hoef. Met twee grade in menslike bewegingskunde is hy ook beter ge­kwalifiseer as die meeste ander. Dit is so te sê vanselfsprekend dat die Kings hom eendag sal verloor. Dit laat ’n mens wonder: Wie sal dan bereid wees om dié duidelik stresvolle job as King-breier oor te neem?