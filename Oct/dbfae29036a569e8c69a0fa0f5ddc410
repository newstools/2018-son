UIT al die talentvolle deelnemers aan die Northerns Got Talent-kompetisie kon ongelukkig net drie wenners gekies word. Dié talentkompetisie in die Baai se finale ronde het laas naweek by La Dee Das in Sal­soneville plaasgevind. Die organiseerder, Shaffron Jessem, sê sy is geweldig trots en dat dit ’n asemrowende event was. “Die besluit was baie moeilik, want almal was baie goed op hulle eie manier. Ek sien daarna uit om weer binnekort ’n kompetisie te hê,” sê Jessem. Die eersteplek-wenners is The Future Kings, ’n hip-hop-dansgroep bestaande uit Bradley Stevens (18), Ju­nior Booysen (18), Caydo Damons (19) en Mason Booysen (10). Die vyfde lid, Shevandré Sharrock, kon ongelukkig nie die show bywoon nie omdat sy ma gesterf het. Die groep het sy opvoering aan Sharrock en sy ma opgedra. Die groeplede dans en maak hulleself almal al van kleins af met choreografie touwys. “Ek was baie excited toe ek gehoor het ons wen. Ek kon dit nie glo nie. Maar ons het van die begin af gesê ons gaan wen,” lag Stevens. In die tweede plek is Lee-Anne Ruiters (17). Sy het die aand van die finals die gehoor bekoor met Adele se “A Million Years Ago”. “Ek was baie nervous voor die tyd, maar toe ek op die stage kom, toe gaan ál die fear weg. Ek was net myself,” sê Ruiters. Ruiters het reeds as sewejarige begin sing en vroeg al agtergekom dis waar haar passie en talente lê. Die derde plek het aan Leroy Pieterse (20) en Cohen Minto (23) gegaan. Hulle dans in ’n urban hip-hop-styl. Hulle het reeds op die ouderdom van ses begin dans. Pieterse sê hulle het baie hard gewerk vir die kompetisie en voeg by selfs ou omies het die aand van die finals vir hom gesê dit wat hulle doen, is kuns. Moedig Cohen sê hulle is niks sonder die mense wat hulle ondersteun het nie. Jessem se hoofdoel met die kompetisie is om die jeug aan te moedig om hulle drome te bereik. “Die verskil wat ek wil maak, is om ons kinders te empower en hulle die erkenning te gee wat hulle verdien,” voeg Jessem by. Nommer een, twee en drie het onderskeidelik R5 000, R3 000 en R2 000 gewen. Jessem wil graag die eienaar van La Dee Das, Errol Hughes, bedank vir die gebruik van sy klub en die prysgeld wat hy geborg het.