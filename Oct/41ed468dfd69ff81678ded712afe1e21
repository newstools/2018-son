MET Usman Khawaja aan die spits het Australië se krieketspan daarin geslaag om dié een te oorleef. Khawaja het 141 lopies aangeteken en die Aussies gister in Doebai gehelp om ’n onbesliste uitslag in die eerste toets teen Pakistan af te dwing. Die wenteiken van 462 lopies was te groot vir Australië in sy tweede beurt. Die besoekers het net probeer vasbyt tot die uitskeityd op die vyfde en laaste dag. Die Aussies was op 362/8 toe die balkies gelig is. Khawaja is goed ondersteun deur Travis Head (72) en die kaptein, Tim Paine (61*). “Ek is dankbaar ons het nie verloor nie. Ek het nie juis daaraan gedink om die wedstryd te red nie. Ek het maar net so lank moontlik probeer kolf,” het Khawaja gesê. Yasir Shah (4/114) en Mohammad Abbas (3/56) het byna daarin geslaag om Pakistan te laat wen. Paine het gesê Pakistan het sy span swaar laat leef. “Dit was ’n taai toets, maar ons het mooi teruggeveg.” Die tweede en laaste toets tussen die lande begin Dinsdag in Aboe Dhabi.