SY IS ’n go-getter en skrik nie vir ’n uit­daging nie. Dis nou Taren Carolus (25), wat onlangs ’n single, “This Is My Moment”, uitgereik het. Taren is oorspronklik van Uitbreiding 31, Bethelsdorp, in die Baai se Northern Areas. Dié single is ’n produk van haar uithouvermoë en liefde vir musiek. Taren sê: “ ‘This Is My Moment­’ sal ook op ’n album verskyn. Ek besluit nog wat die album se titel moet wees. “Dié song is vir almal wat against all odds iets in die lewe bereik het.” Taren sê haar musiek is ’n bietjie van alles – R&B, rap en deep house. Twee plaaslike musikante, The Braggaman en Rozar, feature­ ook op die album. Taren het in 2010 begin om musiek te maak; sy was toe maar net 18 jaar oud. Sy was oorspronklik ’n lid van die gospelgroep Revo­lution O 3. Sy het verlede jaar aan die Star Struck-talentkompetisie in Kaapstad deelgeneem. Taren is een van die 30 finaliste wat onder die top-vyf geëindig het. Sy sê: “Dis ’n ervaring wat my musiekloopbaan definitief rigting gegee het. “As ’n mens nie passievol is nie en jy het nie driving force nie, sal jy nêrens kom nie.” Taren skryf haar songs self en laat Creative Noise in Newton­park dit gewoonlik opneem. Sy sê: “My musiek gaan oor gewone dinge. Wat die jong mense in die North­erns raak, raak mense oral. “Ek wil jong mense inspireer en motiveer.” Sy sê haar musiek dra haar deur moeilike tye, veral ná een nare voorval. Dit was toe haar niggie Aali­yah “Angel” Tee (12) in Junie 2016 in haar ouerhuis, ook in Uitbr. 31, doodgeskiet en haar pa, Edmund, gewond is. Taren vertel: “Ek was haar mentor. Sy het altyd saam met my in die kerk gedans. Oefening “Sy het in my geglo en dit het my gemotiveer om aan te hou. Ná haar dood is dit asof iets van my weggeruk is.” Taren gee haar stem elke dag minstens ’n halfuur tot ’n uur oefening; andersins probeer sy om gebalanseerd te lewe. Sy sê: “Nie almal kan ’n sanger wees nie, maar ’n mens kan die beste jy wees. “Gryp elke geleentheid aan en moet nooit opgee nie.” Haar single is beskikbaar op Google Play, iTunes, Spotify en Amazon. Taren het gister by die Miss Hawaiian-kompetisie in La Dee Das opgetree. Sy neem Saterdag deel aan die finals van die Northerns Got Talent-kompe­tisie, ook in La Dee Das. En op 2 November tree Taren op in die Suideinde-museum. Enigeen wat meer wil uitvind oor Taren se shows, kan haar bestuurder, Gershwin Jansen, by 074 543 2103 bel.