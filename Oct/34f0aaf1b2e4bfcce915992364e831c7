JANNEMAN Malan is sterk op pad om sy eerste honderdtal vir die Cape Cobras te behaal. Maar dit was die Cobras se boulers wat die Lions op die eerste dag van die meerdaagse wedstryd op die Wanderers gerattle het. Die 22-jarige Janneman, wat hom vanjaar by die Wes-Kaapse streekspan aangesluit het, sal vanoggend met sy telling op 90* voortkolf. Hy en David Bedingham (65*) kan die Kapenaars se wurggreep op die Lions vererger wanneer hulle die beurt op 204/2 hervat. Die Cobras geniet ’n voorsprong van 100 lopies op die tuisspan se eerste beurt van 104 almal uit. Janneman is die jonger broer van Pieter, saam met wie hy gister die Cobras se beurt begin het. Dinge het aanvanklik nie goed verloop nie toe Pieter vir net 7 lopies uitgehaal is met die Cobras se telling op 29. Zubayr Hamza (31) het bestendig gelyk voordat sy voormalige spanmaat Beuran Hendricks hom uitgeboul het. Die tuisspan se besluit om eerste te kolf het gou geback­fire. Die Cobras se boulers het net 32,1 boulbeurte nodig gehad om die sterbelaaide Lions-span uit te boul. Bokspronge Stephen Cook, die Lions se kanonkolwer, is vir ’n skamele twee lopies uitgehaal en Omphile Ramela vir een. Dit was die Cobras se blitsboulers Lizaad Williams (3/40) en Tladi Bokako (3/31) wat die tuisspan se kolwers bokspronge laat maak het. Jason Smith, een van twee veranderinge wat die span se breier, Ashwell Prince, aangebring het, het 3/17 in 9,1 beurte platgetrek.