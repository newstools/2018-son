WAS DIT moord of ’n ongeluk? Dis die vraag op die lippe van ál die mense in ’n straat in Bishop Lavis ná ’n noodlottige skietvoorval Woensdag. Shakur Lackay Cockman (11) is in die voorval in Sky Road dood nadat hy in die nek getref is. Volgens ’n ingeligte het Shakur saam met ’n vriend gestaan toe ’n 17-jarige laitie daar aankom. Die 17-jarige seun het ’n gun aan Shakur gegee en gesê hy moet oor die fence van ’n neighbour se huis spring. Die vriend is toe saam met die 17-jarige seun winkel toe om ’n entjie te gaan koop. Shakur het by die neighbour se huis ingegaan en glo met die gun gespeel. Volgens ons informant het Shakur die gun onder ’n kussing weggesteek toe sy vriend en die 17-jarige seun terugkeer. Die 17-jarige het die gun gevind en ’n skoot het afgegaan. Dit het Shakur getref. Hy is op die toneel dood. ’n Ingeligte sê toe hy by die huis ingaan, het die gun op die vloer langs Shakur se kop gelê. Shakur se maat het uitgehardloop en die 17-jarige is met die gun agter hom aan. Mense in die pad het eers gedog dis klappertjies wat afgaan omdat kinders in die pad gedurig met die goed speel. Jacqueline Cockman (49), by wie Shakur gewoon het, het in trane uitgebars en aan Son gesê sy kan nie die pyn hanteer nie. “Almal se harte was so lief vir Shakur! Hy was ’n goeie kind.” Cockman het gesê sedert Shakur ’n jaar gelede by haar ingetrek het, het sy hom altyd teen die gevare daar buite gewaarsku. “Dis amper asof ek ’n voorgevoel gekry het so iets gaan gebeur. Die slegte invloed van verkeerde elemente is sterk in ons area, maar sy nuuskierigheid het seker by hom oorgevat.” Volgens posts op Facebook het Shakur homself met sy pa se gun geskiet. Maar Cockman sê dis nie waar nie. “Sy pa het nie eens ’n gun nie! Mense moet ophou stories opmaak!” Kapt. FC van Wyk, polisiewoordvoerder, sê ’n saak van moord word ondersoek.