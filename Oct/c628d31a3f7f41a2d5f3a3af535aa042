’N VERMEENDE gangster en seun van die voorsitter van Bonteheuwel Safety & Security (BSS) is in die tjoekie. Daverou Baartman (24) is Donderdag gearresteer kort nadat ’n man in sy kar voor die Checkout-supermark doodgeskiet is. Zelda Martin, ’n woordvoerder van die metro cops, sê twee lede het Baartman enkele minute ná die skietery met ’n gun en ammunisie vas­getrek. Baartman word aangekla van die besit van ’n onwettige vuurwapen en ammunisie. Volgens Martin is dít die klag omdat die metro cops nie die skietery gesien het nie en niemand nog ’n beëdigde verklaring afgelê het nie. Rdl. Angus McKenzie sê omdat Baartman se ma, Yushra Waterloo, die BSS-voorsitter is, kan sy haar seun probeer beskerm. Waterloo sê iemand anders het die victim geskiet en toe die gun vir Baartman gegee. Sy sê sy smeer nie haar seun se dinge toe nie, maar hy is nie een wat mense seermaak nie. “Toe ek op die toneel aankom, het ek hom voor die metropolisie geslaan. “Hy het my toe gesê dit was nie hy nie. “Hy is nie ’n gangster nie, hoewel hy ’n JFK tattoo op sy regterhand het.”