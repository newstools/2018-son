D-DAG het vandag vir die meeste matrieks aangebreek. Sowat 34 139 voltydse en deeltydse kandidate in die Wes-Kaap is geregistreer om vandag Engels eerste addisionele taal te skryf. Daar is sowat 22 340 Engels Huistaal-kandidate wat ook vandag sal skryf en net twee kandidate vir Engels tweede addisionele taal. Altesaam is daar 53 759 voltydse kandidate en 12 433 deeltydse kandidate in die Wes-Kaap wat hulle matriekeindeksamen aanpak. Vertroue Die nasionale minister van onderwys, Angie Motshekga, se boodskap aan die matrieks is om gefokus te bly regdeur die eindeksamen oor dit is waarvoor hulle 12 jaar lank gewerk het. Sy sê: “Ek het alle vertroue in ons matrieks wat deur die jaar hard gewerk het. Ek wens hulle almal baie sterkte toe.” Debbie Schäfer, die Wes-Kaapse minister van onderwys, het ook matrieks alle voorspoed toegewens. Sy het verlede week ’n beroep gedoen op alle operators van openbare vervoer om te verseker dat kandidate betyds by hulle eksamensentrums opdaag. Of die verskaffers van trein- en busdienste wel gehoor aan haar sal gee, bly ’n ope vraag. Kandidate kan wel by ’n eksamenlokaal toegelaat word as hulle ’n uur laat kom vir die eksamen, maar sal die eksamen binne die verkorte tyd moet voltooi. Schäfer het matrieks ook versoek om seker te maak van hulle vervoer en eerder vroeër van hulle huise te vertrek as hulle net op openbare vervoer staatmaak. Sy sê: “Wees eerder vroeër by die lokaal as om die risiko te vat om laat te wees.”