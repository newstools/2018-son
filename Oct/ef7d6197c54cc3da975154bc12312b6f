DIE Bishop Lavis-daghospitaal moes gisteroggend vir ’n paar uur sy deure sluit weens bendeskietery. Twee vermeende gewonde gangsters het by die hospitaalperseel ingehardloop net ná ’n skietery. Die personeel het die deure gesluit uit vrees vir die ander pasiënte en personeel se veiligheid. Zolani Zenzile, woordvoerder vir departement van gesondheid, het die voorval bevestig. Die polisie het die area gepatrolleer toe hulle ’n verdagte man (20) opmerk, wat by sy huis inhardloop. ’n Ongelisensieerde gun en ammo is in sy besit gevind. Nog ’n ou is in die huis met ’n ongelisensieerde wapen betrap en gearresteer. Hulle verskyn binnekort in die Bishop Lavis-landdroshof. Volgens lt.kol. Andrè Traut, polisiewoordvoerder, is die lyke van drie onbekende persone in ’n uitgebrande swart Volkswagen Polo Vivo gevind. Die kar het ’n Oos-Kaapse registrasienommer en is gister 02:00 in Ou Weltevreden-weg in Mitchells Plain gevind. “Die slagoffers is vermoedelik vermoor en na die toneel geneem waar die kar aan die brand gesteek is.” Volgens Traut is die motief onbekend en is niemand al gearresteer nie.