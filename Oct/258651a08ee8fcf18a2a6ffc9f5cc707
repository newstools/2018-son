JüRGEN Klopp, bestuurder van Liverpool, sê sy span makeer “bravade en geluk” as hy sy voortref­like rekord oor Manchester City wil behou. Dié spanne pak mekaar vandag op Anfield (17:00) in ’n top-of-the-table clash in die Premierliga. Klopp reken aangesien die kampioen só gedug is en baie selde sy konsentrasie en fokus verloor, moet die Reds meer as net ’n goeie vertoning opdis om Pep Guardiola, afrigter, se City-span te klop. “Dit gaan harde werk wees om hulle van ons doelhok weg te hou en ons eie kanse te skep. Ons het egter geen probleem daarmee nie, aangesien almal daarvan bewus is,” het Klopp verduidelik. Vasgeval “Dis baie duidelik en nou sal ons probeer om dit uit te voer. Ons sal braaf moet wees en geluk in ons vertoning moet hê.” Volgens die Duitse breier was dit ook maar vir die Merseysiders ’n bitter pil toe hulle Woensdag tydens ’n Champions League-wedstryd in Napels met 0-1 teen Napoli vasgeval het. “My geloof in die span is só groot,” het Klopp verder gesê. “Jy kan jou indink dat ons nie móét nie, maar eerder ’n positiewe reaksie wíl toon wanneer ons City pak. “Ek wou beslis nie teen Napoli verloor het nie, maar as jy my sou vra wat is die beste geestelike voorbereiding vir só ’n groot stryd, dan is dit om ’n wedstryd te verloor. “Ons het dit nou gevoel en dit beteken ons wil dit nie sommer weer ervaar nie. “So, ons sal veg met alles wat ons het vir ’n ander uitslag teen City,” het Klopp bygevoeg. Klopp weet natuurlik ook hy het ’n beter head-to-head rekord oor die Spanjaard. Sedert Guardiola die leisels by die Etihad oorgeneem het, het Klopp net een wedstryd uit hulle vorige ses kragmetings verloor. Liverpool het ook drie seges agtereenvolgens in die kalenderjaar oor die Citizens gehad. Guardiola weier egter om te glo dat Liverpool City se nommer het. “Dis als goed en wel, maar ons is die Premierliga-kampioen,” het Guardiola op sy beurt gesê. “Dis ’n nuwe seisoen en ek is nie bekommerd oor wat in die verlede gebeur het nie.” – AP