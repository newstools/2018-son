SY PA het nooit sy matriek­sertifikaat gekry nie. Vir Safwaan Erasmus (18) van die Hoërskool Steenberg in Retreat gaan die matriek-eindeksamen nie net oor skryf nie. Hy doen dit vir sy pa, wat nooit daai geleentheid gehad het nie. Erasmus sê hy maak gereed vir sy volgende stap in sy lewe – om verder te studeer en ander mense te motiveer. Rekeningkunde “Dis my motivering. My pa is nooit die geleentheid gegun om klaar te maak met skool nie. Dis my doel om die heel beste te maak van ál die jare wat ek ingesit het om hier te wees,” vertel hy. Erasmus was een van 27 leerders van sy skool wat gister rekeningkunde geskryf het. “Ek dink ek het baie goed geskryf en sien daarna uit om my wiskunde-eksamen te skryf,” sê hy. Dis Muazzam Schoeman (19) se droom om met universiteitsvrystelling te slaag sodat hy kan gaan swot. “Ek glo my fokus is op die regte plek en wat ek insit, sal ek uitkry,” sê Schoeman. 