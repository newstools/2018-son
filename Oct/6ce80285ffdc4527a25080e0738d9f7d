DANE Piedt is in die sewende hemel. Dié kaptein van die Cape Cobras het gister op die Wanderers sewe Lions-paaltjies platgetrek om die Cobras op die wenpad te plaas. Danksy sy uitstekende draaiboulwerk het die Kapenaars dié meerdaagse wedstryd binne drie dae – pleks van vier – met ’n beurt en 71 lopies gewen. Piedt het 7/118 geneem in ’n skof van 43 briljante beurte. Hy het in die 96ste beurt twee paaltjies platgetrek en toe weer twee in die 102de. Piedt het glad nie in die Lions se eerste beurt geboul nie omdat sy snelboulers die tuisspan disnis geboul het. Die wedstryd is egter kort-kort weens swak lig onderbreek. Voorsprong Ashwell Prince (breier) en sy troepe was van dag een af in beheer en het die tuisspan vir 104 lopies in sy eerste beurt uitgeboul. Die Cobras het 529 lopies in hulle eerste beurt aange­teken. Dit het die Wes-Kaapse streekspan ’n allemintige voorsprong van 414 gebied. Die Lions het hulle tweede beurt gisteroggend op 11 lopies voortgesit. Die Lions se ervare kolwer Stephan Cook en Dominic Hendricks (45) het hard probeer om hulle span se beurt bestendigheid te bied. Cook het so goed vertoon dat hy ’n bedreiging geword het. Hy het 102 lopies aange­teken voordat hy Piedt se eerste slagoffer in die 68ste beurt geword het. Die Lions het toe op 214/4 gestaan. Nicky van den Bergh se 73 lopies was ook ’n skaflike bydrae. Die Cobras het 25,7 punte verdien en is met 49,78 punte boaan die puntelys.