DIE geskiedenis in Curriebeker-eindstryde is vandag aan die kant van die Westelike Provinsie. Die Streeptruie en die Sharks pak mekaar vandag vir die negende keer in die final. Die Kapenaars was al vyf keer aan die wenkant, met die Durbaniete wat drie keer as champs gekroon is. Maar moenie dat die form book jou flous nie, want in ontmoetings tussen die twee beach boy-spanne is daar altyd ’n held (gewoonlik die losskakel) wat die wedstryd op sy kop draai. Dié spanne het in 1984 die eerste keer kragte gemeet in ’n eindstryd. Toe is die Sharks nog Natal genoem – met die agsteman Wynand Claasen die kaptein. Die WP het daai game met 19-9 gewen. Die 1995 final word steeds as die Thierry Lacroix-wedstryd onthou – toe die Franse losskakel 20 punte aangeteken het om die WP met 25-17 op Kingspark te klop. Die Durbaniete het ook met die dienste van die Franse slot Olivier Roumat gespog, terwyl die Kapenaars die flair van die flank Lau­rent Cabannes gehad het. Dit sou die WP vyf jaar (2000) neem om uiteindelik revenge te neem deur die Sharks met 25-15 in Durban te gaan pak gee. Daai dag was die Streeptruie die underdogs. Die Sharks het ’n paar weke vroeër op Nuweland oortuigend kom wen. Die WP het Kingspark stil gespeel deur drie drieë te druk, met die Bok-vleuel Breyton Paulse wat vir twee oorgeduik het. ’n Jaar later – dié keer in die skadu van Tafelberg – het die WP wéér so gemaak en met 29-24 gewen. Dié keer moes die Sharks lank wag (nege jaar) vir revenge teen die Kapenaars. Hulle was in 2010 met 30-10 baas, met die game wat onthou word vir die ongelooflike bydrae van ’n 20-jarige Pat Lambie. Hy het 25 punte as losskakel aangeteken. In 2012 het die WP die Currie Cup die eerste keer in 11 jaar omhoog gehou deur die Sharks met 25-18 in Durban te klop. Demetri Catrakilis (losskakel) en Juan de Jongh (senter) was daai dag die groot helde. ’n Jaar later het Pat Lambie weer die Sharks gehelp om die saak reg te stel deur met 33-19 op Nuweland te wen. Laas jaar was dit weer die WP se beurt om die Sharks met 33-21 in Durban te laat huil. Die Sharks kan dalk net môre die WP op Nuweland laat tjank.