Red Ons Opvoeders van Blackheath skryf: Ek verwys na die artikel “WKOD Hap na Vrot Appels” wat op 19 Oktober in Son verskyn het. Ek wil die opskrif verander na “WKOD – Baie Blaf, Min Byt”. Mnr. Schreuder, as ’n leerder ’n opvoeder aanrand en die opvoeder tree op in selfverdediging, moet die departement uit die saak bly en die gereg moet so ’n saak besleg. Baie opvoeders word deur arbeidsverhoudings aangekla omdat hulle uit selfverdediging optree. Watter opvoeder staan stil as ’n leerder met ’n mes op hulle afpyl? Sou u as ’n gewese skoolhoof stilgestaan het as u lewe bedreig was? ’n Aanval op ’n opvoeder is ook ’n aanval op daai opvoeder se gesin. Mnr. Schreuder, u moet u departemente van arbeidsverhoudinge opdrag gee om te onderskei tussen lyfstraf en selfverdediging. Ons Grondwet gee elke mens die reg om hulself te verdedig indien hulle lewe bedreig word. Weet u hoe vernederend dit is vir ’n opvoeder om aangerand te word? En dan mag die oortreder die volgende dag weer in dieselfde klaskamer sit. Om verder sout in die wonde te vryf, gebeur die volgende nog: 1. Sekere skoolhoofde ondersteun die oortreder 2. Die eerste vraag is mos: Wat het die opvoeder gedoen wat die situasie veroorsaak het? 3. Die opvoeder word dan deur arbeidsverhoudinge ondersoek vir aanranding op ’n leerder 4. Die leerder brag by almal dat hy die opvoeder uitgesorteer het. 5. Indien die opvoeder mediese hulp benodig, moet baie van hulle dit self betaal. 6. Skoolsielkundiges en maatskaplike werkers gaan dan op ’n missie om die opvoeder te begrawe en die leerder te beskerm. Mnr. Schreuder, indien u werklik iets wil doen, gee die opvoeders die reg om op te tree om hulle lewe en gesinne te beskerm. Die WKOD moet beslis meer byt as blaf kry.