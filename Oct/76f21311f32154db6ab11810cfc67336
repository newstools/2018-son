POGINGS om die sokkerspan van die Universiteit Stellenbosch ’n reus in plaaslike sokker te maak, is in volle gang. Maties se sokkerafrigter, Desmond Crowie, sê hy en sy span is gereed vir die uitdaging wat op hulle wag. Maar die span moes Saterdag maar eers onder mekaar speel. Die studente se eerste Cape Winelands SAB League­-wedstryd is Saterdag op die Lentelus-sportterrein in die Eikestad afgelas voor dit sou afskop. Hulle teenstanders, Unit­ed Pirates, het opgedaag sonder hulle spelers se registrasiekaarte. Dit is ’n vereiste van Safa dat alle spelers hulle registrasiekaarte aan die skeidsregter gee voordat ’n wedstryd mag afskop. Crowie het egter nie sy spelers onmiddellik vrygestel nie. Hy het sy spelers op ’n oefenveld langsaan saamgetrek vir ’n 30-minute-wedstryd teen mekaar. “Ons is doelgerig om vanjaar suksesvol te wees. Ons het twee doelwitte vanjaar. Die een is om die SAB League te wen. Die ander is om vir die Varsity Cup se A-afdeling te kwalifiseer,” het hy gesê. Die breier sê hy gaan ook dié seisoen meer spelers inspan wat tans studente aan die universiteit is. “Dit is nog ’n aspek waarop ons konsentreer. Ek kan bevestig dat ons reeds 30 studente betrek het. Dit is baie positief vir die pad vorentoe.” Crowie het ook bekend gemaak hy het die dienste van Dowayne Neft van die Wits-akademie verkry. Maties kom Saterdag teen Glenview Aces op Lentelus-sportterrein te staan. Die afskoptyd is 15:00.