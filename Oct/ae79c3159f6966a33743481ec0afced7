SIYA Kolisi is goed genoeg om die Bokke tot ’n sege oor die All Blacks te lei, maar nie om ontbyt by Kelvin Grove te eet nie. Bok supporters met vet tjekboeke eet vandag breakfast saam met twee voormalige kapteins, John Smit en Victor Matfield, en Kolisi se spanmaat Pieter-Steph du Toit­. Du Toit het die Bokke ook in een toets vanjaar gelei voordat Kolisi as kaptein aangestel is. Die Baaienaar is die eerste swart speler wat die Bokke in toetsrugby lei. Hulle gaan glo oorlog­stories oor Bok-rugby vertel vir mense wat lus was om R500 te betaal vir ’n sitplek in ’n eetplek in Nuweland se larney Kelvin Grove-klub. In die sosiale media het daar laas week reeds ’n storm losgebars oor Kolisi nie ’n gas op dié posh geleentheid is nie. Sedert sy aanstelling as kaptein is daar ook al verskeie kere na die held van die Oos-Kaap as ’n “kwota­leier” verwys. Rassie Erasmus, Springbokafrigter, se goedkeuring van Kolisi as leier val ook op dowe ore – dit ten spyte van die feit dat hy klaar gewys het hy moet die Bokke by die World Cup in Japan aanvoer. Corporate Sport (CS), wat die Bok breakfast gereël het, sê Kolisi is nie aspris misgekyk nie. “ ’n Paar maande gelede het ons ’n gesprek gehad oor ’n sake-ontbyt waar Siya en Eben (Etzebeth) die gaste was,” sê ’n CS-verteenwoordiger. Die segsman sê CS wil net sy betalende gaste variety gee en dís hoekom Kolisi nie vandag ’n gas is nie. Volgens CS is Kolisi ook na ’n breakfast later dié maand in Johannesburg genooi, maar hy kan dit nie maak nie. Hoe dit ook al sy, sonder Kolisi kan vandag se ontbyt steeds ’n groot verleentheid wees.