EN DAAR maak die sanger Rocco V wéér so ... Rocco V, oftewel Mark Voigt, het sy tweede single, “You”, op 14 September in Barcelona, Spanje, bekend gestel. Rocco V is oorspronklik van Worcester, maar hy woon al 15 jaar in Spanje, waar hy Motown-musiek op plesierbote, in hotelle en op weddings sing. Hy het middel laas jaar sy eerste single, “Dark Knight”, uitgereik. Dié is goed ontvang deur sy fans en musiekliefhebbers. “My single ‘You’ is ’n love song en ek het dit gemaak vir die groot liefde van my lewe, met wie ek op 15 September in die huwelik getree het,” vertel hy. “Dit is my liefdesbetuiging aan hom en ek het die song spesifiek bekend­ gestel ’n dag voor my huweliksdag.” Maar die song is nie net op hom van toepassing nie. Dit kan vir enige iemand wees wat ’n spesiale persoon in hulle lewe het. “Ek wou hê die song moet ’n traan trek, want dit drup van liefde.” Rocco V het die lirieke geskryf en die song is deur die bekende Suid-Afrikaanse rapper Charlton “Breimasjien” Davids in ’n studio in Barcelona, Spanje, vervaardig. Die song is wêreldwyd beskikbaar op iTunes, Spotify en Google Play Music. Dit sal ook binnekort in verskeie musiekwinkels versprei word.