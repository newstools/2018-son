NET ’n dag nadat ’n gesin op hulle plaas aangeval en ’n tienerdogter ontvoer is, het die polisie vyf verdagtes aangekeer. Dié vyf, wie se ouderdomme van 27 tot 40 wissel, word aangekla van roof en ontvoering ná Maandag se aanval op die Doringkloof-plaas naby Fort Beaufort. Die groep aanvallers het omstreeks 02:00 by die gesin se plaashuis ingebreek, verskeie goed uit die huis gesteel en die gesin se 16-jarige dogter ontvoer. Die tienermeisie is gisteroggend naby die plaas gevind. Sy was in een van die twee voertuie wat die rowers op die plaas gesteel het. Albei gesteelde voertuie, ’n Su­baru en ’n bakkie, is teruggevind. Een van die voertuie het steeds verskeie van die gesteelde items daarin gehad. Die rowers het ’n vuurwapen, ’n skootrekenaar en verskeie ander items gesteel, sê kapt. Khaya Tonjeni, provin­siale polisiewoordvoerder. Die meisie is fisiek ongedeerd en ontvang tans trauma-berading. Vuurwapen Kort ná die voorval het die polisie ’n taakspan bestaande uit lede van die eenheid teen georganiseerde misdaad, misdaadintelligensie, sigbare polisiëring en die speurdiens saamgestel. Tonjeni sê dié span het dwarsdeur die nag gewerk en leidrade opgevolg tot die vyf arrestasies uitgevoer is. Die verdagtes sal dié week nog in die plaaslike landdroshof verskyn. Genl. Liziwe Ntshinga, provinsiale polisiekommissaris, is vol lof vir die taakspan. “Ek applaud die span vir sy vinnige deurbraak,” sê sy. “Ek is ook verheug dat die jong meisie ongedeerd terug by haar familie is. “Ons het nou weereens bewys dat die polisie in die Oos-Kaap zero tolerance vir misdadigers het.”