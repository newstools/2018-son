EEN van Hannah Cornelius se vermeende killers trek nou kleinkoppie oor ’n bekentenis. Vernon Witbooi het die hof onkant betrap toe hy kapsie maak dat sy destydse bekentenis aan die polisie gister as bewys by die hooggeregshof ingedien word. Hy het Maandag skuld beken op drie aanklagte van roof, maar sê daar was nie verswarende omstandig­hede toe hy Hannah se foon en nóg twee mense se selfone gerob het nie. Hannah, ’n Matie, is op 27 Mei 2017 verkrag en vermoor. Sy is na bewering met ’n skroewedraaier in die nek gesteek en ’n sementblok is op haar kop gegooi. Witbooi, Geraldo Parsons, Eben van Niekerk en Nashwill Julies loop nou hof vir dié moord en verkragting. Hannah en Cheslin Marsh, haar vriend, het in haar kar in Stellenbosch gesit toe die viertal hulle na bewering ontvoer het. Hulle het Marsh na bewering in Kuilsrivier aangerand en vir dood agtergelaat. Daarna is Hannah in Kuilsrivier verkrag. Haar lyk is naby ’n wynplaas in Stellenbosch gevind. Lenro Baden­horst­, die staatsaanklaer, was gereed om Marsh te roep as die staat se eerste getuie. Hy wou weet of Witbooi se bekentenis as bewys ingedien kan word voordat hy Marsh roep. “Daar is aspekte in die verklaring wat ek aan Cheslin wil stel.” Toe Witbooi se toestemming hiervoor gevra is, het hy kapsie gemaak. Die saak duur môre voort.