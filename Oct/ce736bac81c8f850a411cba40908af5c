’N VOORMALIGE polisiereservis en ’n 18-jarige man is Donderdag in Bishop Lavis dood­geskiet, het die polisie Vrydag bekend gemaak. Volgens Noloyiso Rwexana, ’n polisiewoordvoerder, het die voorval net voor 18:00 op die hoek van Kasteelbergweg en Barracuda-singel gebeur. Die oud-reservis, wat destyds verbonde was aan die Bishop­ Lavis-polisiestasie, is deur Tygerburger­ as die 56-jarige Gregory Carelse geïdentifiseer. Luidens die berig het twee ouens op hom losgebrand en een van die skieters is ook dood. Niemand is tot dusver in hegtenis geneem nie. Enigeen met inligting oor die voorval kan Crime Stop bel by 08600 10111. – News24