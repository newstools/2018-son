DIT kan jou baas, kollega of buurman wees. Dalk is jy met een getroud – en dán is jy bestem vir hel op aarde. Kindermoordenaars. Serial killers. Verkragters ... Keer op keer word hulle in ’n hof as psigopate beskryf. Die probleem is, daar’s min kans dat die meeste vooraf as psigopate uitgeken kan word. Hulle kom dan so normaal voor. Charming. Lieftallig. Vol simpatie. En hulle blend dan so goed by society in. Dit geld obviously nie vir die gangsters van die Kaapse Vlakte nie. G’n Prince Charm­ing onder dié vuilgoed nie. Hulle val in die ernstigste kategorie van psigopate. Die meeste psigopate is mans. Vir watter gevaar­tekens moet ’n vrou dan uitkyk voordat sy ’n verhouding aanknoop? Eerstens, ’n totale gebrek aan empatie. Dis in baie gevalle moeilik om te sien totdat hy sy ware kleure begin wys. ’n Psigopaat voel absoluut vere vir jou gevoelens. Hy gebruik hulle net om jou te manipuleer. Geklap Dis wat hulle so gevaarlik maak. Hulle is totaal gewetenloos en wreed omdat hulle niemand jammer kry nie. Kyk nou maar na Cameron Wilson (22), wat weens 5 moorde 71 jaar moet mang. Toe die regter hom vonnis, het Cameron breed gesmile en hande geklap. Hofgangers het ook hande geklap en gejuig. Een psigopatiese vark minder op straat ... Nie alle psigopate is moordenaars nie. Maar baie moordenaars is psigopate. Veral dié wat in hul hofsaak geen berou of skuldgevoelens oor hulle dade toon nie. Hulle is manipulerend en bedrieglik. Patologiese leuenaars. Slu en oppervlakkig. Hulle enigste doel is om ander mense uit te buit. Sielkundiges se standaardtoets vir moontlike psigopatie is die Hare Psychopathy Checklist. Daar is 20 vrae wat jy moet beantwoord. Google dit. Vir al wat jy weet, is iemand na aan jou ’n psigopaat. Of dalk jy self … Bronne: psychCentral. com, health24.com, Business Insider.