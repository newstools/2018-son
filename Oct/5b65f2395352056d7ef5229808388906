SHAFIEK Abrahams sal hierdie krieket­seisoen ’n belangrike rol agter die skerms in die Oos-Kaap se krieket speel. Dié voormalige nasionale keurder sal ook by die Oos-Kaapse span in Krieket Suid-Afrika (KSA) se komende T20- liga betrek word. “Abrahams sal as spanbestuurder vir die Warriors diens doen,” het die Warriors se uitvoerende hoof, Mark Williams, gesê. “As ons wel ’n span in KSA se liga in Port Elizabeth gaan hê, sal hy ook daarby betrokke wees. “Ons is solank besig om ’n grondslag te lê in afwagting van die verwagte goeie nuus dat ons wel ’n span by St. Georgepark in dié reeks sal hê.” Voorbereiding Abrahams is in sy skik daarmee om een van die Warriors se planmakers te wees. Die voormalige Protea-draaier het in die voorseisoense voorbereiding kliphard saam met die afrigters en spelers gewerk. “Dit het meestal daaroor gegaan om strukture te vestig en strategiese beplanning te doen,” het Abrahams gesê. “Die spelers het baie hard en deeglik vir die seisoen voorberei. “Ons sal dalk nie al die bekers wen nie, maar ons sal elke slag mededingend wees.” Die Warriors het Maandag met hul eerste wedstryd van die seisoen begin. Hulle speel op St. Georgepark teen die Lions in die meerdaagse reeks.