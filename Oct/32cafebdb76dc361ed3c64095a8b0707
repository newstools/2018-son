DIE heel mooiste in Nelson Mandelabaai. Dít is die titel wat Tiffany Maclean (19) van Gill Marcus in Humansdorp verower het toe sy laas Saterdag as wenner van die Mej. Nelson Mandelabaai-kompetisie aangekondig is. Tiffany studeer gemeenskapsontwikkeling aan die Hugenote-kollege in Wellington. Sy was altyd baie skaam. Toe sy 16 jaar oud was, het haar ma, Maureen, begin om haar vir skoonheidskompetisies in te skryf om haar selfvertroue te boost. Nadat Tiffany aan die kompetisie Mej. Junior SA deelgeneem het, het Maureen besef Tiffany kort modelklasse om haar verder te help. En sedertdien het hulle nog nie teruggekyk nie. Vrydag het sy na Johannesburg gevlieg om aan die Miss Teen SA Universal-kompetisie deel te neem. Tiffany is ’n natural beauty. Sy volg ook nie ’n spesiale eetplan nie en eet net waarvan sy hou. “Sy geniet graag tjoklits,” spot Maureen. Tiffany glo jong meisies moet altyd in hulself glo, hard werk en altyd positief wees. “Baie jong mense is aan dwelms verslaaf of moes die skool verlaat omdat hulle kinders gekry het, maar dis nie die einde van die lewe nie. “As jy dwelms gebruik, beteken dit nie jy gaan so sterf nie. Mense moet bo hulle omstandighede uitstyg.” Sy glo ook jong mense moet by liefdadigheid in hul gemeenskap betrokke raak om ’n verskil te maak. Sy werk self tans as deel van haar studie in KwaNomzamo in Humansdorp. “In my lewe is selfbejammering nie ’n opsie nie. “Mans en vaders moet die krone terugplaas op die koppe van vroue in hul gemeenskap.”