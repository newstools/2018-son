DIE aansoek om borgtog van die vermeende reeksmoordenaar Johan Williams van Wellington is afgekeur. Dit was landdros Ger­ard Viljoen se beslissing gister in die Wellington-landdroshof. Viljoen het gesê hy het spesifiek gefokus op die moorde op Chantell Matthysen, Maria Isaacs en Natalie Jonkers toe hy Williams se aansoek oorweeg het. Dis nadat die ondersoek­beampte Cornelius van Rooyen getuig het dat hy nóg drie moorde in Tulbagh en Vredenburg ondersoek­. Viljoen het verduidelik: “Hoewel beskuldigdes in ander, ernstiger sake borgtog gekry het, moet ’n mens versigtig wees om dit in dié saak te gee. “Elke saak het sy eie meriete. Daar is ’n moontlikheid dat die beskuldigde verdere geweld kan pleeg. Dié drie klagte, asook die ander wat ondersoek word, is ernstig. “Vir dié borgtog-aansoek gaan ek kyk na slegs die drie moordsake waarvan hy tans aangekla word.” Viljoen het in sy uitspraak gesê die kanse dat Williams met die getuies sal inmeng, is skraal, maar as ’n ander vrou reg was dat hy haar verkrag het, is haar lewe in gevaar. Die vrou na wie hy verwys, is Williams se ex-girlfriend. Viljoen het ook in ag geneem dat Williams se lewe in gevaar kan wees. Williams se pleidooi om vir sy nege kinders te werk en mediese behandeling buite die tronk gebied te word, het nie geslaag nie. Daaroor het Viljoen gesê: “Die beskuldigde sê hy weet hy sal lank tronk toe gestuur word as hy skuldig bevind word. Hy wil dus voorsorg tref vir sy kinders. “Of hy dit in so ’n kort tydperk sal regkry, weet ek nie. “Die beskuldigde het ook nie ’n vaste werk nie.”