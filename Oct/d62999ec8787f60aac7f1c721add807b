DOELE wen wedstryde, maar baie doele wen titels. Dít is die duur les wat Liverpool dalk aan die einde van die huidige Engelse Premier­liga (EPL)-seisoen sal leer. Dís as die Reds nie gou ander planne beraam nie. Ofskoon Jürgen Klopp (bestuurder) se Reds nog on­oorwonne is, raak hulle agter­ teen Manchester City, wat tans ook kookwater is. Albei spanne het 23 punte ná 9 wedstryde, maar dis met die doeleverskil dat die Reds nie kan byhou nie. Soos sake tans staan, lyk dit asof dié twee tot die bitter einde in ’n stryd van hulle eie betrokke sal wees – een waarin doeleverskil hulle van mekaar sal skei. Pep Guardiola (bestuurder) se Citizens het die nette dié seisoen 26 keer in 9 wedstryde laat raas en net 3 doele afgestaan. Saterdag was Burnley weer ’n slagoffer van City se vyfster-vertonings. Terwyl Liverpool Saterdag gesukkel het om Huddersfield Town met 1-0 te klop, het City vir Burnley behoorlik verniel met 5-1. En net om te wys dat hy nie net op een speler staatmaak nie, het vyf spelers die kampioen en voorloper in die EPL se doele aangeteken. Dit wil voorkom asof Liverpool die span is wat Man City tot die einde sal jaag. Dít veral aangesien Chelsea ’n doel in die doodsnikke aangeteken het om gelykop (2-2) te speel teen Man­chester United, en Tottenham Hotspur ook al belangrike punte weggesmyt het. En dit is weer waar die spanne se reserwemag ’n groot rol sal speel. Ná die program van inter­nasionale wedstryde moes Liverpool diep delf om plaasvervangers te vind vir die beseerde Sadio Mané en Naby Keïta. Daar was ook kommer oor die fiksheid van ster-spelers soos Roberto Firmino, Virgil van Dyk en Mo Salah. Dinge het so goed vir City verloop dat hy een van sy groot sterre, Kevin de Bruyne, eers laat in die wedstryd as plaasvervanger laat speel het, toe die oorwinning reeds beklink is. De Bruyne was lank nie beskikbaar nie weens ’n besering. City se groep spelers is so goed dat dit die span nie affekteer wanneer daaraan verander word nie. Min spanne in die EPL kan dít doen. Chelsea is steeds on­oorwonne hoewel Maurizio Sarri (bestuurder) se span sy grootste toets van die seisoen byna gedop het. ’n Doel in die 96ste minuut het Chelsea gered. Die Blues moet beslis ook dopgehou word, maar Sarri sal waarskynlik gou erken dat Chelsea nog nie dieselfde peil as City (en tot ’n mate Liverpool) handhaaf nie.