JJ Nortjé is mismoedig oor die sluit van ’n pad in Bellville: Weens taxiverwante geweld het die polisie besluit om Robert Sobukweweg van Voortrekkerweg tot by die taxistaanplek te sluit. G’n besighede in die pad is in ag geneem nie. Klante kan nie by ons kom nie, en ons moes van ons personeel huis toe te stuur. Die belaglike sluiting het tot ’n verlies aan inkomste gely; daarom oorweeg ons regstappe. Dit veroorsaak in elk geval net chaos. Taxi’s stop orals om mense op en af te laai. Tegelykertyd verontagsaam hulle soveel pad­reëls – ten aanskoue van verkeersmanne, wat niks doen nie. Die wetstoepassers het nie ’n benul wat aangaan nie en maak nes dit hulle pas. Elke dag het hulle ander reëlings. Hulle sit in hulle motor en omdat hulle te lui is om uit te klim, trek hulle net vir ons gesig wanneer ons by ons werk wil uitkom. Ek het altyd gedink die polisie handhaaf wet en orde, maar dit lyk of hulle net daar is om misdadigers te beskerm – ten koste van wetsgehoorsame burgers.