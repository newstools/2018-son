DIE saamry-firma Uber sê hy werk aan ’n hele rits splinter­nuwe vervoeridees. Een van dié konsepte is Uber Air, ’n stedelike saamvliegproduk waarmee shoppers by skyports opgetel of afgelaai kan word. Die firma beplan om Uber Air ook na Suid-Afrika te bring, hoewel ons land nie deel sal wees van die aanvanklike roll­out van die produk nie. Die konsep sal oor ’n paar jaar in Los Angeles en Dubai live gaan. Uber werk nog aan hierdie innoverende lugvaartproduk. Die Uber-webblad verduidelik: “ ’n Netwerk van klein elektriese lugtuie wat vertikaal kan opstyg en land, sal vinnige, betroubare vervoer tussen voorstede en stede moontlik maak.” Uber hoop om in 2023 van die grond af te kom. – Fin24