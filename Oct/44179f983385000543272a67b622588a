SUID-AFRIKA se krieketspan het ’n eenvoudige boulplan waarmee hy gaan probeer om die Wêreldbeker te wen. Dié plan is volgens die kaptein, Faf du Plessis, om so gou as moontlik in ’n ODI of ’n T20-wedstryd soveel paaltjies as moontlik te vat. Dit is waarom die bybreker Imran Tahir Woensdagaand op Buffalopark in Oos-Londen kans gekry het om die nuwe bal in die eerste T20 game teen Zimbabwe te gebruik. “Tahir kan met elke aflewering ’n paaltjie vat. Hoe gouer hy dit doen, hoe beter,” het Du Plessis verduidelik. Vir die 39-jarige Tahir is dit ’n nuwe uitdaging om die nuwe bal effektief te gebruik. Hy boul gewoonlik in die middelbeurte. “Die groot ding wanneer ek met die nuwe bal boul, is dat ek akkuraat moet wees. “Ek werk hard daaraan, maar verder bly alles maar dieselfde,” het Tahir verduidelik. In die eendaagse reeks in Augustus in Sri Lanka het die Proteas wedstryde gewen deur vroeg paaltjies te neem. Die snelboulers Kagiso Rabada en Lungi Ngidi het toe die vroeë houe ingekry. Du Plessis meen die Proteas het nou ’n boulaanval met hope opsies en afwisseling wat sy stem op volgende jaar se Wêreldbekertoernooi in Engeland en Wallis kan dik maak. Hy het afgesien van Tahir ook groot lof vir Ngidi se boulwerk op Buffalopark gehad. Du Plessis was beïndruk met hoe vinnig Ngidi geboul het. Tahir het in die sege met 34 lopies 5/23 ingeoes. Dit word net deur Ryan McLaren (5/19) in ’n T20-wedstryd vir Suid-Afrika oortref. Met 60 paaltjies agter sy naam hou Tahir die rekord vir die meeste T20-paaltjies vir die Proteas. Rassie van der Dussen (56) het net die derde Protea geword wat in sy T20-debuut ’n vyftigtal aanteken. Tahir word ’n ruskans gegee wanneer die Proteas en Zimbabwe mekaar weer môre in Potchefstroom pak. Hy sal ook nie in die derde en laaste T20 game Sondag in Benoni speel nie.