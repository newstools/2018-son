NOUDAT dagga gedekriminaliseer is, is dit belangrik dat ouers hulle kinders leer oor die gevare van dié plant. Ons het op mieliestronk.com gaan soek vir inligting oor dagga. Cannabis sativa, oftewel dagga, is ’n plant wat wild groei maar natuurlik ook gereeld gekweek word. Dis dié plant se blompunte of uitloopsels wat wêreldwyd as ’n dwelmmiddel gerook word – in ’n pyp of as ’n zol. Die aktiewe bestanddeel is tetrahidrokannabinol. Dagga het ook baie ander name: marijuana, boom, ganja, gras, stop, pot en boem. In Suid-Afrika word daar na daggapille verwys as joints, reefers, slow boats, sticks en zolle. As een van die oudste bekende dwelmmiddels is dagga voorheen in operasies gebruik om lomerigheid en euforie te veroorsaak. Op die oomblik word dit bitter selde in die hoofstroom van die Westerse mediese wetenskap gebruik. Maar In alternatiewe en tradisionele geneeskunde word die effek van dagga nog wel gebruik In party kringe word dit selfs aanbeveel om die simptome van terminale kanker te verlig.