IN DIÉ tyd waarin die ekonomie maar sukkel, is dit wys om jou kinders van kleins af op te voed oor hoe om met geld te werk. Ons het by die webwerf finansies.solidariteit gaan aanklop vir wenke oor hoe om jou klôgoed geldslim te maak. “Tieners dink gewoonlik aan baie goed, maar om finansieel slim te wees, is gewoonlik nie een daarvan nie,” sê Eunice Sibiya, hoof van verbruikersopvoeding by FNB. “Dit is belangrik om ons tienerkinders geldvaardighede te leer sodat hulle goeie geldbesluite kan neem wat hulle die res van hulle lewe kan gebruik.” Stel ’n begroting op om doelwitte te bereik Sakgeld is gewoonlik die eerste soort geld wat kids sal bestuur. Gebruik die geleentheid en leer hulle om te begroot. “Verplig jou kind om van die begin af te begroot,” stel Sibiya voor. “Hy of sy moet verstaan dat hy ’n beperkte bedrag geld het wat bestuur moet word.” Begeer hy of sy ’n duur foon of namelekkers? Maak seker hy of sy verstaan wat dit kos en hoe hulle die begroting kan struktureer om dit te kan bekostig. “Wat jy ook al doen, moenie in die gat trap om hom of haar net ‘uit te help’ deur ’n geldjie voor te skiet nie. Dit stuur die verkeerde boodskap,” verduidelik Sibiya. Dis nie maklik om geld te verdien nie “Dis nie maklik om geld te verdien nie. So, moenie dit maklik laat lyk nie,” sê Sibiya. “Laat jou tiener sy of haar sakgeld verdien deur takies in en om die huis te doen en stel streng reëls in as hy of sy nie die nodige take voltooi nie.” Ouers kan hulle kinders selfs aanmoedig om deeltyds te werk en ekstra tjieng te verdien. Dit sal hulle ’n sin vir verantwoordelikheid gee, sowel as begrip vir die tyd en moeite wat nodig is om ’n inkomste te verdien. Jy spandeer nie altyd deur geld te gebruik nie Maak jou kind bewus van waarna ’n mens alles moet oplet wanneer dit by geld kom. Hy of sy gee geld uit, al oorhandig hy nie fisiek geld nie. “Daar is baie maniere om geld uit te gee waarvan jou tiener dalk nie eens bewus is nie,” sê Sibiya. “Gebruik hulle ure lank data of praat op hulle selfoon, maar sien nooit die rekening nie, of verwag hulle gedurig van jou om hulle met jou motorkar na ’n vriend se huis aan die ander kant van die dorp te neem?” Alledaagse aktiwiteite soos travel, die gebruik van water, elektrisiteit of data en selfoongebruik laat rekeninge oploop wat hy nooit sal sien nie. Spaar sal jou altyd in ’n goeie posisie plaas ’n Mens moet begin spaar sodra jy toegang tot geld het. “Leer jou tiener een goue reël – en dit is om minstens 10% weg te sit van alle geld wat hy kry,” sê Sibiya. “Open vir hom of haar ’n spaarrekening en moedig hulle aan om hulle geld, ook sakgeld, enige verjaardaggeld en geld wat met deeltydse werk verdien is, in hierdie rekening te deponeer.”