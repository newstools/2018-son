CALITZDORP. – In 2011 is borskanker by haar gediag­noseer. Pleks van in sak en as gaan sit, het Marie Willemse (52) terug- geveg. Nou is sy een van die voorste stryders teen die groot K. “Dis my wens om eendag in die TV-program Klop van Heindrich Wyngaard of die vroueprogram Tussen­ Ons as spreker of ambassadeur van die kankerstryd te kan praat of om net my reis te deel.” Willemse se boodskap aan mans is: “Mans kan ook kanker kry. Daardie gevaarlike prostaatkanker. Selfs borskanker. “En mans is mos skaam daaroor. Daarom moet mans en vroue minstens een keer per jaar ’n draai by die kliniek gooi. “Onthou, elke maand is eintlik kankermaand – nie net Oktober nie.” Marie moes vyf jaar lank pille drink vir kanker treatment. “Ek moes baie prosedures deurgaan. Dit was Kaap toe in en uit. Bestraling was deel van die treatment. Toe stop die dokters dit. “Mens, dis ’n wonderwerk. Ek gaan nou net elke tweede jaar vir ’n check-up in George.” Sy sê mense moenie te lank wag nie. “Dit kan dan dalk te laat wees. Laat dit ’n wake-up call wees vir diegene wat familielede het vir wie dit te laat geraak het. “Moet nooit die genesende hand van God misken nie. Die dokters is die instrumente waardeur God ons genees.” Marie het haar dank uitgespreek vir elke dokter en elke gesondheidspersoneellid, asook die Athlone Caregivers.