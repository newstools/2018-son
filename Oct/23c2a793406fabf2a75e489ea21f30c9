DIE Bledisloe Cup – deesdae meer bekend as die Wallabies se jaarlikse ver­nedering – is gister met nóg ’n sege vir die All Blacks af­gesluit. Die Kiwi’s was met 37-20 in Yokohama in Japan baas oor hulle Australasiese buurmanne. Daar is meer van die Wallabies verwag in die eerlikwaar niksseggende derde Bledisloe Cup-stryd. Peil Die All Blacks het reeds die titel vir die soveelste keer verower deur die eerste twee wedstryde tussen die lande in vanjaar se Rugby Championship te wen. Die Australiërs het die Championship met ’n fantastiese oorwinning oor Argentinië afgesluit, terwyl daar vrae oor die All Blacks se huidige peil was. Al kon die All Blacks hulle vroeër­ vandeesmaand in Pretoria op die Springbokke wreek, was daar haakplekke in hulle spel wat uitgestryk moes word. Die Wallabies het ten minste sekere van daardie krake in hulle mondering blootgelê, maar dit was steeds nie genoeg nie. Die All Blacks het vyf drieë gaan druk, terwyl die Wallabies nie genoeg kon doen om gulde geleenthede in vyfpunters te omskep nie. Nieu-Seeland is volgende week weer in Japan in aksie – dié keer teen die tuisland se Brave Blossoms, wat ook eergister teen ’n Wêreld XV-span in aksie was. Japan het dié opwindende wedstryd net-net met 28-31 verloor. Puntemakers: ALL BLACKS – drieë: Liam Squire­, Beauden Barrett, Kieran Read, Ben Smith, Rieko Ioane; doelskoppe: Barrett (3); strafdoele: Barrett (2).