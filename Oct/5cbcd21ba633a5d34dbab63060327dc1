DIE geveg teen dwelmmisbruik gaan voort – dié keer in ’n nuwe dagsentrum in Silvertown, Athlone. Die Silver Lining Sub­stance Abuse Prevention Project is begin om mense te help wat aan dwelms en alkohol verslaaf is. Volgens die projek- bestuurder, Edgar Carolissen, het hulle al sewe jaar gelede begin uitreik na die gemeenskap. “Ons het sop by verskeie plekke soos Silver­town, Bridgetown, Parktown en Kewtown uitgedeel en met lede van die gemeenskap gepraat. “Mense sukkel met dwelms. Daar is probleme in families en werkloosheid is hoog. “Vier jaar terug het ons substance abuse prevention-projekte begin aanbied en support-groepe gehou. “Ons het mense rehabs toe gestuur en agtergekom hulle het probleme wanneer hulle terugkom huis toe.” Carolissen sê hulle het nou ’n plek by die Baptistekerk Silvertown gekry om programme in die dag aan te bied. Van 15 Oktober af gaan hulle verslaafdes daagliks tussen 09:00 en 15:30 by dié kerk bystaan. Volgens hom wil hulle shipping containers kry waar mense drie tot vier maande kan bly om op die been te kom. Hy beplan ook ’n tuin, karwasplek en bakkery waar mense kan werk. Daar is gewoonlik tussen 35 en 40 mense wat die groep kom bywoon. Intussen kan hoofsaaklik laerskoolkinders in die vakansie na die kerk toe kom, waar hulle besig gehou sal word terwyl hulle leer oor die gevare van dwelms. “Ons wil probeer keer dat kinders dwelms gebruik en hulle vroegtydig vertel wat die gevare daarvan is,” sê Carolissen ernstig. Carolissen vra as daar mense is wat kan help met containers en dalk ’n rekenaar, sal dit baie waardeer word. Enige ander skenkings is ook welkom. Andersins, bel Carolissen self by 084 222 1338.