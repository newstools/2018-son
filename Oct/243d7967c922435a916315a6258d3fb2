DIE gratis aanlyn ensiklopedie Wikipedia vergelyk Blikkiesdorp met die alien movie District 9. Volgens Wikipedia is Blikkiesdorp onveilig en berug vir sy hoë misdaadsyfer en uiters vrot lewensomstandighede. Inwoners ly glo aan depressie en die settlement word selfs met ’n konsentrasiekamp vergelyk. Wikipedia beweer die Stad Kaapstad is gekritiseer vir die rol wat hy gespeel het in die ontstaan van Blikkiesdorp. Dan Plato, wat in 2009 die mayor was (en binnekort weer) is in November 2009 deur die inwoners ingevlieg oor hy glo vir hulle gelieg het en hulle laat glo het hulle sou beter behuising ontvang. NGO’s, internasionale menseregte-organisasies en die Anti-Eviction Campaign het die omstandighede waarin Blikkiesdorp-inwoners moet lewe, in die openbaar gekritiseer. Baie het destyds aangevoer dat mense na Blikkiesdorp verskuif is om uit die oog te wees van 2010 se Wêreldbekersokkertoernooi. Blikkiesdorp is ook selfs ver­gelyk met die alien-kamp in die internasionale hit movie van 2009 District 9. Vandag is verskeie organisasies elke dag besig met projekte om die lewens van die inwoners van Blikkiesdorp te verbeter. As jy deur die nedersetting ry, is die hordes vullishope en die moedelose uitdrukking op die inwoners se gesigte onmoontlik om mis te kyk.