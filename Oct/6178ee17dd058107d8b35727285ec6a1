HAAI, Sonlanders! Hoe lyk dit dan nou of die mense Saartjie wil blameer vir oumiesies Willemse se dood? Dis mos nie reg nie! Nie matrone Meyer of die polisie glo Saartjie se storie oor Oumiesies se seun, Don-Juan Willemse, nie. Volgens hulle bestaan daar nie so ’n persoon nie. Maar dan vertel Huis Hollywoodjare se sekkie, Li­zelle, vir Saartjie dat haar niggie wat by die koffiekroeg werk, vir Saartjie en Don-Juan saam gesien het. Daar is ook CCTV-kameras by die koffiekroeg wat dit sal staaf. Saartjie kan ook nie anders as om te wonder hoekom matrone Meyer maak asof Don-Juan nie bestaan nie, veral omdat Matrone die man in Oumiesies se kamer moes gesien het. Geniet nou hoofstuk 7 van ELDRIDGE JASON se Saartjie ... LANK ná haar gesprek met Lizelle staar Saartjie na haar slaapkamer-plafon. Matrone Meyer lieg deur haar vet neus. Sy wed haar hele maand se pay daarop. Maar hoekom? Hoekom wil Matrone so iets aan haar en oumiesies Willemse doen? Saartjie frons. Sy weet nie veel van matrone Meyer nie, net dat die vrou ’n slawedrywer is wat hou van eet. Verder is Matrone ’n toe boek wat ... Saartjie vlieg orent. Wag ’n bietjie. Matrone het haar eenmaal ’n friend request op Facebook gestuur. Saartjie het dit nooit accept nie. Saartjie gryp haar selfoon wat op die bedkassie langs haar lê. Met bewende vingers maak sy haar Facebook application oop en slaak ’n sug van verligting toe sy sien Matrone se friend request is steeds daar. Dadelik aanvaar sy dit, maar vloek kliphard toe ’n boodskap op-pop wat sê haar airtime is op. Kan nie wees nie, dink Saartjie vies. Sy het dan netnoumaartjies airtime geload. Hoekom moet selfoon companies so diep skelm wees? Sy gooi die foon langs haar neer. Niks wat sy nou daaraan kan doen nie. Sy gaan maar slaap en vroeg môreoggend winkel toe stap ...  DIE haan dink nog die volgende oggend aan kraai, toe is Saartjie al uit die vere. Sy stap met lang treë badkamer toe, waar sy haar tande borsel en haar gesig afspoel. In haar slaapkamer gekom, verklee sy haastig in ’n sweetpak en tekkies. Dan is sy met ’n vaart by die huis uit. By die winkel gekom, stap sy na die koerante-rakkie. Haar oë rek groot toe sy die koerant-opskrif op die voorblad gewaar .... NURSE VAN MOORD VERDINK! Met ’n foto van haar. Saartjie se maag gee ’n draai. By die betaalpunt vra sy haastig vir lugtyd en stuur ’n skietgebedjie op dat die kassiere haar nie herken nie. Genadiglik is dié ashes. Nadat sy betaal het, stap Saartjie met ’n vaart terug na haar flat. Sy word van moord verdink, sy word van moord verdink! Die woorde maal deur haar kop. By haar woonstel gekom, sluit sy die deur agter haar en nael na haar sitkamertjie, waar sy op ’n bank neerplof. Sy begin met ’n kriewelende gevoel die koerantberig lees: “WAT veronderstel is om ’n sorgsentrum vir bejaardes te wees, is nou ’n moordtoneel. “Die lyk van die 75-jarige Katerina ‘Oumiesies’ Willemse is laat gistermiddag in haar kamer by Huis Hollywoodjare ontdek. “Die ontdekking het skokgolwe deur die hele ouetehuis gestuur. “Die polisie het Willemse se dood bevestig, maar wou nie veel uitwei nie omdat hulle ondersoek in ’n sensitiewe stadium is. “Maar volgens ’n ingeligte is die slagoffer met ’n kussing versmoor. Dié kussing het glo voete gekry. “Saartjie Bowers, ’n versorger, was glo die laaste een wat Willemse lewend gesien het. “Bowers is na verneem word geskors, hangende ’n ondersoek na ...” Saartjie smyt die koerant eenkant. Trane rol oor haar wange. Waar kom die mense aan hierdie strontstorie? En wie is hierdie kamstige ingeligte? Sy wed dit kan net Matrone wees, of Lizelle, of ... Genade, daar is so baie skinderbekke by Huis Hollywoodjare, dit kan enigeen wees. Sy moet haar regruk. Sy wéét sy is onskuldig. Dis tyd dat sy haar onskuld bewys. Sy staan traag op en loop sleepvoet na haar slaapkamer. Sy haal haar selfoon van charge af en punch die airtime in. Saartjie koop vir haar ’n data package. Dan kliek sy op haar Facebook icon. Saartjie kliek op matrone Meyer se profielblad. Marguerita Meyer? Saartjie snork hard deur haar neus. Marguerita? Sy wat Saartjie is, sweer sy het eendag ’n copy van Matrone se ID sien rondlê. Daarop het Magrieta gestaan, nie Marguerita nie. Saartjie skud haar kop. Sulke dinge gebeur seker maar as mense affie plaas hulle fênsie wil hou. Saartjie scroll deur matrone Meyer se foto’s. Op elke foto het Matrone ’n eetding in die hand. Wie gaan eendag Matrone se kis dra? kan Saartjie nie anders as om te wonder nie. Dan, so asof iemand haar ’n hou tussen die oë slaan, skrik Saartjie toe sy die volgende foto sien. Don-Juan wat breëbek smile. Langs matrone Meyer! Maar dis die foto se caption wat Saartjie amper laat flou omkap: “My ma ... my alles!” Dit voel vir Saartjie of die hele vertrek om haar draai. Don-Juan is matrone Meyer se seun? Daai mooi man is daai draak se kind? Maar dan is hulle mos kop in een mus! Dan lieg Matrone mos uit die staanspoor. Saartjie vlieg opgewonde van die bed en begin dans. Sy gaan haar onskuld bewys, daaraan twyfel sy nie. Sy drafstap terug na haar sitkamer, gryp die koerant en lees verder. Ná ’n rukkie trek sy haar asem geskok in. Alles maak nou sin, dink sy. Luidens die berig was oumiesies Willemse skatryk en sy wat Saartjie is, sit haar kop op ’n blok dat Matrone en Don-Juan agter haar fortuin aan is. Presies hoe hulle scheme werk, weet sy nie. Nog nie. Maar hulle moenie dink hulle gaan wegkom en háár die scapegoat maak nie. Matrone en Don-Juan maak hulle laat. Hulle is in virre ding!  