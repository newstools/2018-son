DIE wedloop vir ’n plek in die Westelike Provinsie se Superliga C vir 2019 is nog vuurwarm aan die gang. Die onoorwonne Blue Stars United van Klapmuts is die enigste span in die Promosieliga wat al kan begin beplan vir volgende jaar se veldtog in Superliga C. Die spanne onder hom kan egter nog nie begin ontspan nie. Spanne vanaf posisie nommer 2 tot 7 het nog ’n goeie kans om volgende jaar Superliga-rugby te speel. Retreat – tans sewende – is een van die spanne wat nog groot droom. Die Pers Bulle het die laaste paar weke weer hulle voete begin vind nadat hulle die Promosieliga swak begin het. Retreat moet egter sy oorblywende drie wedstryde met bonuspunte wen. Hy sal ook vir ’n paar gunsies in ander wedstryde moet hoop om minstens derde te eindig. Morning Star (tweede) en Raithby Universals (derde) is die twee klubs wat kwaai oor hulle skouers sal loer. Die naweek se Promosieliga-wedstryde is: MÔRE – Masiphumelele t. Retreat; Polisie t. Raithby Universals, Morning Star teen Lagunya. Die spanne Blue Stars en Van Der Stel-Evergreens het ’n loslootjie.