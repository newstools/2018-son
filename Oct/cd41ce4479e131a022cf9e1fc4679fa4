SWART coaches wat vir die Westelike Provinsie-rugbyunie werk, voel so magteloos soos ’n man wie se geslagsdele afgesny is. Een van die WP-afrigters wat al jare lank ’n lid van die Kapenaars se coaching structures is, sê dis baie moeilik om jou loopbaan as ’n swart coach by die WP te ontwikkel. Die breier het gister op voorwaarde van anonimiteit met Son gepraat. Ontstoke Hy glo swart afrigters kry nie dieselfde geleenthede as hulle wit eweknieë by die WP nie – veral wanneer dit by bevordering kom. Die ontstoke breier het sy misnoeë oor die huidige stand van sake uitgespreek. Hy sê: “Ek is jammer, maar ek kan nie meer hieroor stilbly nie. “Die WP is soos ’n sirkus! Daar is steeds grootskaalse rassisme wanneer dit kom by hoe swart coaches behandel word. Wanneer jy in ’n pos aangestel word, voel dit asof jy ontman word. Jy voel so magteloos soos ’n man wie se geslagsdele afgesny is. “Jy word die hele tyd gesideline en ondermyn. En so word jy daarvan weerhou om tot jou volle potensiaal as ’n coach te ontwikkel.” Die breier het laat blyk daar is tans groot verdeeldheid oor die aanstelling van ’n opvolger vir Stephan du Toit, die Stormers se voormalige kondisioneringsafrigter. Du Toit is deesdae by Stade Français in Frankryk. Volgens hom stem die WP-president, Thelo Wakefield, en die WP se direkteur van rugby, Gert Smal, nie saam oor die aanstelling nie. “Riefaat Jappie het as Du Toit se understudy gewerk. Hy is die obvious choice, maar nou word daar weer na iemand anders gekyk. Hy is beslis goed genoeg om die job te doen, maar die grootbase het nie vertroue in hom nie.” Die breier meen ook dit is die rede waarom Paul Treu, ’n hulpafrigter van die Stormers, so omgekrap is hoe hy behandel is. “Paul het ’n sterk persoonlikheid en duld nie sulke nonsens nie. Dis waarom hy nie meer sy mond kon hou nie. Hy het sy griewe gestel en gaan nie toelaat dat hy vir ’n pop gevat word nie. Paul is nie die enigste coach wat so voel nie. “Gaan kyk maar net na die geval van Labeeb Levy. “Hy (Levy) het by die Stormers aangesluit as ’n defence coach­ en was ’n understudy vir Jacques Nienaber. Nienaber is nou die Bokke se defence coach, terwyl Levy demote is om nou die WP se vrouespan te coach. “Intussen is ’n ou soos Norman Laker bo Levy aangestel.” Volgens Brian Williams, ’n professor in arbeidsverhoudinge, voldoen die WP-rugbyunie se beleid nie aan die Diensbillikheidswet nie. Hy sê: “WP Rugby moet voorkeurmaatreëls vir aangewese groepe toepas. “Hulle het duidelik gefaal en geweier om dit te doen gegrond op data uit hulle eie dokumente.”