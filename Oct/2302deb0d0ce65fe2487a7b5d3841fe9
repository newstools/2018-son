ATLANTIS. – Brande het Sondag vyf gesinne dakloos gelaat. Wendyhuise het in twee afsonderlike brande in ligte laaie gestaan. In die eerste voorval Sondag het drie huise in Sherwood Park tot op die grond afgebrand. Nicolene Human vertel die brand het agter hulle wendy ontstaan. Sy weet nie wat dit veroorsaak het nie. “Dit het gou versprei en die vlamme het na ander huise oorgespring.” Joyce Papier, op wie se erf die twee wendys gestaan het, vertel sy en haar man het geslaap toe hulle die krete gehoor het. “Die brand was al hoog toe ons buite kom. Die families was gelukkig nie tuis nie, maar hulle het alles verloor.” Papier sê een gesin het drie van hulle ses katte in die brand verloor. “Ons het probeer uitvind hoe die brand ontstaan het. “Een van die kinders het gesê die bure het vuur gemaak en die wind het die vuur buite bedwang gewaai.” Gerugte dat koper gebrand is, kon nie bevestig word nie. Kapt. Cyril Dicks, ’n polisiewoordvoerder, sê geen klag van brandstigting word ondersoek nie. Terwyl brandweerpersoneel op die toneel gespook het met die vuur, het nog ’n wendyhuis in Avondale vlam gevat. Die gesin, wat ook nie tuis was nie, het alles in die brand verloor. Die brand het na ’n naburige wendy versprei, wat ook vernietig is.