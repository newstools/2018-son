DIE tronke is so vol omdat die verhoorafwagtendes net meer en meer word. Die regterlike inspektoraat vir korrektiewe dienste het 81 tronke in die land besoek. Sy verslag vir die boekjaar 2017-’18 is verlede week bekend gemaak. Tot Maart vanjaar was die tronkbevolking in Suid-Afrika 164 129. Die kapasiteit in die 243 tronke in die land is 118 723. Altesaam 46 259 is verhoorafwagtendes. In 2017 was die syfer 43 799. Pollsmoor, in Kaapstad, bars uit sy nate. Die tronk het 1 017 meer inmates as wat hy kan vat. Dit is 63% te vol. In 2016 het Sonke Gender Justice (SGJ) in die Wes-Kaapse hooggeregshof ’n aansoek teen die departement van korrektiewe dienste (DKD) ingedien oor die “onmens­like” toestande in Pollsmoor. Lawyers for Human Rights verteenwoordig SGJ. Regter Edwin Cameron het in Augustus 2015 ’n verslag bekend gestel oor toestande in dié tronk. Veral die verhoorafwagtendes het toe gesuffer. Op 1 Februarie 2016 was dié afdeling 309% vol – met 2 581 meer aangehoudenes as waarvoor daar goedkeuring is. Daar behoort net 1 500 mense by die afdeling vir verhoorafwagtendes te wees, maar die afdeling was toe die tuiste van 4 081. Volgens SGJ word aangehoudenes hulle basiese menseregte ontneem. Die kleiner tronke in die Wes-Kaap is ook oorbevolk. Allandale en Ladismith is albei 110% vol. Inmates wat graag verder wil studeer, word verwys na groter tronke omdat onderrig daar aangebied word. Volgens die verslag is 487 in­mates in die afgelope boekjaar aan siektes en/of ouderdom oorlede. Altesaam 82 mense het in die tronk aan onnatuurlike oorsake gesterf. Selfmoord het met 75% toegeneem. Gauteng het die meeste gevalle hiervan gehad. Die meeste inmates wat hulle eie lewe geneem het, het hulle met linne en klere gehang. Volgens die verslag is dit gewoonlik mense wat alleen in ’n sel is wat selfmoord pleeg. In van die gevalle was die inmates in afsondering, terwyl ander gewag het dat almal slaap. In die inspektoraat se ondersoek is geen geval gevind waar ’n beampte ’n gevangene doodgemaak het nie. Daar is wel baie gevalle van inmates wat mekaar doodmaak. Hierdie moorde spruit meestal uit fights tussen rival tronkbendes.