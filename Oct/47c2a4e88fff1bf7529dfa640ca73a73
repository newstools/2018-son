’N JOLLY atmosfeer het  in Sagit­tarius-straat in Helenvale geheers toe ’n ma van drie wie se huis vroeër vanjaar afgebrand het, ’n splinternuwe huis ontvang het. Virginia Bones (49) was oorstelp van vreugde toe die sleutel aan haar oorhandig is en sy die huis oopgesluit het. Bones sê sy het die afgelope sewe maande by haar twee broers in haar ouerhuis in Liebenbergstraat gewoon. Vlug Voor dit het ene antie Patricia – ’n buurvrou – haar oor Virginia en haar kinders ontferm. Volgens Bones het die brand omstreeks 14:30 op 6 Maart vanjaar in haar viervertrek-shack se kombuis uitgebreek. Sy vermoed die brand is veroorsaak deur ’n kortsluiting. Volgens haar kon sy en haar drie kids betyds uit die brandende shack vlug. Hulle is ongedeerd. “Ons het kaalvoet hier uitgestap.” Bones sê al­ was dit in haar ouerhuis waarin sy die afgelope ses maande gewoon het, is dit maar net nie dieselfde as haar eie plekkie nie. “Ek het baie gehuil omdat ek al 23 jaar op my eie woon. “Ek voel so bly en dankbaar vir die huis. “Dié een is beter as wat ek voorheen gehad het. My vorige plek het gelek.” Volgens Bones het sy ná die brand gebedel vir klere vir haar en haar kids. Sy sê rampbestuur het darem vier matrasse­ en komberse aan die gesin geskenk. Bones sê sy gaan by haar nuwe plekkie intrek sodra die elektrisiteitstoevoer uitgesort is. “Ek gaan my nuwe plek baie mooi oppas.” Sy sê sy gaan diegene wat haar so mooi gehelp het, nooi vir koek en tee. Stanton Swartz (27), ’n neighbour, het so tussendeur die oorhandiging vir groot vermaak gesorg. Hy het aan Bones gedemonstreer­ hoe sy – terwyl­ sy besig is om in haar nuwe huis kos te maak – ’n bietjie pole dancing kan doen aan die stut-houpaal in die middel van die huis. Pieter Hermaans, wyksraadslid­, sê die waarde van die sinkhuis – wat deur Alex Maintenance geskenk is – is R60 000. Volgens Hermaans het Bones­ in ’n stadium maar moedeloos begin raak. Maar hy het aanhoudend vir haar gesê om net aan te hang.