BOKS Suid-Afrika (BSA) moet wakker skrik. Daar is weer bewys die bekwaamheid van dié liggaam is met reg nog onder verdenking. Dae nadat Ruann Visser, die swaargewigkampioen, onskuldig bevind is aan die gebruik van steroïede, dien hy volgens BSA se jongste ranglys steeds ’n “skorsing” uit. Visser het in Februarie die nuwe SA kampioen geword nadat hy Os­borne Machimana met ’n knockout verslaan het. Skande Die feit dat die BSA-webblad al ’n lang ruk nie aangepas word nie, is ’n bewys van swak organisasie. Dit is ook ’n skande dat die Kaapse swaargewig Tian Fick se naam steeds nie op die ranglys is nie. Hy is ná vyf beroepsgevegte onoorwonne en het vier van sy teenstanders uitgeslaan. Fick het Visser reeds om die nasionale titel uitgedaag. In die Kaap word gehoop dat dié geveg in Desember sal plaasvind.