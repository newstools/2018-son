CALITZDORP. – Iewers by die daghospitaal slip iemand op met hulle admin en die filing van pasiënte se dokumente. So beweer talle pasiënte van dié dorp omdat hulle blykbaar met leë hande moes wegstap nadat die dokters voorskrifte vir hulle gegee het. Dina Abrahams vertel: “Ek het gaan pille haal wat op voorskrif was. “En weet jy, toe soek hulle my lêer. Dan is hulle nog onbeskof ook. “Hulle stry ek het nie my voorskrif afgegee nie. “Wat moet ek daarmee maak as my gesondheid dan daarvan afhang? Ek ken mos die prosedure. “Toe hulle begin soek, toe weet ek hulle gaan my nou weer blame. “Ek bring elke keer my voorskrif van George af en gee dit af by die kliniek. “Die vorige voorskrifte was daar, maar nie die nuutste nie. Dis swak diens.” Nóg inwoners kla hulle lêers raak soek en dan word hulle uitgetrap daaroor. Dan moet hulle weer dokter toe gaan om ’n nuwe voorskrif te kry. Andrea Willemse sê: “Ek het ook my kaarte daar afgegee. Dan raak van hulle onbeskof en ongeduldig. “Mense is al bang om daghospitaal toe te gaan en dan sacrifice hulle hul gesondheid en gaan haal nie die voorskrifmedisyne nie.” ’n Woordvoerder van die departement van gesondheid, Nadia Ferreira, verduidelik: “Die pasiënte moet gereeld die dokter besoek om hulle voorskrifte te hernu. “Hiervoor kry hulle ’n datum by die kliniek. Sou die dokter jou medikasie verander, moet jy maandeliks by die kliniek jou pille afhaal sodat jou observasies gedoen kan word. “Wanneer pasiënte nie afsprake nakom nie, word die voorskrif nie hernu nie en dan is daar ook nie medikasie met die volgende uitreik nie. “Medikasie word nie op vervalle voorskrifte uitgegee nie. Die pasiënte moet dan self weer ’n afspraak maak om deur die sisteem te gaan.” “Dit gebeur soms dat pasiënte die dokter sien om bloed te trek en dan ’n ander datum kry om weer die dokter te sien as wat aanvanklik gemaak is. “Hierdie datums word dan aan hulle gekommu­nikeer.”