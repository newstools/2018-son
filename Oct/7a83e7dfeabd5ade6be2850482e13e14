HAAI, Sonlanders! Vandag plaas ons ’n kortverhaal uit die pen van WILLEM FRANSMAN JR. Hy noem dit Dagga Gat Djou Nog Eendag innie Bollie Kry. Dit gaan oor die rugbyspeler Block wat een aand lekker gerook by sy losiesplek opdaag. Lekker lees! BLOCK was ’n man wat sy rugby kliphard gespeel het. Vanaf die heelagter­posisie kon hy maklik in die Springbokspan vir HO de Villiers ’n go vir die heelagterposisie van destyds gegee het. As die politiek net reg was in dáárdie tyd. Hy was groot. Amper ses voet in die ou taal. Feitlik te groot vir ’n heelagter onder die bruin spelers van daardie tyd! En al het sy afrigter soms gevra dat hy dit tog moet oorweeg om met sy spoed na flank te skuif, het hy net die kop geskud. Dáár, in die laaste vesting, sal hy altyd vir sy geliefde span sy álles gee. Totdat hy op ’n dag wat hóm sal pas, sy toks sal ophang. Dáár, in Elsiesrivier, waar hy vir een van die plaaslike klubspanne rugby gespeel het, was hy ’n kingpin. In die laaste vesting is hy dikwels beskou as die verpersoonliking van die Rots van Gibraltar. Baie van hulle teenstanders se aanvalle het, danksy Block se rotsvaste verdediging, op niks uitgeloop nie. Dikwels het hy selfs ongeoorloofde taktiek gebruik – as héél laaste uitweg. As die referee hom gesien het, is hy gestraf. Maar meer as dikwels het hy met daai ongeoorloofde taktiek weggekom. En as jy hom die dag met lugskoppe gebombardeer het (eintlik het hulle dit up-and-unders genoem), het hy dit eenvoudig manmoedig ingewag. Al het drie of vier groot opposisie-voorspelers op hom afgestorm. Met ’n systap na links of regs het hy hulle grypende hande ontwyk. Dan het hy daardie bal met sy paar groot Gerrie Brand-rugbystewels met rente teruggestuur. As hy die bal byvoorbeeld in sy eie kwartgebied gevang het, het hy dit dan maklik ’n haarbreedte van die opposisie se hoekpaal uitgeskop. Pure talent! Op hulle rugbytruie se linkerbors was ’n wapen van ’n Alsatian met ’n uithangende tong. As hulle ondersteuners opgewonde begin raak het, is luidkeels uitgeroep: “Byt hulle, Ellies! Byt hulle!” Die opposisie het dan geweet: Nóú sal die span alles doen om hulle te stuit. En byt was definitief óók ’n opsie! So hard as wat Block gespeel het, nét so hard het hy saam met die manne gekuier. Libertas of Oom Tas was sy gunsteling-drankies. Sodra die voggies, veral ná ’n harde wedstryd, so lekker gevloei het, was hy lus vir ’n lekker trek aan die tjallam, die Kaapse Vlakte se naam vir ’n daggapyp. Ou Koppe Stone sou altyd sorg dat daar sommer oorgenoeg ghratjang (dagga) vir die pyp is. Binne-in die tjallam moet ’n diamond gesit word voordat die papegaaislaai en Gold Dollar- mengsel­tabak lekker styf in die afgekapte bierbottelnek gestop word. ’n Diamond is die silwer binnekant van die Gold Dollar-sigaret­dosie wat uitgehaal word. Die foelie-agtige stukkie papier word dan eers plat opgevou en dan in ’n perfekte sirkelformaat netjies ingerol en versigtig in die bottelnek geplaas. Die diamond dien dan as ’n filter en word in die palm geplaas met die nek na onder tussen die duim en wysvinger. ’n Ander ou sal die bottelnek dan aansteek. As meer as twee persone aan dieselfde tjallam gaan rook, sal die een vir wie die groep die meeste respek het, die eerste trek vat. Hy sou die pyp se cream afvat, as’t ware! So was dit ook die aand toe Block, Koppe Stone en ’n paar spanmaats die pyp aan die brand steek. Block, wat daardie dag die wendrie vir sy span teen die buurdorp gescore het, is soos ’n ware held onthaal. Want daardie dag was Block die één Ellie wie se byt die ergste was. Groter as sy blaf! En hulle rook een daggapyp ná die ander in Koppe Stone se kamer waar hy geboard het! Veel later as wat hy wou, is Block toe deur sy vriende by die Swartboois se huis, waar hy loseer het, afgelaai. Die 12 lede van die Swartbooi-gesin was toe reeds lankal in die bed. Stoffie het die deur gaap-gaap oopgemaak. Vroeër die dag het Mamma Swartbooi beesvet uitgebraai wat sy ná die tyd sou laat hard word vir die kosmaak van die week. Gewoonlik het sy dan die houer sommer in die middel van die kombuistafel geplaas en dan net ’n bordedoek daaroor gegooi. Terwyl Stoffie kamer toe gestap het om verder te gaan slaap, het Block in die kombuis vir iets te ete gaan soek. Nadat hy hom trommeldik geëet het, het hy gaan inkruip. Vroeg die volgende oggend, sommer nog douvoordag, bevind Block hom in die toilet – ’n long drop sowat 20 meter van die huis. Al wat gehoor kon word, was Block se gekreun en gesteun vanaf die kleinhuisie. Terwyl Block so steun en beur, is Mamma Swartbooi woes op soek na die blok vet wat sy dan net die vorige aand op die kombuistafel gelos het … En tot haar ontsteltenis is dit nêrens te vinde nie! Toe begin sy, deur middel van uitskakeling, elkeen van haar 11 kinders uitvra. Nie een van hulle het egter ’n cooking clue wat daarvan geword het nie! Totdat Stoffie onthou dat die vet nog in die middel van die tafel gestaan het toe hy vir Block die deur oopgemaak het. En toe storm Mamma Swartbooi na buite. Na die long drop! Sy hamer aan die long drop se deur en so, deur die deur, skreeu-vra sy: “Block?! Het djy gistraand my blok harre vet op die tafel gevat?!” “Wat bedoel Antie?!” skree hy terug. “Ek het niks vet gevat nie! “Al wat ek gisteraand ge-iet het, was die lekke stuk koek wat innie mirrel vannie tafel onnerie bôredoek gestaan het! En daai was nogal baie lekke gewies!” “Dit wassie koekie, Block! Dit was my blok vet wat jy ge-iet het! “Djy was gist’raand sieke wee soe geroek vannie dagga lat djy nie iens agte’gekommit lat djy die vet vrietie!” “Auw! Soe, dit was vet! Soe, dít explain nou hoeko ek soe sukkel hiesa innie toilet! Die blerrie vet willie ytie!” “Tja, Block! Dit explain nou álles! Ek het mos altyd gesê lat djy en djouse gedaggaroekery djou nog eendag diep innie k*k gat bring! En nou kan djy nie iens één kry nie!” ¦  Die einde Wat dink jy van hierdie storie? Enige voorstelle? SMS na 32369