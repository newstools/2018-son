DIE Kaap het nou sy eie currency – gangster-geld. Dom boewe het Dinsdag­oggend getry om ’n klomp vervalste note by die BP garage in Cara­vellestraat, Mitchells Plain, te gaan change. Dit is nie net “gewone” vervalste note nie. Die boewe was nogal kreatief. Op die note verskyn woorde soos “pakamiza”, “not legal tender ... jou n**i”, “two hundred bucks” en “Zef Bank”. In die een hoek van die pienk R200-note is ’n mes met die tronkbende­nommer 27 daarop. Pleks van ’n foto van oudpres. Nelson Mandela is daar op die voorkant van die noot ’n prentjie van ’n duiwelagtige vrou wat ’n man se oë toedruk. Waar die hand­tekening van die Reserwebank se governor moet wees, is geskryf: “Watter governor.” Uitgestiek Die werkers by die garage sê toe hulle die geld sien, het hulle dadelik ’n rot geruik. Die drie boewe het laat in die aand met hulle valse note uitgestiek. Die drie het almal vir R200 se change gevra, die geld onder die venster deurgedruk en gewag. Maar die werkers was ’n bietjie te slim vir die skelms. Een sê: “Al lyk dit van buite af asof dit binne donker is, weet die mense nie die werkers kan steeds clear sien wat buite aangaan nie.” Die werker vertel die note was so grof soos skuurpapier. “Jy weet sommer dis fake, want dit voel nie dieselfde nie. En dit was te pienk. “Ons het hulle verjaag en hulle is sonder die note hier weg.” As jy gevang word, kan jy 15 jaar in die tjoekie sit.