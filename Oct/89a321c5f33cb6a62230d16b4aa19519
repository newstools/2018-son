HAAI, Sonlanders! Antie Sophie vertel Saartjie van al die oumense wat onder verdagte omstandighede gesterf het. Saartjie reken matrone Meyer en haar seun wat hom as Don-Juan Willemse voorgedoen het, vermoor die bejaardes en eis dan hulle polisgeld op. Sy beraam ’n plan om die sluwe Matrone en Donnie te uitoorlê. Geniet nou die voorlaaste hoofstuk van ELDRIDGE­ JASON se Saartjie ... DIT is met bewende hande dat Saartjie ’n paar knoppies op haar selfoon druk. “Aah, bel jy om jou oor te gee?” vra ’n stem. “In your dreams, ja,” antwoord Saartjie astrant.  Vir die volgende vyf minute verduidelik Saartjie haar plan sorgvuldig aan die cop. Dan beëindig sy die oproep ...  MATRONE Meyer sak behaaglik terug in haar leunstoel in haar flat by Huis Hollywoodjare. Sy is bly die woonstel is ’n ent weg van die res van die ouetehuis. Ten minste hoef sy nie hier na die oumense se kwale te luister nie, dink sy vies. Die Vader weet, as dit nie was vir die ekstra geldjies wat sy maak nie, weet sy nie hoe lank sy hier sou uitgehou het nie. Oumense laat haar gril. Sy haat dit om aan hulle eelt-besmette hande te vat. Maar hulle het soveel vet polisse waarvan hulle kinders nie kennis dra nie. Die kinders kom dump hulle ouers mos net hier, maar hulle weet nie watter goudmyn hulle verwaarloos nie. En dis hier waar sy as Matrone inkom. ’n Armgat Magrieta wat water by ander mense moes gaan bedel, sal sy nooit weer wees nie. “En as Ma so lekker sit en chill?” Matrone Meyer wip van die skrik. “My magtig, Donnie!” skel sy. “Jy sal maak dat ek ’n hartaanval kry.” “Ek hoop Ma se polisse is in orde, just in case Ma ’n hartaanval kry,” grap Donnie. Matrone Meyer snork onvroulik. “Jy sal jou wat verbeel,” sê sy verontwaardig. “Wat soek jy hier? Jy is mos veronderstel om laag te lê totdat die polisse uitbetaal het. As iemand jou nou hier sien –” “Relax, Ma,” val Donnie haar laggend in die rede. “Niemand het my hierheen sien kom nie. “And as far as the rest of the world knows ... daai vaak Saartjie girly is mos die number one suspect.” Matrone Meyer staar haar seun aan. Hy het sy pa se mooigeid, dink sy. ’n Pa wat haar allerhande beloftes gemaak en toe in matriek opgeblaas het, en toe moes sy die baby weggee vir adoption. Maar nadat sy haar as verpleegster bekwaam en in die beroep opgewerk het, het sy Donnie opgespoor en hom die waarheid vertel. Nou is hulle ’n team. ’n Mean team wat lekker skatryk word. “Ons kan nie enige kanse vat nie,” sê Matrone deur stywe lippe. “Jy was nie veronderstel om Saartjie op te chat nie. “Om nie eens te praat van jou agterlosigheid om daai kussing in oumiesies Willemse se kamer agter te laat nie.” “Maar ek het daai fout reggemaak,” stry Donnie. “Niemand sal dit kry waar ek dit weggesteek het nie. En besides, waaroor worry Ma? “Die koerante en radiostasies het mos almal berig dat alle vingers na Saartjie wys.” Matrone Meyer sug swaar. Sy verstaan nie vandag se kinders nie. Niks in die lewe is so maklik soos die woorde wat van hulle tonge afrol nie. “Jy moet in die vervolg versig­tiger wees,” maan sy. “In hierdie bedryf is daar nie tyd vir flirt nie.” Die lagduiweltjies dans in Donnie se oë. “Nog net ’n paar oumensies indoen, en dan is ons miljoenêrs. “Net jammer daai girl sal nie Saartjie wees nie, want sy is nogal oulik, maar sy sal seker al teen daardie tyd in Pollsmoor krepeer.” “Serves her right,” sê Matrone Meyer ongevoelig. “Daai meisiekind is veels te slim met haar mond en –” Matrone bly stil toe daar ’n klop aan haar voordeur is. Sy loer paniekerig na Donnie. “Niemand kom visit my ooit nie,” fluister Matrone. “Relax, Ma,” fluister Donnie terug. “Gaan kyk wie dit is, ek sal in die kamer wegkruip.” Hy stap suutjies na sy ma se slaapkamer. Matrone kyk haar seun agterna en skud haar kop. Dan, met ’n gekreun en ’n gesteun. Sy waggel tot by die voordeur en maak dit op. Die uitdrukking van onvergenoegdheid op haar gesig maak plek vir een van skok. Absolute skok. “Middag, Matrone, kan ek maar inkom?” vra Saartjie vrolik. Voordat Matrone Meyer iets kan sê, skuur Saartjie by haar verby. “Oe, Matrone het darem ’n lekker cosy plek,” sê Saartjie. “Hoekom het Matrone ons nog nie vir ’n braai hier genooi nie?” “Wat soek jy?” sis Matrone. “Jy weet mos jy is geskors.” “Hoe skors ’n mens ’n skorsie?” vra Saartjie en ignoreer Matrone se kilheid. “Hoe de hel moet ek weet?” vra Matrone kras. “Wat het dit met die prys van eiers te doen?” “Eiers is deesdae baie duur, weet jy dit, Magrieta?” Saartjie beklemtoon die naam waarmee die universe van ID-boekies Matrone gestraf het. Matrone Meyer staan met ’n mond vol tande. “Nou niks te sê nie?” vra Saartjie kil. “Ek mean maar, iemand wat oumense doodmaak vir polisgeld behoort mos baie te hê om te sê.” “Jy maak ’n baie ernstige aantyging,” sê Matrone. “Het jy bewyse vir die goed wat jy sê?” Saartjie glimlag. “Google is ’n baie goeie ding,” sê sy. “Klink Susanna Baartman, Cecilia van der Voegt, Joslin Marais ... klink hulle bekend? Moet ek aangaan?” Matrone Meyer raak spierwit in die gesig. “Hierdie is almal name van oumense wat in verdagte omstandighede gesterf en raai-wie hulle polisse ingecash het. “En nou weet jy darem ’n bietjie gans te veel, Saartjie.” Saartjie swaai om toe sy ’n bekende stem hoor. Sy kyk vas in die laggende gesig van Donnie. En in sy hand glinster ’n vuurwapen. “Lyk my slim het sy baas gevang,” sis Donnie. “Jou uurglas is leeg.” Saartjie grinnik. “Jou naam moes eintlik Dom-Juan gewees het,” sê sy. “Alles eindig vanaand hier.”  