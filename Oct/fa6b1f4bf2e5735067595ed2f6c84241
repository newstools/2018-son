TWEE verdagte passasiers is gister toegang op ’n vlug van die Suid-Afrikaanse Lugdiens (SAL) geweier. Dit volg op ’n voorval van diefstal op ’n ander SAL-vlug tussen Johannesburg en Hongkong. ’n SAL-woordvoerder, Tlali Tlali, sê die lugdiens het opgetree om die twee passasiers te keer omdat hulle van diefstal op ander vlugte verdink word. Hy sê dié twee was van plan om via Johannesburg van Hongkong na Tanzanië te reis. Op die vlug waar die diefstal glo gepleeg is, het van die passasiers gekla hulle geld is gesteel. ’n Horlosie het glo ook weggeraak. ’n Span skoonmakers het die geld en horlosie later in die vliegtuig gekry waar dit weggesteek is. Die geld en horlosie is toe aan die klaers oorhandig. – News24