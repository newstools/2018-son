TOTTENHAM Hotspur se Premierliga-sege van 2-0 oor Huddersfield kom straks teen ’n duur prys. Spurs se bestuurder, Mauricio Pochet­tino, hou asem op oor twee van sy sleutelspelers, Jan Vertonghen en Moussa Dembélé. Die Belgiese duo het Saterdag spierbeserings opgedoen en is in rustyd vervang. Die terugslag volg kort op die hakke van die nuus dat Spurs se doelskieter Dele Alli vir minstens vier weke met ’n dyspierbesering buite aksie sal wees. Alli gaan reeds Woensdag se Champions League-stryd teen Barcelona in die Wembley-stadion misloop. Kommer bestaan ook nou oor Vertonghen en Dembélé. Op ’n positiewe noot was Harry Kane weer onder die doele vir Spurs. Hy het albei doele aangeteken.