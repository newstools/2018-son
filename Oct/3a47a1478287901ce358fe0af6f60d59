DIE polisie in Port Elizabeth is op ’n manhunt vir twee verdagtes wat ’n vrou in haar huis in Overbaakens verkrag en beroof het. Volgens die polisie het die 62-jarige vrou Saterdag omstreeks 03:00 wakker geword toe sy die honde hoor blaf het. Sy het stemme buite gehoor, waarna sy haar buurman gebel het. Terwyl die vrou nog op die foon was, het die verdagtes haar kombuisdeur oopgeskop. Sy het daarin geslaag om haarself in die garage toe te sluit, maar die verdagtes het dit oopgedwing en haar in die huis teruggesleep. Geslaan Die mans, wat met messe gewapen was, het toe geld geëis en ’n onbekende bedrag uit haar handsak gesteel. Een van die mans het haar in die badkamer verkrag. Die mans het op die vlug geslaan toe hulle besef die polisie het op die toneel aangekom. ’n Selfoon en ’n DVD-speler is gesteel. Die slagoffer is na ’n plaaslike hospitaal geneem. Enigeen met inligting word versoek om die Walmer-polisie te kontak by 041 581 1496 of Crime Stop by 08600 10111.