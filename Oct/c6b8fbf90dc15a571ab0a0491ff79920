BENDEGEWELD in Helenvale in die Baaise noordelike gebiede het die laaste ruk só handuit geruk, die inwoners het nie meer toegang gehad tot basiese gesondheidsdienste nie. Dít volg aangesien die Helenvale-kliniek gesluit het. Donderdag is ’n polisievoertuig ontplooi om voor die kliniek wag te hou. Die inwoners is beslis nie baie happy nie en geaffekteerde pasiënte moes ander vervoerreëlings tref om by die Malabar-kliniek uit te kom. Die ACDP-raadslid Lance Grootboom, voormalige burgemeesterskomiteelid vir openbare gesondheid, verduidelik dat die kliniek toegemaak is deur lede van die kliniekkomitee asook die personeel. “Dis omdat baie geweld die laaste twee weke rondom die kliniek plaasgevind het – gangsters wat op mekaar skiet. “Dit het die staff members sielkundig geraak. Hulle voel bedreig en bang vir hulle lewe. “Volgens die ACDP is dit baie sad dat die kliniek moes toemaak weens geweld. “Die kliniek is juis daar om aan die inwoners dienste te lewer. “Dit is onaanvaarbaar. Meer moet beslis gedoen word om geweld en gangsters hok te slaan,” sê Grootboom. Sharlene Steyn, ondervoorsitter van die Helenvale-kliniekkomitee, sê dit sou ’n tussentydse solution gewees het om die kliniek te skuif na die Malabar-kliniek totdat regmatige stappe geneem word om susters en pasiënte te safeguard. “Intervensie van die SAPD en ander stakeholders het gemaak dat die kliniek nie geskuif word nie. “Die SAPD en gemeenskaps­organisasies, asook die departement van gesondheid het gepledge dat hulle alles in hulle vermoë sal doen vir veiligheid,” sê Steyn. Farouk Jeptha, voorsitter van die Concerned Citizens of PE Metro, was self vroeër die week by die kliniek. “Ons kon dit nie so los nie. Daarom het ons die departement bymekaar gekry en vergaderings gehou,” sê Jeptha. Hy sê dis tóé dat die polisie ingetree en gesê het hulle sal elke dag ’n voertuig by die kliniek ontplooi. Sirene “Daar is twee gangs in dieselfde straat wat die kliniek as hulle battleground gebruik. Dis net ses of sewe van hulle wat die hele buurt op horings vat. Die mense word deprived van dienste. “Die departement het gesê hy gaan nou ’n sirene op die kliniek se dak sit en panic buttons installeer wat direk na die polisiestasie lei,” het Jeptha verduidelik. Lwandile Sicwetsha, woordvoerder van die provinsiale gesondheidsdepartement, sê die kliniek is Donderdag weer geopen. “Ja, ons is bewus van die situasie en dat daar security concerns by die Helenvale-kliniek is. Daar was dié week ’n skietery in die gemeenskap – ’n gang war is aan die gang. Daarom het die gemeenskap die kliniek aangeraai om liewer toe te maak,” sê Sicwetsha. Sy voeg by die kliniek het sekuriteitsmaatreëls in plek. Kol. Priscilla Naidu, ’n polisiewoordvoerder, sê die polisie sal daar ontplooi word totdat die situasie normaliseer.