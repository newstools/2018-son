SONNY Bill Williams speel môre sy 50ste toets vir die All Blacks. Hulle pak dan die Wallabies in Jokohama, Japan, om die Bledisloe-beker. Williams bereik dié mylpaal nadat hy sy debuut in 2010 teen Engeland gemaak het. Die All Blacks word ook gekenmerk deur die terugkeer van spelers ná beserings. Joe Moody is terug in die nr. 1-trui nadat hy met ’n duimbesering gesukkel het. Die stut Nepo Laulala is ook weer fiks. Hy is op die bank gekies. Liam Squire dra weer die nr. 6-trui, met die slot Brodie Retallick wat vanaf die bank sal begin. In ander veranderinge sedert die vorige toets speel TJ Perenara skrumskakel, met Aaron Smith wat dié posisie vanaf die bank sal dek. Ben Smith skuif na vleuel om op heelagter plek te maak vir Damian McKenzie. Die All Black-breier, Steve Hansen, sê die wedstryd is die perfekte manier om voor te berei vir hulle toer na die noordelike halfrond. “Ons gaan teen ’n uiters gedugte Wallaby-span speel wat desperaat is vir ’n sege. Maar so is ons ook,” sê hy. Die Wallabies sal sonder Adam Coleman speel. Hy sukkel met ’n liesbesering. Jack Dempsey en Samu Kerevi is egter albei weer gereed. Die afrigter, Michael Cheika, het die slot Rob Simmons uitgedaag om in Coleman se afwesigheid meer aggressie te wys. “Rob het baie om te bewys. Ja, sommer baie,” het hy aan verslaggewers gesê. Simmons speel môre in sy 91ste toets.