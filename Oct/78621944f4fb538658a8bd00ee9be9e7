DISNIS geslaan deur ’n cop in die selle. Jacobus Appollis (42) van die Paarl beweer dit het hom en nog ’n gevangene ’n week gelede by die Mbkweni-polisiestasie oorgekom. Appollis sê hy en die ander man is met ’n panga en piksteel gemoer. Nou sit hy met ’n gebreekte arm, been en ribbes. En dit alles oor ’n pak klere. Die cop het die twee mans daarvan beskuldig dat hulle ’n gehuurde suit uit sy motor gesteel het. Appollis se ma, Marie, sê: “As deel van sy korrektiewe straf moet my seun saam met nog ander mans elke naweek ’n paar uur gemeenskapdiens by die Mbekweni-­polisiestasie doen. “Hulle was besig om te werk toe die cop hulle vra om sy motor ook te was. “Die suit was in sy kar en het toe glo weggeraak. “Die cops het toe die Sondagaand ’n klopjag by die mans se huise gaan doen. “Hy kon net vir Jacobus en ’n ander swart man in die hande kry. “Hulle is geboei en in die selle gegooi. Die cop het hulle eers met ’n panga geslaan. “Hy wou weet waar die pak klere is. “Hoe meer hulle sê hulle het dit nie, hoe meer het hy hulle aangerand. “Die ander cops het toegekyk hoe hulle aangerand word, maar niks gedoen nie. “Die cop het daarna ’n piksteel gevat en hulle verder daarmee geslaan. “My seun se arm, been en van sy ribbes is gebreek.” Volgens haar het hy ook ’n hou teen sy kop gehad en sy een oog was vol bloed. Volgens Marie het die cops haar gebel om hospitaal toe te kom. ’n Ontstelde Marie sê: “Hulle het gesê daar was ’n ongeluk met my seun. “Ek is baie ongelukkig oor wat gebeur het. Die cops is veronderstel om jou te beskerm as jy in die nood is.” Kapt. FC van Wyk, ’n polisiewoordvoerder, sê ’n saak van aanranding met die doel om ernstig te beseer is geopen. Die onafhanklike polisie-ondersoekdirektoraat is besig om die voorval te ondersoek.