GEORGE. – ’n Car guard het gevoel hoe dit is om brand vir dank te kry. Dit was toe Desmond Links (57) Sondag karre by ’n supermark hier opgepas het. En pleks daarvan om hom ’n geldjie daarvoor te gee, het een motoris hom eerder ’n skoot pepper spray in die gesig gegee. Links sê sy oë het gebrand en dat hy diep verneder gevoel het. Links vertel hy het die driver van ’n blou Toyota Corolla die middag mooi uit ’n parkeerplek beduie. Daar was ’n ander ou saam met hom. Hy sê dit het gelyk asof albei dronk was. Die driver het toe geskree: “Ek het nie jou f*kk*n hulp nodig nie!” Hy het gesê Links is in sy pad, en toe word hy skielik ge-pepper spray. Om alles te kroon, is die pa van drie ’n asmalyer. Links sê terwyl sy oë intens gepyn het, het die ou net weggery. Van sy vriende het hom kom help. Hy sê: “Ek is bitter kwaad vir die driver. Hy het nie eens geworry oor wat van my gaan word nie.” ’n Karwag, James Koen, sê hulle en die personeel wat in die winkelsentrum werk, is almal moerig oor dié onnodige voorval. Links sê dié ou is ’n goeie voorbeeld van hoe sleg karwagte behandel word.