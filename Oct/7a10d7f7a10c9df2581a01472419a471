’N MAN sê hy het in die ICU beland nadat hy in die Athlone-tronkselle deur cops aangerand is. Adenaan Cloete (26) van Silvertown moes boonop ’n noodoperasie ondergaan om bloed uit sy longe te dreineer. Cloete beweer voorts die cops het geweier om hom hospitaal toe te neem nadat hy verlede Dinsdag aan­gerand is. Hy is twee dae in die selle aangehou en is Donderdag hof toe geneem. Daar het die landdros besluit hy moet eers ’n dokter gaan sien voordat hy in die hof kan verskyn. ’n Omgekrapte Cloete vertel: “Ek en my tjommies het buite my ma se huis gesit en drink. “Dit was baie warm. “Ons het ’n bietjie skaduwee onder die bome gesoek. “Die vên het by ons gekom stop en twee gattas het uitgeklim. “Een van die gattas het die glas vol bier gevat wat op die grond gestaan het en in my gesig gegooi. “Ons het gestry. “Toe wil hy my vir drink in die publiek arresteer. “Ek wou nie in die vên klim nie, toe wurg en slaan hulle my en gooi my in die vên. “By die Athlone-polisiestasie het hulle my hande geboei en my verder aan­gerand. “Die een cop het my met sy boot voor die bors getrap dat ek nie asem kon kry nie. Hulle het my ook met ’n brand-hosepipe aangerand en ’n gat in my kop geslaan.” Cloete beweer verder een van die cops het sy oë vol traangas gespuit en hom met ’n gun in die selle gedreig. Cloete se ma, Shariefa, sê hulle het Cloete na die Groote Schuur-hospitaal gevat. “Daar het hulle ontdek daar is bloeding in sy longe. Hy is na ICU geneem, waar dit gedreineer moes word.” Cloete is Sondag ontslaan en het gister in die Athlone-landdroshof verskyn. Volgens die polisie is hy ge­arresteer omdat hy die cops aangeval het. Cloete gaan vandag ’n saak van aanranding maak. Sy saak is tot 12 Desember uitgestel. 