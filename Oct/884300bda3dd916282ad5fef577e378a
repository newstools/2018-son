PAGAD is terug. Die groep People Against Gangsterism And Drugs (Pagad) het die laaste weke verskeie gemeenskappe op die Kaapse Vlakte besoek. Hulle was Maandagaand in Manenberg, waar hulle honderde gatvol inwoners oor die bendegeweld in hulle gebied toegespreek het. Die inwoners het gekla oor die aanhoudende bendeskietery en drugs, en het Pagad se hulp gevra. ’n Groot aantal polisielede was op die toneel om ’n ogie oor die verrigtinge te hou. Volgens kapt. Ian Bennett, woordvoerder by die Manenberg-polisiestasie, was dit ’n onwettige optog, maar alles het vreedsaam verloop. Pagad het laas week die gemeenskap van Bonteheuwel besoek wat ook gebuk gaan onder bendegeweld. ’n Lid van Pagad het gesê: “Ons is hier om na die gemeenskappe se klagtes te luister en hulle te help. “Verskeie families op die Kaapse Vlakte is in trane en is seergemaak. Ons moet hulle­ help en antwoorde kry vir hulle probleme.” Twee vroue is laas week in verskillende skietvoorvalle in Manenberg doodgeskiet. Celeste Abdol (48), ’n ma van twee minderjarige seuns, is dood toe sy in die bendes se kruisvuur beland het. In die ander geval is ’n vrou (36) van Tambo Village in Manenberg in haar huis doodgeskiet. Volgens Hanif Loonat, ’n misdaad-aktivis, is daar beslis plek vir Pagad in die geveg teen drugs en bendegeweld. Loonat het gesê: “Solank hulle gedissiplineerd is en binne die raamwerk van die wet kan werk. “Die gemeenskap is moeg van die bendeskietery en drugs, daarom soek hulle Pagad se hulp.” Volgens Roegshanda Pascoe van die Manenberg Safety Forum is hulle bereid om met Pagad saam te werk. Pascoe het gesê: “Ons organisasie staan nie vir geweld nie. “Dit het tyd geword om hande te vat en saam te werk. “Te veel jong mense en onskuldiges verloor hulle lewe­ in die bendegeweld.”