NOG skote het die naweek geklap in die Baaise Northerns en dié keer is ’n 17-jarige seun gewond en ’n 23-jarige is oorlede. Die eerste skietvoorval het in die berugte Voisinweg in Helenvale plaasgevind. Volgens kol. Priscilla Naidu, ’n polisiewoordvoerder, het ’n 17-jarige tiener Saterdag omstreeks 17:15 in die straat geloop toe hy twee keer in albei bene geskiet is. “Hy het by ’n huis in Voisinweg ingehardloop vir hulp. Die slagoffer is nie ’n bendelid nie. Die verdagtes is onbekend en die motief moet nog vasgestel word.” Die provinsiale bende-ondersoekeenheid ondersoek ’n saak van poging tot moord. Inwoners van die straat sê die outjie wat geskiet is, se naam is Keanu en hy is blykbaar van Parkside. Vroeër die week in Sagard­weg, die straat wat uit Voisinweg loop, is die broer van raadslid Pieter Hermaans se kleinkind doodgeskiet. Sy naam was Zavier Jassen (17) en hy was ’n gr. 11-leerder van die Hoërskool Gelvandale. Naidu het gesê: “Die polisie het Woensdag omstreeks 19:30 gereageer op ’n klag dat ’n lyk in Sagardweg, Helenvale, lê. “By hulle aankoms is die liggaam van ’n 17-jarige seun gevind met ’n koeëlwond in die kop.” Die polisie het gesê die omstandighede van en motief vir die skietery is onbekend. Die provin­siale bende-ondersoekspan ondersoek ’n saak van moord. In ’n aparte voorval is die 23-jarige Ashley Bingham se lyk in William Slammert- rylaan in Beth­els­dorp gevind. Volgens Naidu het inwoners Saterdag omstreeks 21:40 verskeie skote hoor afgaan in dié straat. Bingham se lyk is gekry met verskeie koeëlwonde. Hy was nie ’n lid van ’n bendegroep nie en die Bethels­dorp-speurders ondersoek­ ’n saak van moord. Sy ma het bitterlik gehuil in haar sitkamer en die pa het gesê hulle wil nie kommentaar lewer nie.