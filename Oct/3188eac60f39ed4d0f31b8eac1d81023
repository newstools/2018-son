DIE bekgevegte en skewe kyke was baie opvallend by die kit handover in die Coke Cup-reeks Woensdag in die Ath­lone-stadion. Terselfdertyd was dit verblydend dat die venue-skuif van die Athlone-stadion na Erica Park in Belhar nie ’n demper op die klubs en spelers se geesdrif plaas nie. Die Mitchells Plain derby in die mans-final môre tussen Juventus en Bayview FC is beslis ’n mouth-watering affêre. Taariq Petersen, Bayview se sterspeler, sê hy droom al die laaste week van die eindstryd. “Dis ’n wonderlike prestasie vir ons klub en fans om net in die final te speel,” het hy gesê. “Die Coke Cup is ons weergawe van Engeland se FA Cup. “Ons kan sien wat dit vir hulle (Juventus) beteken. “Die Coke is net so ’n groot deal vir ons. “Vir Kaapse sokkerspelers is dit mos die grootste van alle kompetisies,” voeg Petersen by. Juventus se kaptein, Zi­yaad Davids, meen hulle gaan nie carried away raak daarmee dat die Juvie Boys as die hot favourites beskou word nie. “Beware of the underdog,” het Davids uitgewys. “Bayview verdien sy plek in die final. “Dit sal ’n groot fout wees om Bay­view af te skryf. “Ons is bewus dat ons meer as net ons A game moet bring,” aldus Davids. Intussen sê Zelda Fransman, ’n sleutelfiguur vir die UWC Ladies-span, hulle mik na ’n derde Coke Cup-titel. Fransman was ’n lid van die span wat in 2016 bekersukses geproe het. Spurs Ladies se goalie, Jessica Williams, sê op haar beurt hulle is optimisties om vir ’n opskudding in die final teen UWC Ladies te sorg. Wat die o. 18’s betref, is Taniam May, kaptein van Silver Spurs, en Ronnie Matthys van Grassy Park United albei opgewonde en honger om sukses in hulle final te proe. Groot opwinding lê dus môre voor.