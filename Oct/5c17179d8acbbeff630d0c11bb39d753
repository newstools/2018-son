’N TIENERSEUN van Rondevlei in Mitchells Plain het sy eie lewe gewaag om ’n ma en haar drie kinders uit ’n brand te red. David Nigel (19) het Dinsdagaand deur die vlamme gehardloop om te help toe die huis in Wildwoodweg, agter die Westgate Mall, vlam vat. Nigel vertel hy het in die pad afgeloop toe hy die vlamme opmerk. Hy sê: “Die vlamme het vinnig versprei. Ek het toe die mense se gille gehoor; hulle was bang om deur die vlamme te hardloop.” Nigel se instink het oorgevat en sonder huiwering het hy deur die vlamme genael en by die huis ingegaan om die mense te red. “Toe ek die eerste kind gryp, toe sien ek nóg mense het my gevolg om te help met die res van die gesin.” ’n Buurvrou wat anoniem wou bly, sê: “Ek het alles gesien gebeur. “Ek het gesien hoe Nigel deur die vlamme hardloop om die huismense te gaan red. My man en seuns het ook gaan help.” Anwar Henkelman (41) sê hy het Nigel se heldedaad gesien. “Ek het die hosepipe by my huis gaan haal en die vlamme probeer blus. Water “Ons het ook die gesin se diere gered. “Ek het daarin geslaag om water op die mense te gooi terwyl hulle die familie gaan red het.” Die pa was tydens die brand by die Westgate Mall. Die hele huis is in die brand verwoes.