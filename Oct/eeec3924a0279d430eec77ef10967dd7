DIS tog die moeite werd vir die Proteas om teen Zim­babwe krieket te speel. So voel die veelsydige Andile Phehlukwayo, berig Sport24. Dis ten spyte daarvan dat Suid-Afrika eenrigting­verkeer gemaak het van die pas afgelope eendaagse wedstryde (ODI’s). Die Proteas het dié reeks moeiteloos met 3-0 gewen. Nou lê drie T20-wedstryde voor. Suid-Afrika berei nou voor vir die Wêreldbeker-kriekettoernooi (WB) volgende jaar in Engeland en Wallis. Dis moeilik om te verstaan hoe sulke eensydige wedstryde enigsins iets werd kan wees vir die Proteas. ’n Bewys van hoe swak die teenstand is, is dat Zimbabwe nie eens vir die WB gekwalifiseer het nie. Voordeel Phehlukwayo stem egter nie saam nie. Hy reken dat die spelers iets kan put uit enige mededinging, maak nie saak wie die opponente is nie. Hy sê: “Die groot voordeel teen enige span is dat ons as ’n eenheid op die veld is en kan meeding. “Dit maak regtig nie saak wie die teenstanders is nie, want ons spelpeil ly nie daaronder nie. “ ’n Mens plaas jouself steeds onder druk en jy moet sorg dat jy presteer. Jy moet aanhou hard werk. “Ons het agting vir elke span teen wie ons speel. Zimbabwe kan ook met ’n goeie vertoning vorendag kom. “Op die dag moet jy steeds jou vaardighede na die beste van jou vermoë inspan, veral in T20-krieket.”