TAYTAY laat deesdae nie toe dat ’n geleentheid verbygaan waar sy nié oor politiek praat nie. Taylor Swift was gisteraand die groot wenner by vanjaar se American Music Awards (AMA’s). Ek sien op E! die mooie sangeres van “Blank Space” het weggestap met vier awards. Sy is aangewys as die kunstenaar van die jaar en het toekennings ontvang vir die gunsteling-pop/rock vroulike kunstenaar, gunsteling-pop/rock album en toer van die jaar vir haar Reputation-toer. Vroeër die week het TayTay erg polities geraak in een van haar posts in die sosiale media. En gisteraand in haar aanvaardingstoespraak het sy wéér ’n keer haar politieke bek gerek. Die 28-jarige sangeres, wat nou met ’n volle 23 AMA’s spog, het haar fans aangemoedig om hulle kruisies te gaan trek in Amerika se volgende verkiesing. “Die mense het gestem vir hierdie toekenning en elke toekenning wat vanaand uitgedeel word... “En weet julle vir wat anders mense kan gaan stem? Die tussenverkiesings op 6 November. Gaan stem!” het Taylor van haar laat hoor. Ek wonder wat gaan die Orange President nóú weer kwytraak. 