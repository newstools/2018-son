GEORGE. – Hy is net 14 jaar oud, maar is die held wat sy familie met ’n knopkierie beskerm. Dié laitie van Lawaaikamp het kans gesien om ’n skollie met ’n mes uit hulle huis te verdryf nadat dié kom probeer steel het. Blykbaar was die gesin se flat-screen-TV, musiek-boks en selfone op die skollie se shopping-lys. Die jong held het Sondagaand sy gym-klere gewas toe hy gehoor het hoe sy ouma Jeanette Maasdorp en sy 11-jarige suster skree. Gewapen met net ’n knopkierie het die gr. 10-leerder gaan ondersoek instel. Hy het afgekom op ’n verdagte wat sy ouma en sussie met ’n mes in die sitkamer gedreig het. “My kleinseun het met ’n knopkierie in die hand die skollie verskrik,” vertel ouma Maasdorp. “Hy het twee keer na die jong gemik. “Die ou laat val toe sy mes en hardloop weg.” Die held het toe die ou begin jaag en inwoners het hom kom help. Waarsku Maar die verdagte was baie rats en het tussen die klomp shacks verdwyn. Maasdorp sê hulle was baie bang en glo dinge kon baie anders uitgedraai het. Nico Jansen, ’n lid van die patrollie-eenheid in die plakkerskamp, waarsku inwoners om altyd hulle huise gesluit te hou. Hy sê skollies raak nou só astrant en gulsig dat hulle by huise ingaan om te steel en hulle worry nie meer of die inwoners weg of tuis is nie. Kol. Avril Kriga, ’n polisiewoordvoerder, sê Maasdorp het ’n klag van poging tot roof by die polisiestasie gaan maak en hulle ondersoek nog die saak.