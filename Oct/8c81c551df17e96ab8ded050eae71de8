HAAI, Sonlanders! Vandag plaas ons ’n lekker kortverhaal uit die pen van CHRISTO MEYER. Hy noem dit Kind op die Sypaadjie. SHIREEN ontspan met ’n koppie tee. Sy draai die radio harder. ’n Hewige debat is aan die gang. ’n Formidabele Kaapse koerantredakteur is in gesprek met ’n minister oor bewerings van korrupsie in die regerende party. Die redakteur peper die minister met lastige vrae, waarvan laasgenoemde die meeste probeer ontwyk. Sy antwoorde is vaag. Hy beskuldig die redakteur van hoorsê sonder konkrete bewyse. Dit klink asof hy hom vererg. Shireen skud haar kop. Tipies van politici. Ontken altyd alles. G’n wonder die land is so deurmekaar nie. Niemand in gesagsposisies wil ooit verantwoordelikheid vir hulle dade aanvaar nie. Uit die hoek van haar oog sien Shireen ’n beweging. Sy skrik toe sy die 18-jarige Jason Schultz in haar voorkamer gewaar. Het sy so aandagtig na die radio geluister dat sy nie eens gehoor het die deur gaan oop nie? Sy moet versigtig wees. Wanneer gaan sy leer om haar deur te sluit? Dit kon ’n misdadiger gewees het wat nou hier ingestap het. Jason is uitasem soos ’n atleet wat ’n ver ent gehardloop het. Sy voorkop is natgesweet en die uitdrukking op sy gesig maak haar bekommerd. Hoekom lyk hy so verslae? Het iemand hom dalk leed aangedoen? Sy ken hom nie as ’n moeilikheidmaker nie. Hy bak graag poetse, ja, maar hy sal nie ’n vlieg seermaak nie. Hy hakkel soms erg en by tye bars hy uit van die lag sonder dat iemand ’n grap gemaak het, maar daaraan is almal in die dorp al gewoond. Hy is in ’n spesiale skool omdat hy nie al sy varkies op hok het nie. Sy het altyd gedink die mense oordryf as hulle sê Jason het ’n gewoonte om ongenooid by jou huis in te bars, maar nou is sy nie meer so seker nie. Wat wil hy hê? Marlon is nie hier om met hom te speel nie. “Antie Shireen, daar lê iemand op die sypaadjie,” sê Jason asof hy haar gedagtes kan lees. “Hy lyk nes Marlon.” ’n Oomblik lank is Shireen stomgeslaan. Jason lyk ontsteld. Tog het hy gepraat sonder om te hakkel. Sy weet nie hoe om te reageer nie. Kan sy hom ernstig opneem? Hier was al so baie mense wat gesê het hulle dink hulle het Marlon iewers gesien, maar elke keer was dit ’n vals alarm. Sy het al begin moed opgee en begin aanvaar sy gaan nooit weer vir Marlon sien nie. Is Jason nie weer in sy eie wêreld nie? wonder sy. Die inwoners sê reeds sy kop haak soms uit. Marlon is vyf maande gelede ontvoer. Luidens gerugte was hy op pad huis toe van die skool af toe ’n wit motor stilhou en hy op die agterste sitplek ingedwing is. Niemand het ooit ’n amptelike verklaring afgelê en die voertuig se registrasienommer bekend gemaak nie. Die polisie se soektog het tot dusver niks opgelewer nie. Kan dit wees dat haar seun se ontvoerders besluit het om hom terug te bring? Vir ’n paar sekondes kan sy nie beweeg nie. Die koppie val uit haar hand en beland op die grond. Sy skakel die radio af. “Antie moet kom,” kerm Jason. “Kom kyk self as Antie my nie wil glo nie.” Onseker is Shireen by die deur uit. Buite gewaar sy ’n groot groep mense. Sy is amper te bang om nader te stap. As dit wel Marlon is, hoekom is hier geen teken van die polisie nie? Die kind lê op die sypaadjie. Die bloed stroom uit ’n wond teen sy linkerslaap. Hy haal swaar asem. Shireen wikkel haar arms onder hom in en tel hom op. Jason was verkeerd. Dit is nie Marlon nie. Sy ken die kind van g’n kant af nie. Hy is te maer en uitgeteer. Wie is hy en hoe het hy hier op die sypaadjie beland met ’n koeëlwond aan die kop? Die kind kyk in haar oë. Hy prewel iets. Sy lees sy lippe. Dan gee sy liggaam een ruk. Hy gaan dood in haar arms. Shireen bars in trane uit. Al is die kind ’n vreemdeling en al is daar geen lewe in hom nie, druk sy hom teen haar vas. So bly staan sy totdat die polisie uiteindelik opdaag. ’n Paar van die omstanders ontferm hulle oor haar, maar sy wil niemand naby haar hê nie. Sy wil net alleen wees. Daardie aand lê en dink sy aan die kind op die sypaadjie. Sy wonder wie sy ouers is. Hoe gaan hulle reageer as hulle ontdek hulle kind is dood? Dan onthou sy ’n berig ’n paar weke gelede oor ’n seuntjie wat in die buurdorp ook met ’n koeël in die kop gevind is. Die polisie-ondersoek het toe bevestig die kind is elders vermoor en daar gedump. Die volgende oggend is daar ’n foto in die koerant van Shireen en die kind in haar arms. Jason staan op die agtergrond. ’n Dag later laat weet ’n vrou dis haar kind. Sy het met hom geraas oor sy bakleiery by die huis, toe loop hy weg. “Die kinders van vandag volg mos hulle eie kop. Hulle wil nie berispe word nie.” Drie weke daarna word nog ’n seuntjie met ’n koeël in die kop langs ’n dam gevind. Dis dieselfde tyd toe Jason se pa sy vuurwapen as gesteel gaan aanmeld. “Die ding is net weg uit die kluis,” verduidelik Jason se pa. “Ek weet nie wat daarvan kon geword het nie.” As deel van hulle ondersoek ondervra die polisie vir Jason ook, maar dit ontstel sy ouers. “Dit is nou mos belaglik,” gaan Jason se pa gal af. “Hou op tyd mors en gaan soek eerder die regte skuldige.” Wat Jason se pa nie weet nie, is dat Shireen klaar met die polisie gepraat het. Sy het onthou hoe die kind op die sypaadjie iemand se naam geprewel het voordat hy aan sy wond beswyk het. Jason is later só in ’n hoek dat hy nie anders kan as om die waarheid te praat nie. Hy erken alles. Sy ouers is te geskok om kommentaar te lewer. Jason neem die polisie na die plek waar hy Marlon begrawe het. Toe Shireen wou weet waarom hy dit gedoen het, antwoord hy: “Marlon en ál die ander het my ’n mongool genoem. Dis hoekom ek hulle geskiet het ...” ¦ Die einde Wat dink jy van hierdie storie? Enige voorstelle? SMS na 32369