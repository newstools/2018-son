DIE hospitaalpersoneel het haar so byna in die stof laat byt. Adelaide Claassen (42) sê sy het by die dood omgedraai nadat hulle haar die verkeerde pille gegee het. Claassen van Grabouw is laas Vrydag weens hoë bloeddruk na die Grabouw-daghospitaal. Maar pleks dat die medikasie help, het haar bloeddruk die hoogtes ingeskiet. Sy vertel die medikasie wat sy gekry het, behoort aan ’n vrou van in die 80 wat sukkel met cholesterol, stres en depressie, asook slaap- en hartprobleme. Sy het drie dae lank dié “dodelike dosis” gedrink voordat sy agtergekom het die pille behoort nie aan haar nie. Claassen vertel toe sy Vrydag by die daghospitaal was, het sy eers die dokter gesien. “Hulle het my bloeddruk gemonitor en gesien dit wil nie afkom nie. “Hulle het my ook ’n pil gegee wat ek onder my tong moes sit. “My bloeddruk wou steeds nie afkom nie. “Hulle het oorweeg om my na die Helderberg hospitaal te stuur, maar my gewaarsku dat ek lank daar gaan lê voor ek gehelp gaan word. Geskok “Hulle het toe aanbeveel ek moet liewer my medikasie by hulle apteek kry sodat ek dit kan gebruik.” Claassen sê dit was ’n “moerse klomp” pille. Sy sê sy was geskok, want sy het nog nooit so baie pille gekry nie. Sy het die pille gevat en is toe maar huis toe. Sy vertel verder: “Hoe meer ek die pille gedrink het, hoe slegter het ek begin voel. “Ek was deurmekaar en my kind wat ek nog borsvoed, het ook lomerig begin word. “My landlord het opgelet iets is verkeerd. “Sy’t gesê ek moet die pille vir haar bring en sy sien toe iemand anders se naam staan daarop. “Sy het toe ’n paramedic-vriend van haar gebel. “Hy het gesê ek moet baie vloeistowwe drink sodat ek al die medikasie kan uit-flush.” Claassen sê sy is Maandag weer daghospitaal toe om die personeel daar in te lig oor die “dodelike fout”. Dit het toe uitgekom Claassen se voorskrif het in ’n ander pasiënt se lêer beland. Claassen het reeds toetse ondergaan om te vas te stel of die pille enige skade aan haar gesondheid aangerig het. Sy wag nog vir die uitslae. Claassen oorweeg nou regstappe teen die Wes-Kaapse departement van gesondheid. Haar plaaslike councillor, Margaret le Roux, wil Claassen nou bystaan. Simone Carelse, woordvoerder vir die departement van gesondheid, het bevestig hulle is in dié stadium besig om Claassen se saak te ondersoek. Carelse verduidelik aan Son: “Ons het streng protokolle in plek vir die uitgee van medikasie.”