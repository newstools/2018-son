BOELIES is ’n groot probleem. As ’n mens kyk na hoe laas jaar se Idols-wenner, Paxton Fielies, aanlyn geboelie word, is dit tyd dat ons ons kinders waarsku teen hierdie boelies en hulle ook terselfdertyd leer hoe om met boelies te deal. Wat is ’n boelie? Volgens die webwerf edubloxsa­.co.za het ’n boelie ’n sekere profiel. Ons kry die outjies wat ander fisiek boelie deur hulle hare te trek, hulle te slaan, te byt of selfs oormatig te kielie. Die emosionele boelie vertel skinderstories oor sy slagoffer, sal hom of haar afpers, geld afvat of sommer net terroriseer. Verbale boelies is afbrekend weens hulle aanhoudende geterg, verbale dreigemente, kru taal, rassistiese opmerkings en/of neer­halende briewe, teksbood­skappe of e-posse. Ons sien ook boelies wat ’n behae daarin skep om ander neerbuigend aan te kyk, gesigte te trek of lelike gebare te maak. ’n Intellektuele boelie sal iemand met opset ignoreer of uitsluit van aktiwiteite of ander manipuleer om die slagoffer te minag of hy of sy sal iemand probeer domineer. Seksuele boelies sal ekshibisionisties wees, seksuele teistering uitoefen en mishandeling of aanranding pleeg. Hoewel daar ooreenkomste is tussen boeliery en ander vorms van aggressie, lê die verskil daarin dat boelies daarop uit is om ander te viktimiseer om beheer oor sy slagoffer te kry. Sodoende word sosiale status bekom. Boelies val sonder rede aan.