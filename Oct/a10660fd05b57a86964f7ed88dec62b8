DIE Engelse krieketkolwer Dawid Malan is onder die internasionale spelers wat vir die Cape Town Blitz beskikbaar sal wees. Die talentvolle Malan het sy hoërskool­jare by Paarl Gimnasium voltooi. Hy gaan vir die volle duur van die kompetisie beskikbaar wees. Dít is een van die hoofredes wat Ashwell Prince, Blitz-afrigter, verskaf het toe hy die voormalige Suid-Afrikaner gekies het. “Ons gaan sekere spelers onbeskikbaar hê gedurende die kompetisie en Malan is ’n opwindende speler wat met goeie T20 stats spog,” het Prince gesê. Malan het 15 toetse vir Engeland gespeel en is een van drie oorsese spelers in die Blitz se groep. Asif Ali (Pakistan) en Samuel Badree (Windies) is ook deur die Blitz gekoop. Ali is minder bekend vir Suid-Afrikaners, maar Prince­ meen hy sal die leemte van die beseerde JP Duminy goed kan vul. Badree is een van wêreldkrieket se beste draaiboulers in die T20-formaat. Die Blitz spog ook met die vurige boulwerk van die veteraan-bouler Dale Steyn, terwyl nóg ’n veteraan, Farhaan Behardien, die kolforde sal verstewig. Prince word deur Faiek­ Davids as hulpafrigter bygestaan. Die kompetisie begin op 16 November.