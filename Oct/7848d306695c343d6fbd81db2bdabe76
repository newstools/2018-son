HY HET sy land al menigmaal met sukses op die atletiekbaan verteenwoordig. Vir die Down-sindroom-lyer Lenny Bailey van Kleinvlei in Eersterivier is dit egter ómtrent ’n stryd om befondsing te kry. Lenny (29) het so pas teruggekeer van die World Down Syn­drome Championships wat op die Portugese eiland Madeira gehou is. Daar het hy vier medaljes ingeoes en in die proses ’n nuwe wêreld­rekord in gewigstoot opgestel. Lenny is al sedert­ 2010 ’n Springbok en het aan toernooie in Mexiko en Italië deelgeneem. Maar steeds kry hy geen befondsing nie. Hieroor voel sy ma, Angelina, glad nie gelukkig nie. “Ek weet nie of dit is omdat Lenny bruin is dat ons nie hulp kry nie,” sê sy moedeloos. “Ek het 29 jaar gelede my werk opgegee om voltyds na Lenny om te sien en sy pa werk nie. “Ons moet alles uit ons eie sakke betaal en dis só sad, want Lenny gee sy alles vir sy land. “Lenny het amper nie na die World Champs gegaan nie, want ons het nie die R43 000 gehad vir sy onkoste nie. “Maar toe bless ’n couple van Johannesburg – wie se kind ook gaan deelneem het – hom.” Angelina sê sy kan nie eens meer onthou hoeveel versoeke om befondsing sy aan Patricia de Lille se kantoor gestuur het nie. Prestasies “Tot vandag toe het ek nog nie ’n antwoord gekry nie. “Antie Pat bel eerder nou die dag en sê ek moet vir Lenny geluk sê met sy prestasies. “Ek wil dit nie laat klink asof dit oor geld gaan nie, maar sonder geld kan ’n mens niks doen nie. “Ek het vir Lenny gesê hy sal maar nou moet uittree, maar hy weier.” Lenny wys met trots sy medaljes wat die hele gang vol hang. “Ek is baie lief vir atletiek,” het hy met ’n breë smile gesê. “Ek gaan nie ophou nie, want dis lekker om na ander plekke te gaan en nuwe mense te ontmoet.” Son op Sondag het De Lille se kantoor om kommentaar genader. Haar woordvoerder, Zara Nicholson, het beloof om so gou moontlik te antwoord oor die rede of redes hoekom hulle nie Lenny kan tegemoetkom nie. Teen druktyd was daar egter geen sien van dié kommentaar nie.