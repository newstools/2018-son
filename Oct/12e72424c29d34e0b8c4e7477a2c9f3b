“SKOOLKIDS moet onderrig word en nie by ’n skool omgery word nie.” Só voel ’n enkelmoeder nadat haar agjarige kind, Jobrent, op ’n skoolperseel omgery is. Behalwe die beserings en letsels, is die hartseerste vir haar die feit dat die “hell driver” steeds op “vrye voet” is. Volgens die leerder se ma, Mochelle Swartz, het die voorval op 9 November 2017 by die Laerskool Hantam gebeur. ’n Seun van een van die skool se onnies het toe haar seun omgery nadat hy sy ma by die skool afgelaai het. “Hulle het sommer self my kind hospitaal toe geneem en my daarna by my werk in kennis kom stel,” vertel Swartz. “Die ongelukstoneel is nooit deur die polisie besoek nie, so geen opmetings is geneem nie. Die ondersoekspan het net die woord ‘botsing’ in die ongeluksverslag geskryf. Dit dui daarop hulle het vooraf besluit hoe die saak gehanteer gaan word.” Volgens Swartz is die drywer nooit aangekla nie. Sy moes ’n week later self ’n saak gaan open. En byna ’n jaar later is die “skuldige” steeds op vrye voete. Dossier Sy het gesê: “Die cops van Calvinia het my gedrop, want die ondersoekbeampte het swak werk gedoen. “Hy het ’n halfvoltooide en onvolledige dossier na die hof geneem. Die saak is dus op 5 Januarie teruggetrek sonder om my in kennis te stel.” Nadat sy haar lot by hoër gesag in Springbok gaan bekla het, is die ondersoek rakende die saak voortgesit. Laas Donderdag en ná vele navrae is Swartz vertel dat die beskuldige nie aangekla gaan word nie. Toe sy die senior aanklaer hieroor konfronteer, moes sy verneem hy het die dossier – met sy bevindings – reeds in Mei Calvinia toe gestuur. Kol. Vincent van Wyk, stasiebevelvoerder in Calvinia, het gesê dat Swartz weer met die senior staatsaanklaer kan praat, sodat die saak weer op die hofrol kan kom. “Sy kan selfs die Padongelukfonds kosteloos nader en ’n siviele eis as skadevergoeding teen die betrokke bestuurder laat instel,” vertel van Wyk. Manuel Pieterse, hoof van die Laerskool Hantam, het die voorval bevestig, maar wou nie kommentaar lewer nie.