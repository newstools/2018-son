LEWIS Hamilton, wat op die drumpel staan om sy vyfde wêreldtitel te verower, glo die jong Mick Schumacher se toekoms in Formule Een is rooskleurig. Mick het vanjaar die Formule Drie-titel met 14 podiumplekke gewen – insluitend 8 oorwinnings. Maar voordat hy sy hand in die groot arena gaan waag, sal daar eers baie water in die see moet loop. Dié 19-jarige renjaer moet eers in Formule Twee sy staal wys voordat hy die groot sitplekke kan volsit. Mick het intussen genoeg punte verdien om aan hom ’n Super Licence te besorg. F1-legendes soos Gerhard Berger en Toto Wolff het groot lof vir die jong Schumacher se talent. Danksy ’n paar faktore glo Hamilton die jongeling sal sy plek sonder veel moeite in die groot geselskap verseker. “Michael is as die beste jaer van alle tye benoem en het die meeste titels. Kinders “Dus is dit ’n uitgemaakte saak dat daar in die afsienbare tyd weer ’n Schumacher in die F1-geledere sal wees. “Eerstens oor sy naam en tweedens, hy vermag byna die bomens­like op die renbaan. “Dit is dieselfde as Keke en Nico (Rosberg). En wanneer Fernando kinders sal hê, sal ’n nuwe Alonso sy verskyning maak,” het Hamilton afgesluit. Hamilton kort net vyf punte in die oorblywende drie Grand Prix’s om sy vyfde titel te wen. Vandag word die eerste van die dié drie – die Mexikaanse Grand Prix – beslis. Sebastian Vettel (Ferrari), wat tans tweede lê, sal ál drie die wedrenne (75 punte) moet wen en Hamilton moet minder as vyf punte kry. Hamilton is tans op 346 punte en Vettel op 276 – ’n verskil van 70 punte. – Sportredaksie