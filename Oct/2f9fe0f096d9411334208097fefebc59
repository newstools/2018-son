CAPE Town City se spelers het als gedoen wat hul afrigter, Benni McCarthy, van hulle verwag het – behalwe om die bal in die doelhok te kry. Dis juis waarom McCarthy voel dis drie verlore punte toe die Citizens Vrydag in die Harry Gwala-stadion met 0-0 teen Maritzburg United gelykop gespeel het. Nogtans sê McCarthy hy is steeds trots op sy spelers vir die manier waarop hulle gereageer het ná Dinsdag se flou vertoning toe hulle met 0-2 teen Wits in die Kaap vasgeval het. McCarthy sê hy kan een ding uit die stryd neem – sy spelers het guts, vasberadenheid en goeie gees getoon. Hy weet sy spelers is ’n wenspan en dít is nie die span wat teen Wits opgedaag het nie. “Hulle het ’n ommeswaai in hulle vertoning bewerkstellig. “Dis juis waarom ek voel dit was drie verlore punte vir ons. “Dis omdat ons game plan takties in die kol was. Ons het hulle nie toegelaat om te speel en in die wedstryd te groei nie. “Hulle is goed daarmee om deur spanne te dring. Ons het hulle ook nie toegelaat om deur te kom nie. Jammerte “Ons het hulle beperk om die lang balle te speel na (Mohau) Mokate, hul groot striker, en (Yannick) Zakri. Ons het geweet (Taariq) Fielies en Kwanda (Mngonyama) sal dit hanteer en ons het die second gewen – ons het dit perfek uitgevoer.” McCarthy het afgesluit deur te sê dis ’n jammerte dat daar geen eindproduk was nie, want die span kon nie die bal in die doelhok plaas nie.