’N GESIN van vyf van Malabar is dakloos en slaap nou in ’n bakkie. Hulle vorige landlord het hulle amper twee weke gelede uitgeskop. Nou moet Mohammed (41) en Sumaya Samat (39) en hulle drie kinders ongemaklik in ’n voertuig leef. Die drie kinders, Abdul (16), Yaseen (14) en Lutfiyah (11), slaap in die bakkie se agterbak, terwyl hulle ouers hulle op die seats moet gemaklik maak. Sumaya wys die botter en jam wat sy in die bakkie hou om kos vir haar gesin te maak. Partykeer gaan hulle na die kafee toe vir warm kos. “Ons het agt jaar gelede van Joburg na PE toe getrek. Ons het in verskillende huise gewoon,” verduidelik Sumaya. Op 3 Augustus het die Samat-gesin ’n brief van prokureurs gekry wat hulle in kennis stel dat hulle moet uittrek. Skop “Op 11 September het ons agtergekom die kragboks is geblock en die water is ook later afgesny,” sê Sumaya. Een van die eienaars het in Augustus by die huis opgedaag. Toe die gesin nie die deur wou oopmaak nie, het die eienaar, volgens Sumaya, iemand gekry om die deur oop te skop. Sy het blykbaar ook die polisie gebel. “Die eienaar sê ons is agter met die betaling van die huurgeld, maar dis nie waar nie,” verduidelik Sumaya. Boonop het onder meer geld van Sumaya se ouers, hulle speakers en Mohammed se tools glo verdwyn toe verwers in die huis gewerk het kort voordat hulle uitgeskop is. Op 5 Oktober is die gesin van die woning uitgesluit nadat al die slotte verander is. Van toe af is die gesin huisloos. ’n Barmhartige oom in ’n nabye straat sê hy sal die gesin sy besittings stoor. Hy het ook vir hulle toestemming gegee om buite sy jaart in hulle bakkie te slaap. “My kinders, veral my dogter, is getraumatiseer deur die ervaring. Ons baklei heeltyd omdat ons in ’n klein spasie moet saamleef,” verduidelik Sumaya. “Dis baie embarrassing vir my.” Die eienaar sê hy het die afgelope twee maande nie huurgeld ontvang nie. Hy voeg by daar was nie ’n wettige ooreenkoms tussen hom en Sumaya-hulle nie, maar tussen hom en Sumaya se ouers. Dit het ook uitgekom dat die eienaar ’n kriminele saak teen die Samats gemaak het. “ ’n Saak van opsetlike saakbeskadiging is geopen. ’n Venster is gebreek en die saak word nog ondersoek,” sê kapt. Johan Rheeder, ’n polisiewoordvoerder.