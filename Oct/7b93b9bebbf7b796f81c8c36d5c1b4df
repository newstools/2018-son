DIE hele Namakwaland kraai van lekkerte oor hulle klong wat ’n gesogte titel losgeslaan het. Christoffer “Cee Jay” Jacobs is in Kimberley as 2019 se Mnr. Noord-Kaap gekroon. Die 22-jarige adonis van Vaalwater buite Springbok is ’n finalejaar-student in menslike hulpbronne. Hy sê: “Ek dink ek het gewen omdat ek baie moeite ingesit het. “Ek het biddend op my knieë gebly en was regdeur net myself. Selfs toe ek op die verhoog gestap het, was ek myself sonder om voor te doen.” “Mr. & Miss/Mrs. Northern Cape – Mzantzi Africa” is ’n nasionale kompetisie wat gereël word deur die Role Models Foundation, ’n nie­regeringsorganisasie (NGO). Daar was twee kategorieë – ’n filantroop- en debutante-afdeling. Bemagtig Vir die filantroopafdeling moes deelnemers vooraf baie veldwerk doen. Hulle moes ook geld en items soos boumateriaal, toiletware, skryfbehoeftes insamel. Toe is hulle foto’s op die organiseerders se amptelike sosiale mediablad geplaas. Die publiek moes vir hulle stem deur op die foto’s te kliek. Jacobs sê: “Die filantroopafdeling was die moeilikste, want ek het gesukkel om die voorgeskrewe items in te samel. Die meeste mense praat net hoe die jeug bemagtig moet word, maar wanneer hulle iets moet gee, doen hulle dit nie.” Shantille Klaase, sy girl, sê: “Dit voel nog onwerklik en ek wil steeds gil van blydskap vir hom. “Hy wou hierdie titel so graag hê, maar glad nie om net geken te word as Mnr. Noord-Kaap nie. Eerder om ’n verskil te maak. Nie net in sy eie gemeenskap nie, maar waar hy ook al sien dat hulp nodig is. “Ek is so trots op hom en ek is bevoorreg om langs hom te staan en die spesiale oomblik met hom te deel.”