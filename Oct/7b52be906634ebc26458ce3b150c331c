DIS tyd vir die big guns! Wees verseker dat dít Benni­ McCarthy se siening gaan wees wanneer Cape Town City môre gasheer speel vir AmaZulu. Dié Premierliga-stryd in die Cape Town Stadium begin 20:15. McCarthy-hulle het ook nog onafgehandelde sake met die Usuthu nadat dié span hulle Dinsdag met 2-0 uit die Telkombeker-kompetisie geboender het. City het dié stryd sonder talle van sy staatmakers soos Roland Putsche (geskors) en Taariq Fielies (beseer) aangepak en in die proses ook ’n duur prys betaal. Putsche is weer beskikbaar en McCarthy sal sonder twyfel dié Oostenryker in sy enjinkamer wil inspan. Fielies is ook glo reg vir die stryd. Putsche sal waarskynlik met Teko Modise in City se enjinkamer opgepaar word. Modise het die vorige bekerstryd uitgesit omdat Mpho Matsi speelkans gekry het. Dié het ook nie die mas opgekom nie en sal weer sy plek op die bank moet inneem. City se jongeling, Keanu Cupido, het nie te sleg vertoon in die bekerstryd nie en kan saam met Fielies in die sentrale verdedigings- posisie speel. Die kaptein, Thamsanqa Mkhize, sal soos normaalweg op die regterkant van die verdediging diens doen, terwyl die stylvolle Edmilson Dove die linkerkant sal dek. Craig Martin en Gift Links sal dan onderskeidelik op die regter- en linkervleuel ingespan word. Die nr. 9-posisie bly maar McCarthy se groot kopseer, asook die doeldroogte. City het g’n probleem om die bal met redelike gemak van agterlangs uit te speel nie. As hy in die laaste derde van die veld kom, lyk hulle besluitloos en baie amateuragtig. Matthew Rusike moet ook ophou om soos ’n headless chicken op die aanval voort te ploeter. Siphelele “Shaka” Mthembu moet ook sy kant begin bring, want McCarthy het baie vertroue in hom.