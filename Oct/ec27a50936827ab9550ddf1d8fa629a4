DIE minister van finansies, Nhlanhla Nene, het verskoning aan Suid-Afrikaners  gevra vir sy ontmoetings met die Gupta-familie tussen 2009 en 2014. Nene sê in ‘n verklaring hy was verkeerd om die Guptas by hul woning te ontmoet en nie in sy kantoor of ‘n openbare plek nie. Nene het Donderdag voor die kommissie van ondersoek na staatskaping getuig oor sy ontmoetings met die omstrede familie. Nene sê in sy verklaring dit is algemeen vir publieke ampsdraers om vergaderings by sakemense se wonings by te woon. Hy voeg egter by dat, die oomblik toe hy bewus geword het van die omstredenheid rondom die familie, moes hy hulle in sy kantoor ontmoet het en vergesel deur ‘n beampte van die  ministerie van finansies of nasionale tesourie. - News24    