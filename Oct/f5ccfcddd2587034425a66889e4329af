AS POLISIEVROU is daar al talle keer in haar loopbaan op haar geskiet. Sy het al baie traumatiese gebeurtenisse met haar eie oë gesien en is ten volle bewus van die uitdagings wat die jeug op die strate van die Kaapse Vlakte ervaar. Dit is dus veral om dié rede dat Celeste Davids, ’n 38-jarige enkelma van Belhar, ongelooflik trots op haar enigste seun, Luke Davids (17), se prestasie is. Dié naelloop-sensasie het Maandag die 100 m vir seuns by die Olimpiese Jeugspele in Buenos Aires gewen. Die spoedvraat van die UWK-atletiekklub is as die kampioen gekroon nadat hy die 100 m in ’n ongelooflike 10.15 sekondes afgeblits het. Hy’t Alaba Akintola van Nigerië en Seiryo Ikeda van Japan uitgestof. Hy kan nou met reg spog hy’s die vinnigste junior op die planeet. Celeste woon saam met haar ouers, Freda en Robert Davids, in Belhar. ’n Verheugde Celeste het dié week in ’n eksklusiewe onderhoud met Son op Sondag oor haar seun se wêreldklas-prestasie gepraat. Sy vertel: “Die familie is almal ontsettend trots op Luke. Ek is ’n polisievrou van beroep en ’n enkelma wat skofte by die Bishop Lavis-polisiestasie werk. “Ek sien daagliks baie dinge. Die seuntjie wat onlangs in die Kaap geskiet is, kon netsowel een van ons eie gewees het. So, ek moes van kleins af my hand op Luke hou. “Ek werk in ’n gang-infested gebied en ek is ten volle bewus van die uitdagings wat hy as ’n teenager ervaar. Luke is baie streng grootgemaak. Hy is geleer om respek te wys en nederig te wees.” As ma is Celeste baie gelukkig met Luke se prestasie, maar sy’s ook bekommerd oor hoe hy ál die aandag gaan hanteer. “Dit is alles baie oorweldigend vir hom. Ons is uiteraard baie privaat mense. “Sedert hy Maandagaand die goue medalje gewen het, het hy derduisende FB en Instagram requests gekry. Baba “Hy is ’n baie stil persoon. Hy het ná sy race vir my gesê : ‘Jô, Mammie! Laas jaar dié tyd was daar só baie girls wat ek admire het. Hulle het nie in my belang gestel nie, maar nou stuur hulle almal vir my friend requests.” Celeste het ook ’n tweejarige dogter, Mika. Sy erken egter sy beskou Luke steeds as haar baba. As sewejarige het Luke die Laerskool Parow-Wes bygewoon en aan die 50 m deelgeneem. Hy was eerste. Dis daar waar sy die eerste keer gesien het hy het ’n spesiale talent. “Ek onthou as ’n toddler het Luke nie soos ander kinders eers begin kruip en dan begin loop nie. Hy het onmiddellik begin hardloop. Sedertdien het hy nooit opgehou nie. “Ek was ook ’n baanatleet in my dae. Sy pa was ook ’n atleet, so dis beslis in die bloed, maar ek glo hy het sy talent van sy momma gekry,” grap sy.