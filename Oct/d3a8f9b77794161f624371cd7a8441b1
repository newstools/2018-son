DIT gaan gerook by dié skool! Die tonge is behoorlik los nadat ’n video viral gegaan het waarin leerders van die Hoërskool Strandfontein in Mitchells Plain hulle versin rook aan die dagga. Hieroor is mense op die sosialemedia-platforms nou in rep en roer en wonder of dagga dan nou ook by skole legal is. Die video is meer as drie minute lank en is na bewering deur ’n matriekleerder gemaak. En al is dit nie seker presies wanneer dié video gemaak is nie, is dit duidelik dis op die skoolperseel afgeneem. Die leerders in die video is in hulle volle skooluniforms geklee en is glad nie skaam om hulle gesigte vir die kamera te wys nie. Die seuns trek diep, diep skywe terwyl een van hulle op die agtergrond aan die hoes raak. Slim ’n Meisie swaai vir haar ’n lang zol asof dit uit die mode uit raak. “It tastes like bubblegum,” sê een leerder nadat hy ’n diep skyf gevat het. “You can’t pay the price if you don’t throw the dice,” hou ’n ander een hom ná ’n paar skywe slim. Suster Magda Kleyn, stigter en hoof van die Tehillah-rehabilitasiesentrum in Elsiesrivier, sê voor­valle soos dié skok haar. “Ek is baie kwaad omdat dagga gelegalise is,” sê sy. “Ons deal gereeld met kinders wat positief vir dagga by skole getoets word en hulle is aggressief. “My vrees is vir onderwysers wat met dié aggressiewe kinders moet werk en seergemaak kan word.” Bronagh Hammond, ’n WKOD-woordvoerder, sê die video is op 15 Oktober gemaak. Gr. 9- en 11-leerders was daarby betrokke. Hulle face dissiplinêre optrede teen hulle, sê Hammond. “Die skool kyk tans ook na sy speelgrondrooster se dienslys, en kry die samewerking van die gemeenskap, ouers en polisie,” sê sy. Die hoof van die WKOD, Brian Schreuder, het ook sy skok oor die voorval uitgespreek. “Die onlangse uitspraak van die konstitusionele hof oor die privaat gebruik van dagga vir volwassenes is nie op skole van toepassing nie,” het hy beklemtoon.