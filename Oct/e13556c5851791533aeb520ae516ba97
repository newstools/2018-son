DIE Menseregtekommissie (MRK) het Hot 91.9FM geloof dat hulle onmiddellik opgetree het teen die DJ wat Julius Malema 'n aap genoem het op radio. Sasha Martinengo, aanbieder van die Breakfast Show, is onmiddellik  daarna afgedank. Die MRK het Martinengo se uitlatings veroordeel. Die kommissie sê in ‘n verklaring hy is veral bekommerd dat Martinengo sy uitlatings op radio gemaak het, waar hy verwag word om sy platform te gebruik vir die bevordering van respek vir gelykheid en waardigheid. Die kommissie het ook Suid-Afrikaners daaraan herinner dat die gebruik van die woorde aap of bobbejaan, in verwysing na swart mense, ‘n lang, onmenslike en rassistiese geskiedenis het. Die kommissie het Suid-Afrikaners gevra om respek te bevorder vir menseregte, gelykheid, waardigheid en vryheid binne die land se grondwetlike demokrasie.