SY HET reeds twee keer haar broek vuilgemaak toe sy gewag het om haar Sassa-kaart te kry en die toilette toe was. ’n Vrou (56) wat tans by ’n vriendin bly in Tafelsig, Mitchells Plain, vertel van haar benoude oomblikke in daai ellelange Sassa-ry. Dis by die Sassa-kantore in die Thusong Service Centre­ in Mitchells Plain. “Ek het ses kroniese siektes en kry medisyne daarvoor. Seker oor ek ouer raak, moet ek tussen 07:00 en 09:00 die oggend toilet toe gaan. “Gisteroggend het ek weer by Sassa in die ry gestaan om my kaart te gaan hernu. “Ek het weer gevoel my maag wil werk en het sekuriteit gevra waar ek kan gaan. “Hulle het my gewys waar ander sekuriteit- mense is en dat ek net buite moet roep.” Sy vertel haar maag het begin werk en sy moes haar by die toilette gaan skoonmaak. Sy het toe huis toe gegaan om weer skoon aan te trek. “Dis baie ongemaklik en wat moet ander mense maak wat ouer as ek is of ernstiger probleme het?” vra sy. Die vrou vertel sy bly juis by die vriendin omdat sy aan kroniese siektes ly. “My kaart het verval en ek moet in die ry staan en wag om sekerlik weer vorms in te vul en aansoek te doen vir ’n nuwe kaart.” Die vrou sê verder sy het Sassa se kantore in Mitchells­ Plain gebel om te kla, maar hulle antwoord nie hulle fone nie. Son het self by die sentrum gaan kyk en die toilette was egter oop. Werkers by die sentrum sê die gebou is van 08:00 oop en die toilette is altyd beskikbaar. “Ons weet nie waarvan die vrou praat nie. Die toilette is altyd oop. “Daar is ook toilette by die kliniek oorkant die pad.” 