’N VERDAGTE is vasgekeer vir die moord op ’n paramedic. Leon “Lee” Jacobs (52), wat vrywillig by die provinsiale EMS diens gedoen het, is in sy huis doodgelem. Jacobs was sedert Donderdag vermis. Sy lyk is Saterdagaand in sy huis in Matroosfontein gevind. Hy het alleen gewoon. ’n Ingeligte vertel aan Son Jacobs is laas lewend gesien toe hy Donderdagaand huis toe gegaan het. Hy het Vrydag ’n doktersafspraak gehad, maar het nooit opgedaag nie. “Sy familie het die volgende dag na hom begin soek toe hy ook nie sy foon antwoord nie. “Daai was vreemd, want Lee was iemand wat altyd sy foon geantwoord het ... Hy was altyd online,” vertel die ingeligte. Die slagoffer se suster het hom toe by die polisie as vermis aangemeld. Volgens die ingeligte is Jacobs se lyk Saterdag 18:45 in sy huis gekry. Hy is omtrent tien keer gesteek. Jacobs se kollegas sê hy het altyd met ’n groot smile rondgeloop. Hy was ook baie oor sy Golf GTI 7. ’n Kollega sê: “Hy het al baie lewens gered en om só te gaan, is nie wat hy verdien het nie.” Die kollega het Jacobs goed geken en sê hy was ’n goedhartige mens en sy straat se mense het selfs saam met sy familie en die cops uitgegaan om na sy killers te soek. “Dit wys net watter soort mens hy was. “Almal was lief vir hom,” sê die kollega. Kapt. FC van Wyk, polisiewoordvoerder, bevestig ’n man is vir die moord op Jacobs gearresteer. Jacobs se kar is ook in Delft opgespoor. “ ’n Moordsaak word tans ondersoek.” Robert Daniels, woordvoerder van die EMS, sê Jacobs was sedert 1990 ’n welbekende en gerespekteerde lid van die EMS. “Dit is met groot hartseer dat ons hierdie nuus bevestig. Ons as die EMS-dienste wil ons innige en opregte meegevoel­ met sy familie betuig,” sê Daniels.