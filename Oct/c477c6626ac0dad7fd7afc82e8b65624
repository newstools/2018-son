’N MAN is gearresteer nadat vyf mense dood is weens ’n brand. Kapt. Khaya Tonjeni, ’n polisiewoordvoerder, sê die brand het omstreeks 04:00 gister by ’n huis in die Ikhwezi township in Mthatha uitgebreek. “Volgens inligting was daar Dinsdagmiddag ’n stryery tussen een van die slagoffers en twee mans.” Die polisie glo dié rusie speel ’n rol in die brand in Gerald Spilkin-straat wat enkele ure later uitgebreek het. Die liggame van vyf mense – vier mans en een vrou wie se ouderdomme van 20 tot 33 jaar wissel – is op die toneel gebind. Nog ’n man het uit die vlammehel ontsnap en is na ’n plaaslike hospitaal geneem waar hy steeds in ’n kritieke toestand is. Inligting Die polisie het dadelik met ondersoekwerk begin en ’n 30-jarige man gearresteer. Hy verskyn môre in die Mthatha-landdroshof op klagte van brandstigting en moord. Die polisie glo nog ’n arrestasie sal binnekort uitgevoer word. Enigeen met inligting oor waar die tweede verdagte hom bevind, kan kapt. Titi kontak by 078 356 1167. Inligting kan ook deurgegee word op die Crime Stop- lyn 0860 10111. Lt.genl. Liziwe Ntshinga, Oos-Kaapse polisiekommissaris, is geskok deur die grusame voorval. “Dit is onaanvaarbaar en kan nooit geduld word nie.” Sy het ook haar medelye met die families van die oor­ledenes betuig.