DIE vermeende moordenaar van Ameerodien Noordien (20) van Hanover Park het hom gisteroggend aan die polisie gaan oorgee. Die 21-jarige man is omstreeks 11:00 in die Philippi-polisiestasie gearresteer. Hy sal Maandag op ’n klag van moord in die Wynberg-landdroshof verskyn. Lt.kol. Andrè Traut, polisiewoordvoerder, sê die omstandighede rondom die moord word nog ondersoek. Traut sê die verdagte kan van ander geweldsmisdaad aangekla word. Noordien is verlede Vrydagaand by ’n mobile winkel in Hanover Park doodgeskiet. Hy was die laaste klompie maande ’n vrywillige werker by Gift of the Givers. Noordien het sy selfoon se charger by die mobile winkel gaan haal toe hy doodgeskiet is. Hy is drie keer raakgeskiet en is op die toneel dood. Noordien was sy familie se broodwinner. Sy pa, Mogamat, het hom beskryf as ’n lieflike kind wat altyd geglimlag het. “Ons is bly daar gaan geregtigheid wees. “Hy weet hy is skuldig, daarom het hy hom gaan oorgee. “Hy ken ons familie. Ons wil graag weet hoekom hy my kind geskiet het. Hy was nie ’n gangster nie.” Bheki Cele, die minister van polisie, het Noordien se hartseer familie Maandag besoek. Dr. Imtiaz Sooliman van Gift of the Givers het die arrestasie verwelkom. “As gevolg van die druk van die polisie en die gemeenskap het die verdagte hom gaan oorgee. “Ons is baie bly dat die minister van polisie sy woord gehou het. “Hy het die familie belowe dat hulle binne 48 uur terugvoer sal gee oor die vordering van die ondersoek. “Die familie het ’n belowende jong seun verloor en verdien geregtigheid.” Honderde roubeklaers het Woensdag Noordien se janaaza by die familiehuis bygewoon.