NOU begin die beterweterige Economic Freedom Fighters (EFF) se onderrok darem lelik uitsteek. Die EFF was deur die jare die grootste raasbekke wanneer dit kom by die sondes van die ANC en ander politieke partye. Nou blyk dit egter dié party se hand was self diep in die cookie jar van die VBS Mutual Bank nadat die nuus uitgelek het dat sy onderleier, Floyd Shivambu, se broer Brian ’n kraak van R16 miljoen by dié beleërde bank geslaan het. Om dinge nóg erger te maak, het die EFF glo ’n stewige R1,3 miljoen uit die transaksies gecoin. Dit laat nou ’n baie, baie geldige vraag ontstaan: Watter, maar watter, politieke party is nie korrup, magsbehep en gretig om die armes uit te vreet nie? Die politiek blyk dus nie regtig ’n tool te wees om die lot van die armes mee te verbeter nie, maar eerder om sekere politieke individue se reeds vol geldsakke verder aan te vul.