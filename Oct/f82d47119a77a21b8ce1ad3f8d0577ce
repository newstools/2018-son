DIE Suidwestelike Distrikte-Arende het die spook en nagmerrie van 2010 se nederlaag in ’n tuiseindstryd uiteindelik begrawe. Die Arende het Vrydagaand op George se Outeniquapark met ’n fantastiese terugvegpoging vorendag gekom om as kampioene van die Curriebeker-Eersteliga gekroon te word. SWD het ’n rustyd-agterstand van 15-27 uitgewis om die Valke met 36-27 te klop. In 2010 het die Arende teen die rustyd voorgeloop, maar toe klop die Oostelike Provinsie hulle met 12-16. Die groot held in Vrydagaand se eindstryd was sonder twyfel Wayne Wildschut, die agsteman. Hy het ’n driekuns aan drieë gaan druk. Sy derde drie het die terugvegpoging ná lemoentyd momentum gegee. Die Arende sal goed doen om hulle groot held ’n lekker aanbod vir die 2019-seisoen aan te bied, want ná sy eersteklas-vertoning gaan die unies met meer geld tou staan vir sy handtekening. Hy is ’n voormalige Boland-speler wat nou in sy tweede seisoen by die Arende is. Sy uithaler-vertoning het hom die prys van speler van die wedstryd versorg. Die 32-jarige boorling van Worces­ter sê: “Dit is ongelooflik om ’n bydrae te kon maak. “Ek is erg trots op wat ons as span vermag het. Dan is ek supertrots op my drieë. “Ons het hard gewerk om dié doelwit te kon bereik. Maar aan die einde van die dag was dit ’n spanpoging. Positief “Daar was nie ’n spesifieke plan waarmee ons opgedaag het nie. Ek het bloot die situasie opgesom. “Geeneen van ons weet wat volgende seisoen gaan gebeur nie, maar ek glo vas en is positief oor die toekoms.” Die Arende se seisoen is nog nie verby nie. Hulle wag op die SA Rugbyunie om die datum van ’n promosie/relegasie-wedstryd teen die Vrystaat te bevestig.