OM HAAR droom te bewaarheid, kort sy dringend ’n rolstoel. Nooi Fourie (37) van Gelvandale in die Baai se Northern Areas sukkel al haar hele lewe lank omdat sy serebraal gestremd is. Fourie het nie altyd beheer oor haar lyf en lewe nie. Sy is so gebore. Haar geliefdes moet amper alles vir haar doen, of dit nou eet, was of uitgaan is. Fourie het skoolgegaan by die Northern Lights-skool in Cotswold vandat sy vyf jaar oud is. Namate sy ouer geword het, het dit vir haar moeiliker geraak om haarself te was en aan te trek. Sy vertel: “My ma-hulle moet my dra wanneer ek vir vriende gaan kuier­ het, of kliniek of kerk toe gegaan­ het. “Ek wens ek kan op my eie rondbeweeg. Ek sukkel al my hele lewe lank.” Sy erken sy was al baie kwaad en hartseer oor haar kondisie en dat dit nie ’n maklike pad is nie. Fourie het nou ’n organisasie­ gekontak wat haar kan help. Dié is in Rustenburg. Dié organisasie weet van iemand wat bereid is om ’n outomatiese rolstoel wat met ’n remote control werk, te verruil vir ’n standaard een. Fourie het so ’n rolstoel, wat maklik R35 000 kan beloop, nodig omdat sy nie haar hande en arms kan gebruik nie. Motiveer Sy sê: “Dié outomatiese rolstoel sal my baie help om dinge vir myself te doen, soos om te bad en aan te trek en te gaan shop. Ek sal meer freedom hê.” Fourie het selfs ’n groter droom as ’n outomatiese rolstoel. Sy sê as sy in staat is om self rond te beweeg in een van dié rolstoele, wil sy graag pasiënte in hospitale, kinderhuise en ouetehuise besoek om hulle te motiveer.