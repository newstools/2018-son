DIE voortslepende bloedige bendegevegte in die Kaap het die lewe van twee vermeende Fancy Boys in Mitchells Plain geëis. Die bendeskietery in dié area is tans tussen die Yakkie­-bende en die Fancy Boys. Een van die twee victims, ’n 29-jarige man, is Woensdag omstreeks 15:00 in Larkspur-weg vol lood gepomp. Die vermeende gangster het by ’n huis ingehardloop nadat hy verskeie kere getref is. Hy het op die mense se sitkamerbank inmekaargesak, waar hy dood is. Die ander man (27) is vroeër die oggend in Ledgestraat, Tafelsig, dood. Hy is in Silvermyn-straat geskiet en kon manage om by ’n huis in Ledge-straat in te hardloop. Paramedici het hom gestabiliseer en hy is daarna hospitaal toe geneem, waar hy later dood is. In nog ’n skietery in Lentegeur is vier mense Woensdagaand in Tulipstraat gewond. Drie mans en ’n vrou is in die skietery gewond. Die mense is getref nadat ’n man by hul huis ingehardloop het. Die skieter het hom gevolg en op die mense losgebrand. Volgens Anthea van der Vent, woordvoerder van die Lentegeur-gemeenskapspolisiëringsforum, was die area redelik stil die afgelope tyd. “Dit bendeskietery tussen die Fancy Boys en die Yakkie­-bende het begin ná ’n triple moord in Julie. “Drie ouens is op die hoek van Eisleben en Morgenster in ’n wit Ford Focus doodgeskiet. “Al die skietery van gister is uit weerwraak.” Niemand is nog vir die skietvoorvalle gearresteer nie.