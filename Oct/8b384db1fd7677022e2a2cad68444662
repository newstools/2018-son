Mark Kleinschmidt, raadslid van Kenwyn, skryf: Die besluit van die Anglikaanse Kerk van Suider-Afrika om alle per­sone te ondersoek wat as ingeseënde of leke-predikers in dié kerk wil dien, is welkom. Aartsbiskop Thabo Makgoba moet ’n pluimpie kry omdat hy hierdie besluit geneem het. Dit moes eintlik al lank gelede geneem gewees het te midde van bewerings van seksmonsters wat jag maak op gemeentelede onder die kerk se sorg. Die kwessie van seksuele misbruik het sy aaklige kop op alle lewens­terreine uitgesteek. Die samelewing maak op die kerk staat om sy morele kompas te verskaf. Kerke gaan gebuk onder seksskandale en seksuele misbruik, en Ma­kgoba se besluit word dus verwelkom. Dit moet as ’n voorbeeld vir alle geloof-gebaseerde organisasies dien. Dankie, aartsbiskop Thabo, vir hierdie positiewe stap om seksuele misbruik in ons kerke uit te roei. Ek bid dat almal hierdie besluit sal aanneem.