Beste Bruno Ek is op 25 Januarie 1991 gebore en my verloofde op 22 Julie 1994. Die laaste tyd het ons finan­sieel en emosioneel deur donker dieptes gegaan. My verloofde se werk het hom aan die begin van die jaar gedemote. Op 22 Julie was ek 34 weke swanger en twee dae later het ons baba dit nie gemaak nie. Ek glo ál ons teëspoed is weens afguns omdat mense ons as die ideale couple beskou – wat nie die geval is nie. Ons vertrou net op God. Sal ons eendag ons drome bereik? En wat kan ons doen om die afguns, haat en duiwel van ons weg te hou? – Anoniem Jy is in die oorgang van die Steenbok en Waterdraer (Weste) gebore en die Bok (Ooste). Wanneer ’n mens in ’n oorgang gebore is, dra jy aan baie swaar en ingewikkelde karma. Dit maak jou ook baie in­gewikkeld en sensitief, so jy voel dinge baie sterker aan. Jou verloofde is ook in ’n oorgang (Weste) gebore – tussen die Krap en Leeu. Dít maak van hom ’n baie sagmoedige en sensitiewe Leeu. Sy Oosterse teken is die Hond. Omdat vanjaar die Jaar van die Hond is, is dit sy jaar. Jou man se werk is nie die loopbaan wat die heelal vir hom bedoel het nie. Ek sien ’n nuwe werk vir hom voor die einde van die jaar. Maar die heelal bied hom dié jaar die tyd om homself te omskep, so hy moet ontslae raak van al die negatiwiteit. Omdat jy ’n Bok (Ooste) is, tob jy heeltyd oor alles. Bokke is ook late bloomers, so sukses lê nog voor vir jou. Jou baba het net die siklus van ’n siel voltooi wie se siklus in die heelal ontydig onderbreek is. Die tragedie was nie julle skuld nie, so jy moet dit nou agter jou plaas, en weet daardie siel wat jou baba gehelp het, is in ’n goeie plek en is dankbaar teenoor julle. Dit het niks te doen met ander se afguns of wat ook al nie. Ek sien dat jy vir ’n mediese ondersoek gaan en dan eers weer ná April swanger word. Om die duiwel te verdryf, kan jy twee suurlemoene op die vensterbanke in elke kamer sit. Dit sal die negatiewe energie absorbeer. Gooi dit weg wanneer dit muf is. Brand dan bay leaves in die kamer om dit te reinig. Los die as minstens tien minute daar.