CALITZDORP. – Daar rus ’n vloek op die swembaddens van die plaas­like spa. Só glo menige inwoner nadat reeds agt kinders in een van die swembaddens verdrink het. Die jongste voorval toe Thelma-Lee Bezuidenhout (8) sowat drie weke gelede verdrink het, het selfs ou wonde oopgekrap. Die inwoners glo nou ’n duiwel wat net kinder­liggaampies eis, heers oor die plek. Dis nadat ’n foto waarin ’n “demoon” op die end van die swembad se rand sit, die rondte begin doen het. Vir Denisha Pietersen, die ma van klein Davidean wat net vyf was toe sy in 2016 verdrink het, was Thelma-Lee se dood die laaste strooi. Pietersen sê: “Ek kan dit nie meer vat nie. My kind, klein Davi­dean, het op Tweede Nuwejaar by die spa verdrink. “Drie weke gelede­ toe voel dit asof dit gister was. “Ek weet wat elke­ ma deurmaak met ’n kind wat daar verdrink.” Oor haar twee ander kinders­, Felicia en Danica, sweer Denisha: “Nooit ooit sal my laaste twee kinders hulle voete daar sit nie. “Daar rus ’n groot vloek op daai plek se waters.” ’n Inwoner, Jakob Willemse, sê: “Elke keer as daar ’n kind verdrink, dan belowe die owerhede dat daar lewens­redders ontplooi sal word. “Maar lewens kom seker maar goedkoop, want dis net bekpraatjies. “Dis hoekom inwoners nie meer hul kinders daar wil vat om te swem nie. “Inwoners gaan nou ’n petisie na die owerhede neem en optrede eis.” Raadslid Werner Meshoa­ van Calitzdorp sê: “Dis tragies as iemand verdrink. “Ek sal die versoek dat permanente lewens­redders by die spa aangestel moet word, met die raad opneem. “Die raad se verteenwoor­diger moet dit dan met die Garden Route-distriks­munisipaliteit opneem.” Van die ander jeugdige drenke­linge van wie Son weet, is Nico Strydom, Donjo Arendse (9), ’n Van Wyk-meisie van Zoar en ’n kind van Uniondale.