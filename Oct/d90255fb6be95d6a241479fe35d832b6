Vryheidsvegter van Athlone skryf: Ons is altyd so geneig om net die ergste van taxi drivers te verwag. Ons is egter nou onlangs aangenaam verras toe twee taxi drivers ’n bejaarde man te hulp gesnel het nadat die ou oom by ’n winkel in Thornton Road, Ath­lone, geval het. Hulle het alles net so gelos om hom huis toe te ry. Dit is nou maar net weer eens ’n bewys dat ons nie sommer ander mense moet oordeel of almal oor dieselfde kam moet skeer nie. In elke mens is goed en kwaad teenwoordig. Baie kere fokus ons so op mense se slegte eienskappe dat ons verby die goed in hulle kyk. Laat ons liewers begin om meermale die goed in ander mense te sien en dit uit hulle te probeer bring as om gedurig op hulle slegte punte te fokus en sodoende die lelik uit hulle te bring. En die beste plek om daarmee te begin, is in ons huise, vriendekringe en by ons bure.