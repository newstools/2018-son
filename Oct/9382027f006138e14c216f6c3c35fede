IN DIE twee laaste weke van September is nege mans en ’n tienerseun doodgeskiet in die Baaise noordelike gebiede. Op Saterdag 22 September het ’n metro-sekuriteitswag Anneclato Barendse (29) van Uranusstraat in Helenvale doodgeskiet toe hy hom glo met ’n mes probeer aanval het. Omstreeks 10:30 het ’n munisipale elektrisiën twee huise se elektrisiteit kom herstel. Hy is begelei deur securities vir sy veiligheid. Tydens ’n onderonsie is Barendse noodlottig in die bors geskiet. Die sekuriteitsbeampte is aangekla van moord. David Scheepers (51) is ook op Saterdag omstreeks 22:30 in Gelvandale doodgeskiet. ’n Astra het drie verdagtes op die hoek van Terblanche­-weg en Zimdahlstraat afgelaai en hulle het op Scheepers losgebrand. Hy is in die straat oorlede. Op Sondag 23 September rondom 12:00 is Gordon Rossouw (37), wat volgens die polisie ’n lid van die Upstand Dogs-bende was, in Voisinweg in Helenvale doodgeskiet. Hy is in die arm, nek en kop geskiet. Ook Sondag omstreeks 22:45 is ’n 17-jarige en ’n 26-jarige in ’n buitegebou in Ugandastraat in Timothy­ Valley geskiet. Drie on­bekende mans het by die kamer ingestorm en die twee slagoffers kopskote gegee. Hulle is op die toneel oorlede. Op Woensdag 26 September is Lance­ Khusal (37) van Barberryweg in Bethelsdorp rondom 23:50 doodgeskiet voor ’n huis in dié straat. Hy is in die nek geskiet en is op die toneel dood. Gestrem Op Vrydag 28 September om 12:15 is Ryan van Schalkwyk (36) in Claassenstraat, Arcadia, doodgeskiet. Hy was verstandelik gestrem en was op pad na die winkel toe drie mans hom geskiet het. Die skieters het ook sy broer, Ashton (20), in die been gewond. Die skieters het boonop vir Darrian Monigan (19) in dieselfde straat geskiet. Hy het op pad na die hospitaal beswyk. Monigan was ’n gr. 10-leerder van die Arcadia Senior Sekondêre Skool. Op Saterdag 29 September omstreeks 03:45 is ’n 21-jarige man in sy shack in Reginaldweg doodgeskiet. Twee skieters het van die toneel weggehardloop. Op Sondag 30 September omstreeks 07:50 is Shane Williams (27) voor sy huis in Uranusstraat in Helenvale doodgeskiet. Die polisie ondersoek al die voorvalle.