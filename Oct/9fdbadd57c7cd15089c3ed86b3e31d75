TIEN skoolkore van die Baaise noordelike gebiede het onlangs die gehoor bekoor met hulle sangstemme by die jaarlikse Royal School of Church Music. Die skole in die noordelike gebiede het weereens hulle staal gewys met hulle musiektalent. Hierdie byeenkoms is soos gewoonlik in Weiss Memorial Church in Schauderville gehou. “Gegewe die sosiale uitdagings en veiligheid van hulle kinders, het die ouers nogtans gekom om hierdie geleentheid te ondersteun,” vertel Estelle Wabanie, koorafrigter en projekleier van die Royal School of Church Music. “Musiek het altyd die vermoë om ’n mens se innerlike wese te verander en dit was duidelik sigbaar. Musiek leer ’n mens om mekaar lief te hê en te ondersteun. Die hoofde en musiek­onderwysers het hulle wonderlik van hulle taak gekwyt. Dit was weereens ’n dag van musikale vreugde en tevredenheid,” voeg Wabanie trots by. Die Primêre Skole Soutpan, Bethelsdorp Road, Alpha, St. Theresa’s, Abraham Levy, Adolph Schauder, De Vos Malan, GJ Louw, Dietrich en Fontein het deelgeneem. Die fees het geëindig met ’n massakoor van alle skole wat “Heal the World” van Michael Jackson gesing het.