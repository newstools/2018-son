DIE naweek het dit weer soos ’n begraafplaas op die Kaapse Vlakte gelyk, met minstens ses mense wat in bendegeweld doodgeskiet is. Onder hulle tel twee onskuldige youngsters, die 15-jarige Lorenzo van Rensburg van Lotusrivier en Ameerodien Noordien (20) van Hanover Park. Omstanders vertel gister Van Rensburg was Saterdagmiddag op pad huis toe toe die skote in Grysbokweg begin klap het. ’n Kar het verby Van Rensburg en nog ’n 15-jarige seun gery toe op hulle geskiet is. Van Rensburg is in die kop en maag getref en is op die toneel dood. Hartseerfoto’s waar Van Rensburg se ma getroos word terwyl haar seun se lyk ’n paar meter weg van haar lê, is gister op Facebook gepost. ’n Inwoner wat anoniem wil bly, sê Van Rensburg was nie ’n gangster nie. Hy het nie eens gangster-vriende gehad nie. “Mense kyk altyd verby Lotusrivier. Ons is ’n klein gemeenskap, maar soveel dinge gebeur hier. “Ons makeer ook meer polisiesigbaarheid.” Die ander seun is in die bobeen gewond. Kapt. FC van Wyk, ’n polisiewoordvoerder­, bevestig ’n saak van moord en poging tot moord word ondersoek. Intussen rou die gemeenskap­ van Hanover Park oor Noordien, ’n vrywilliger­ vir die organisasie Gift of the Givers. Noordien is Vrydag drie keer in die rug en een keer in die kop getref. Hy het op die toneel in Surwood Walk gesterf. Noordien het saam met drie ander by ’n huiswinkel gestaan toe ’n onbekende verdagte hulle genader en op hulle begin skiet het. Al vier is getref, maar Noordien het dit nie gemaak nie. ’n Saak van moord en drie van poging tot moord word ondersoek. Volgens Van Wyk is ’n sewejarige tydens dié skietvoorval beseer. ’n Vrou (53) is gewond in dié voorval. Van Wyk het die voorval bevestig.