GAMKA-OOS. – Erger as ’n hond... Só beskryf Freek Baardman (65) sy lot. Baardman bly saam met sy seun, Tawan “Kat”. Die pa se bene is afgesit en hy is aan ’n rolstoel gekluister. Baardman vertel hartseer: “Daai klong van my laat my soos ’n hond voel. “Hy slaan my. Hy besteel my. Hier lê ek. “Ek kan niks vir myself doen nie. Hier waar ek nou lê, lê ek al van gister af. “Ek het nog nie eens nat of droog oor my lippe gehad nie.” Volgens Baardman steel Kat sy AllPay-kaart. Die oom sê die mannetjie koop tik en dagga van sy geld, maar nie ’n krieseltjie kos nie. “Hy gooi nie eens die pisemmer hier voor my kooi uit nie. Dis dae se pee wat hierin is. Hy het al my trommel oopgebreek vir geld.” Volgens die oom slaan Kat hom halfdood as hy nie geld gee nie. Hy het die oom glo al met die rolstoel ook bygekom. Die plaaslike polisie het ook al na Kat gesoek, maar hy ontduik hulle telkemale. ’n Buurtwaglid sê: “Daai klong gaan nog sy pa se dood veroorsaak. “Hy kruip weg as hy mense sien.” Son het Kat gaan soek, maar die bure vertel hy het weggehol. Son het die saak aangemeld by die plaaslike ACVV, wat onderneem het om aandag aan die hulpelose pa se klagtes te gee.