NÁ 34 jaar het die Hoërskool Môrester se matriekklas van ’84 mekaar onlangs weer gegroet. Dié reünie was die inisiatief van Leonie Rossouw (née Faku). Volgens Rossouw het sy haar oud-klasmaats in Oudtshoorn genader met die idee. Almal was excited en gou-gou het die beplanning begin. “Die doel agter die reünie was die herroep van gebeure van die verlede, bou van vriendskapsbande, om terug te ploeg in die gemeenskap en die nalatenskap van Môrester te herdenk. “Ons wou hierdeur ook ’n verskil in die lewe van minderbevoorregte leer­linge maak,” sê Rossouw. Oudleerlinge het van so ver as Kaapstad gekom om die reünie in Oudtshoorn by te woon en om die skooljare te herroep. Die kerngroep van die klas woon steeds in Oudtshoorn en hulle het die drie dae lange samekoms georganiseer. Die program het besoeke aan die historiese besienswaardighede en toeriste- attraksies ingesluit. Die “mystery drive” per bus was ’n hoogtepunt op die program en vir vele was dit ’n aangename terugblik op die verlede. “Die blydskap om mekaar ná soveel jare te sien, was tasbaar. Die reünie het elkeen die geleentheid gebied om hulle lewenservaring ná matriek in 1984 met mekaar te deel. “Die klas van ’84 wil terugploeg in die gemeenskap deur verskeie projekte by die Hoërskool Môrester te begin. “Dit sluit beurse en studie-ondersteuning in,” sê Rossouw. Die naweek is afgesluit met die bywoning van die Sondagoggend-kerkdiens van die VGK in Oudtshoorn. Die res van die klas van 1984 word dus genooi om dié reünie by te woon. Rossouw kan gerus by 073 711 2253 gekontak word vir nader besonderhede.