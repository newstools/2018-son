HAAI, Sonlanders! Oe jinne, hoekom word Saartjie dan nou verdink van die moord op Oumiesies Willemse? Ons weet mos dit was nie sy nie. Niemand wil Saartjie egter glo nie. Nie Matrone Meyer of die ondersoekbeampte, polisieman Bles, nie. Die cop sê vir Saartjie dat Oumiesies nie ’n seun gehad het nie, so dit kan nie wees dat Don-Juan Willemse sy ma kon besoek het soos wat Saartjie te kenne wil gee nie. Waar gaan haar hulp vandaan kom? Geniet nou hoofstuk 6 van ELDRIDGE JASON se Saartjie. SAARTJIE val op haar bed neer toe sy by haar woonstel kom. Sy is lus vir niks en niemand en voel mentally drained. Die sessie met matrone Meyer en Polisieman Bles was uitmergelend, om dit liggies te stel. Sal die twee dan nie te kenne wil gee dat sy wat Saartjie is, lieg nie! Wie dink hulle is hulle? Sy sal mos nie sulke dinge uit haar duim suig nie! Saartjie probeer haarself opcheer deur aan iets anders te dink, maar haar mind wil nie saamspeel nie. Don-Juan Willemse. As hy nie Oumiesies Willemse se seun is nie, wie is hy dan? En kan dit wees dat hy agter haar dood skuil? Hoekom was hy én die vreemde kussing net skoonveld? En hoekom het Oumiesies Willemse­ gesê hy is haar seun? Saartjie sug. Vrae, vrae, vrae... Vrae waarop sy nie antwoorde het nie. Sy skrik toe ’n luitoon op haar foon afgaan wat daarop dui dat ’n boodskap deurgekom het. Lizelle, Huis Hollywoodjare se sekkie. “Is jy okay?” vra Lizelle. Saartjie is nie nou lus vir chat nie, veral nie met ’n skinderbek soos Lizelle nie. Maar sy wil darem nou ook nie onbeskof wees nie. “Nee, x fine,” antwoord sy terug. “Danki virie vra.” Lizelle stuur vir haar ’n hug emoji en dan nog ’n boodskap. “So, die oumiesies heti ’n seun ghad ni?” “Nope,” antwoord sy min lus. Lizelle kan gerus maar nou ophou vis vir skinderstories. “Dt mk sin,” kom daar egter nog ’n boodskap van Lizelle deur. “Di merrim ht ms alzheimers ghad.” Saartjie vlieg orent. Dís nuus vir haar. Hoekom het sy dan niks hiervan geweet nie? Haastig maak sy ’n WhatsApp video call na Lizelle. Dié beantwoord die oproep byna onmiddellik. “As jy ’n man was, sou ek nie nou geantwoord het nie,” sê Lizelle laggend. “Jy kan mos sien ek is al geswirlkous en wat-wat. Haai, jinne, die wind waai darem deesdae vreeslik, nè. “Mens kan sommer sien Krismis is om die draa-” “Lizelle,” val Saartjie haar in die rede. “Waar kom jy daaraan dat Oumiesies Willemse Alzheimer’s gehad het?” Lizelle frons. “Het jy dan nie geweet nie?” Saartjie skud haar kop. “Ek het met daai vrou gewerk, maar ek het nie ’n clue gehad nie. “Niemand het vir my iets gesê nie.” “Dis vreemd,” antwoord Lizelle. “Ek het assume jy weet. Almal het dan geweet, maar nie eintlik daaroor gepraat nie omdat ons bang was Matrone k*k ons uit. “Jy weet mos hoe kan daai dik vrou soos ’n mal perd perform.” Lizelle giggel. Maar toe sy sien Saartjie lag nie saam nie, gaan sy voort: “Soos jy weet, was Oumiesies Willemse ’n verskriklik trotse vrou. “Soos ek dinge verstaan, het sy Matrone die dood voor die oë gesweer as sy iemand sou vertel. “Maar while almal mos maar dink ék is die queen van skinder, weet bitter min Matrone is in ’n league of her own as dit by gossip kom. Sy was mos die original Gossip Girl, en nie daai sexy Dan-outjie nie. “Anyway, hoekom dink jy was Oumiesies so naar met almal?” “Hoekom?” vra Saartjie, wat sukkel om by te hou met Lizelle se vertelling. “Omdat sy gesukkel het om mense te onthou, dommie,” antwoord Lizelle. “Sy het nie geweet met wie sy deal nie en as ’n defense mechanism was sy altyd op die aanval.” Saartjie frons. “So, dan kan dít mos die rede wees hoekom sy sommer sou gesê het Don-Juan is haar seun.” “Don-watsegoeters?” vra Lizelle. “Ek hoor jy het met so ’n sexy hunk gaan koffie drink, ja.” “Hoe weet jy?” vra Saartjie agterdogtig. “Candice, die waiter by die Destiny coffee shop, is my niggie,” verduidelik Lizelle. “Sy sê julle het skaars gesit en toe hardloop julle weer. Candice sê sy kom nog met julle order uit, toe nael julle weg. “Sy sê as dit nie vir die security-kamera in die shop was nie, sou haar baas haar nie geglo het nie en sou sý vir die order moes betaal.” Dis net wat ek nodig het, dink Saartjie opgewonde. Niemand glo haar dat sy met Don-Juan was nie. En as die camera footage kan bewys sy praat die waarheid... “Lizelle, kan jy jou niggie se nommer vir my WhatsApp, asseblief? “Ek sal later alles verduidelik,” sê sy vinnig toe sy sien Lizelle is weer propvol vrae. “Okay, ek WhatsApp dit nou deur. Maar jy móét my later alles vertel, nè?” “Ek promise,” sê Saartjie en beëindig die call. Saartjie sit met haar selfoon in haar hand en staar die niet in. Haar mind werk oortyd. Oumiesies Willemse was ’n Alzheimer-lyer. Niemand het haar hiervan vertel nie. Nie eens Matrone nie. Hoekom? As ’n caregiver moet sy tog bewus wees van ’n pasiënt se mediese toestand – dis dan wat die kursus hulle geleer het. So, hoekom het matrone Meyer nie dinge volgens die boek gedoen nie? Hoekom het ... Saartjie vlieg meteens op. Matrone het vanoggend daarop aangedring dat sy wat Saartjie is, na Oumiesies Willemse se kamer moet gaan. In fact, Matrone het gesê Oumiesies Willemse roep haar. Wat ...wat mos beteken Matrone moes in Oumiesies se kamer gewees het. En as sy in die ou vrou se kamer was, dan het sy mos vir Don-Juan daar gesien. Saartjie voel hoe haar hart wild in haar borskas klop. Haar gut feeling sê vir haar Matrone weet baie meer as wat sy te kenne wil gee. Hoekom speel Matrone nou dom oor die bestaan van die sogenaamde Don-Juan Willemse? Is hulle dalk kop in een mus?