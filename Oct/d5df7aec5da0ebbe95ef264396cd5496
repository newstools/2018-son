SY RUSTIGE winter is verby, want sy spooknooi is back with a bang. Só vertel Louwin “Papoe” Messel van Misgund. Sy girlfriend is jare gelede reeds oorlede. En nou sorg sy wyle girlfriend so af en toe vir ’n surprise visit. En dan dans die poppe behoorlik. Papoe meen sy spookvroutjie was dié winter eintlik baie stil en skaars. Maar toe die eerste blare by die appelbome uitkom, toe dip sy spookgirl uit. Alles het begin toe hy sy nuwe meisie by die tavern gaan haal het. “Almal weet mos ek het nie gelde om in taverns regop te sit nie. Toe loop haal ek haar.” Hulle het rustig hand aan hand huis toe gestap. Net toe hulle by die meisie se hek kom, voel hy hoe hy skielik ’n warm klap kry. “Ek wou nog vra wat aangaan, toe kry ek weer ’n vuishou onder die ken.” Papoe sê toe hy weer sien, hardloop sy meisie in haar kamer in en sluit die deur. Die volgende oomblik sien hy vuurvonke in die lug, en toe hoor hy die allerbekende stem vra: “Hey, is ek jou fool? Wie’s die lelike vrou met wie jy so hand aan hand loop?” Papoe sê voor hy nog kon antwoord, kry hy wéér ’n moerse klap. Toe hy weer voel, trek hy deur die lug. “Weet jy, sy’t my só hard geklap, my hare is nou sommer grys. Ek het nie voor dit grys hare gehad nie.” Papoe vertel hy moes later sommer op sy ou knieë sak en soebat. “Ek moes lek. Ek sê toe: ‘Ai, my appelliefie, my heuningby, my son en maan, ek sal die somer vir jou gaan haal.’ ” Dít was sy grootste fout, meen Papoe. Want daarna wou sy spookvrou net gevry word. “Ek maak toe my mond reg om te soen, maar toe klap sy my la’t my lippe bewe. Sy sê toe: ‘Jy los jou tavern-meide uit! Ek is jou liefde!’ ” Papoe sê die next moment soen daai spookvrou hom dat hy sy longe moes gaan soek. Toe Son Papoe vra of hy nie dalk sy spookvrou verbeel nie, het hy sommer aan die huil gegaan. “Ek raak oud. Ek wil ook mos warm lê. Hoekom dink julle het ek nóú nog nie weer ’n vrou nie?” Papoe meen die meisies wil hom nie hê nie, want hulle is bang vir sy spookvrou. Nou vat hy maar vir hom vreemde meisies. Totdat die spookvrou weer moles maak. Want dan wil selfs die “vreemde meisies” niks met hom te doen hê nie.