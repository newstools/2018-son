DIE Stad Kaapstad se werk in Kraaifontein is tot stilstand geruk nadat gewelddadige betogers sy lorries beskadig het. Werkers was gister op moedverloor se vlakte nadat hulle Dinsdagmiddag genoop was om toe te kyk hoe betogers hulle kantore en lorries beskadig. Die gewelddadige betoging het uitgebreek nadat securities van die Red Ants inwoners van Wallacedene verwyder het omdat hulle ’n stuk grond in Scottsdene onwettig gaan beset het. Hierna het hulle na die Shoprite-sentrum in Voortrekkerweg beweeg waar hulle winkels geloot het. Mense moes vir hulle lewe vlug soos die bakstene deur die lug gevlieg het. Petrus Koopman, ’n werker van die Stad se Oostenberg-kantore, sê hy was in die depo besig toe hy ’n commotion gehoor het. “Hulle het eers een van Shoprite se trokke beskadig. “Toe kom een van ons trokke aangery en hulle bestook dit toe met klippe. “Die driver het uit die trok gespring en moes vir sy lewe vlug. “Die trok het toe in ’n muur geploeg en ook die hek afgery.” Graham Sebastian, nog ’n werker, sê hy is steeds getraumatiseer nadat ’n trok waarin hy gery het, aangeval is. Sebastian vertel: “Ons is met klippe gegooi. “Ek en die driver moes half op die grond lê soos ons gegooi is. “Ek moes hardloop vir my lewe.” Sebastian verduidelik hy voel nie veilig by die werk nie omdat hy vrees die betogers gaan terugkom. Die gemeenskapspolisiëringsforum van Kraaifontein vergader vandag met die betrokke partye om die kwessies wat die geweld veroorsaak het, te bespreek. Volgens die plaaslike raadslid, Grant Twigg, het inwoners aanmekaar die grond onwettig beset. “Nadat hulle verwyder is, het hulle die munisipaliteit se karre, trokke en bakkies beskadig. “Mense wil nie die regmatige proses volg nie.”