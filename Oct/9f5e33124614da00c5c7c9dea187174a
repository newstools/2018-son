DIE skepping van ’n data­basis van Oos-Kaapse skoolleerders se seksuele oriëntering en identiteit skend hulle reg tot privaatheid. Só sê sommige ander lede van die lesbiese, gay, biseksuele, transgender- en interseksuele (LGBTI) gemeenskap. Die departement van onderwys het volgens Edmund van Vuuren, DA-LPW, die skole in die provinsie gevra om ál die name van leerders wat val onder dié groep, aan hulle te stuur. Hulle beplan om ’n databasis op te stel en dan van die leerders te nooi na ’n werksessie. Braemore Lundall-Sauls (41) van Richmond Hill in die Baai, wat openlik gay is, sê dis definitief ’n skending van die leerders se privaatheid. “Jy kan dan getarget word vir enige iets. Dit is jou keuse as mens om te besluit wanneer jy enige gemeenskap, enige kerk, enige raad wil join. “Omdat hy/sy miskien onder druk is om op die databasis te verskyn, kan dit ’n plek van victimisation in mense se lewe veroorsaak. Dit is ’n persoonlike skending van ons regte as mense.” Katya Mendez (28) van Mount Croix, ’n PE drag queen en LGBTI-aktivis wat as gender non-conforming identifiseer, sê dit is ’n reg­skending. “Geen mens moet geforseer word om hulle gender identity te verklap as hulle nie self reg voel om dit te doen nie. “Die inisiatief van die departement van onderwys kan die gevolg hê dat die leerders verder blootgestel kan word aan diskriminasie, asook uitsondering wat kan lei tot depressie, selfmoordneigings en ’n algemene demotivering om skool toe te wil gaan. “Dit sal verder die leerder se akademiese en sosiale ontwikkeling negatief benadeel.” Mendez voeg by die inisiatief plaas onnodig druk op leerders om hulself in ’n spesifieke stereotipiese boks te plaas met ’n naamplakker – die einste ding waarteen hulle as LGBTI-aktiviste en drag queens opstaan. Ander dink weer dis ’n goeie idee. Gewillig Oliver Erasmus (33) van Humewood, wat gay is en nou en dan drag, sê seksualiteit sal altyd ’n sensitiewe subject wees. “Indien hierdie leerders gewillig is om deel te wees van dié werkswinkel, wat hopelik opbouende materiaal sal bevat wat hulle kan help met alledaagse probleme oor selfvertroue en bullying, sal dit uitstekend wees. “Maar ek dink nie die skole kan net ’n lys gee van kinders wat hulle ‘dink’ onder die LGBTI group behoort nie, want dit kan ook groot drama in conservative huishoudings veroorsaak,” waarsku Erasmus. Hy sê ook die departement van onderwys moet dit met die nodige respek hanteer.