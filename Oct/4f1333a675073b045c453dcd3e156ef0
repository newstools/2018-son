JOHAN Williams het gister sy koel verloor toe hy vir ’n serial killer uitgekryt is. Dít nadat hy klaar drie lyke uitgewys het. Williams was in die Wellington-landdroshof, waar hy om borgtog aansoek gedoen het. Nico Bruiners, die staatsaanklaer, het Williams sommer hard en duidelik laat verstaan hy is ’n gevaar vir die gemeenskap. Bruiners het uitgewys die verdagte staan klaar tereg op drie klagte van moord – en die ondersoekbeampte ondersoek nog ander sake ook. Toe Williams dít hoor, het hy afgesak: “So, jy wil nou sê ek is ’n reeksmoordenaar?” “Antwoord my vraag! “U Edele, ek wil nie meer met dié man praat nie. “Hy het my nou al klaar skuldig bevind. “Watter ander moorde is daar? Ek weet net van die drie wat ek self aan die polisie uitgewys het. “Die koerante praat ook van 15 moorde waarvan ek nie kennis dra nie. “Dié man mors mos nou my tyd.” Bruiners het die hof toe ingelig die ondersoekbeampte kyk na sake in Riebeek-Wes en Vredenburg, waar Wil­liams voorheen gewerk het. Hy het Williams ook gou op sy plek gesit: “Die ondersoekbeampte sal kom getuig dat jy ’n serial killer is. “Hy sal getuig dat die staat ’n sterk saak teen jou het. “Die staat het ’n prima facie-saak teen jou, Meneer. “Dit sal bewys dat jy die mense vermoor het wat in die klagstaat genoem word.” Bruiners het dit verder aan Williams duidelik gemaak hy kan maar vergeet van borgtog. “Sien jy die hof is vol van die gemeenskap?” het hy aan Williams uitgewys. “Sien jy die plakkate wat hulle dra? “Die media is ook hier.” Williams het toe moerig gesê die media versprei net leuens. Hy het ook spesifiek gesê hy het nie met Son se verslaggewer oor die saak gepraat toe hy in die gevangenis was nie. Williams het getuig hy gaan onskuldig pleit. Die saak is tot Maandag uitgestel nadat hy aangedui het hy voel gestres.