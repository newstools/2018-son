DIE Cheeky Watson-faksie scramble oor ongeveer R1.2 miljoen se misbruikte geld. Dit is toe die rede vir die mosie van wantroue wat by die Oostelike Provinsie Rugbyunie (OPRU) se vergadering opgeduik het. Die Cheeky-faksie soek toe Willie Blundin se kop en nie die OP-president, André Rademan sin nie. Juis omdat Blundin hulle jag. Son het gister onthul dat verskeie klubs en subunies binne OPRU ’n mosie van wantroue wou lê teen die president oor die swak bestuur van klubrugby. Blundin, wat deel is van Rademan se uitvoerende raad en die dissiplinêre kommittee, sê die mosie is teen hom ingedien juis omdat hy die misbruikte geld begin ondersoek het. “Daar is sekere lede van Cheeky se tyd wat geld ontvang het en my besluit om dit te ondersoek het duidelik die mense omgekrap. Daarom glo ek is die mosie gelê,” sê hy. Blundin se daar is ongeveer R1.2 miljoen se korrupsie wat hy opgetel het wat nie duidelik gesien kan word binne die OPRU nie. “Daar is bedrae soos R280 00 en R180 000 aan lede gegee en hulle kan nie daarvoor antwoord nie. My voorstel was dat die persone geskors moes word, want ek dink nie sulke mense moet betrokke wees in OP-Rugby nie. Dit het duidelik sekeres erg omgekrap.” Hy sê daar is ook die saak met die Grand Challenge-kompetisie en Progress wat nie van sy dissiplinêre besluite wou aanvaar nie. Blundin sê egter hy voel nou dat klubs meer as voorheen saamstaan. “Ek dink Rademan het ’n vrede gebring tussen klubs wat nie daar was voorheen nie. Daarom voel ons weer optimisties oor ons klubrugby.” Hy sê ook die OPRU is steeds opsoek na ’n equity partner. “Sover lyk dinge goed. Ons is besig met onderhandelinge.”