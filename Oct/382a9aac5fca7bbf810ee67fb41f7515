NORMAN Laker, die WP se verdedigingsafrigter, glo die span wat die beste kan keer, sal tot die Curriebeker (CB)-eindstryd deurdring. Die WP het tot dusver vanjaar in die CB-kompetisie groot sukses behaal met sy aanvallende spel. Laker meen egter rotsvaste verdediging gaan deurslag­gewend wees in die uitkloprondes. Die Kapenaars het die Blou Bulle laas week in Pretoria met 34-7 kafgedraf. Die wedstryd is egter ná net 40 minute gestaak weens die weer. Dié twee spanne pak mekaar Saterdag in die CB-halfeindstryd op Nuweland. Laker sê: “Ons gaan nie afwyk van wat tot dusver vir ons gewerk het nie en sal bly aanvallend speel. “In wedstryde soos dié moet ’n mens egter seker maak jou verdediging is perfek. “Wanneer hulle ’n geleentheid kry, moet ons net seker maak hulle omskep dit nie in punte nie. Aartsvyand “Sekere aspekte van ons verdediging vereis nog aandag.” Die WP pak sy aartsvyand sonder die dienste van die veteraan-skrumskakel Jano Vermaak (gebreekte hand). Met ’n oorvloed spelers sal die WP se besluitnemers goed moet besin oor die same­stelling van hulle span. Laker sê: “Dis ’n lekker kopseer; dis altyd nice om so baie gehaltespelers te hê waarvan ’n mens kan kies.”