RODNEY Berman is nie iemand wat handdoek ingooi nie. Suid-Afrika se voorste bokspromotor het spesiaal na Kiëf in die Oekraïne gegaan om die World Boxing Council se konferensie by te woon. Sy groot doel was om seker te maak dat regverdige plekke op die wêreldranglys aan Thulani Mbenge en Kevin Lerena toegeken word. “Ek het in my doel geslaag,” het Berman op sy webblad geskryf. “Kevin sal die sewende plek beklee op die lys van tussengewigte, terwyl Thulani in die negende plek onder die weltergewigte is. “Hy skuif dus tussen Amir Khan en Jeff Horn in. “Dit is ’n groot deurbraak vir Suid-Afrika se topsterre,” het Berman gesê.