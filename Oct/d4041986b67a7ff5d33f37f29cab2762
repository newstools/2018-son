WP RUGBY se profes­sionele arm verkrag WP se klubs. Volgens ’n hooggeplaaste WP-amptenaar is daar ’n misvatting oor waarom die WP tans in ’n finan­siële verknorsing is. Die amptenaar het gister in ’n eksklusiewe onderhoud aan Son onthul dis die profes­sionele arm wat die WP-unie oor die jare leegtap – nie die sogenaamde amateurs wat deur die klubs verkies is nie. Hy beweer die huidige probleme het ontstaan toe Rob Wagner, die WP se vorige CEO, nog in beheer was van die professionele arm. Die amateur-arm word nou vir die gemors blameer. Hy sê: “Die wol word lank genoeg oor ons mense se oë getrek. “Die besigheidsarm is 20 jaar gelede op die been gebring om vir die amateur-arm (klubs) geld te maak. “Die unie se geldprobleme is die gevolg van die profes­sionele arm wat die WP-unie geldelik laat doodbloei, nie anders­om nie. “Die professionele arm is veronderstel om seker te maak die unie is volhoubaar. “Die twee is veronderstel om hand aan hand te werk. “Jy kan nie dat die een ten koste van die ander een bestaan nie.” Die WP se huidige CEO, Paul Zacks, is ten volle bewus daarvan, beweer die ingeligte. Daarom het hy vir die Blou Bulle se job aansoek gedoen. Verhuring Op die dag toe hy ’n brief kry wat sê hy het nie die job gekry nie, het hy in ’n verklaring gesê hy was nog altyd heeltemal committed aan die WP. “Die WP se amateur-arm het baie bates. Die verhuring van dié bates en eiendomme is baie geld werd. Dit is wat die unie nog aan die gang hou. Daardie model werk die afgelope twee of drie jaar nie meer nie.” Die amptenaar voorspel as die huidige model nie ver­ander nie, gaan sake verder “implode”. Hy glo die WP het genoeg bates wat in ’n lonende model omskep kan word. “Ons sal – soos in inter­nasionale sokker – op klubvlak ’n professionele transfer-fee model moet skep. “Elke keer dat ’n speler ’n skuif maak, moet die klub vergoed word. Die WP, Boland en SWD is ’n fabriek vir rugbyspelers. “Die skole en klubs wat ’n hand gehad het in die speler se ontwikkeling, moet vergoeding kry daarvoor.” Die amptenaar voel ook dit is uiters belangrik dat die deal vir uitsaairegte hersien word. “ ’n Uitsaaier soos SuperSport moet minstens 10% aan ontwikkeling van die spel afstaan. Dit moet verpligtend wees. As hulle nie luister nie, moet die regering ’n wet daarvoor inbring.” Die WP official sê die changes gaan nie sonder enige pyn geskied nie. Dit sal wel in die belang van almal wees, dink hy. “ ’n Corporate sal – soos hulle in Engels sê – he’ll put his money where his mouth is. “Dit moenie net show­casing wees nie. Die model moet volhoubaar wees. “Minstens 10% van hulle geld moet in die ontwikkeling van rugby in klubs en skole teruggeploeg word. Sonder die skool- en klubstrukture gaan rugby afsterf,” waarsku hy. Nie Wagner of Zacks kon vir kommentaar bereik word nie.