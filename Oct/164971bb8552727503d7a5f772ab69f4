ROBERTSON. – Die gewese onderburgemeester van die Langeberg-munisipaliteit is uit sy pos as raadslid geskop. Son het vroeër dié jaar berig oor Wiseman Nyamana wat na bewering ’n laptop van die munisipaliteit vir R1 000 by Cash Crusaders in die pand gaan sit het. Nyamana, wat nog onlangs as ’n Cope-raadslid gedien het, kon nie die geld aan Cash Crusaders terugbetaal nie en die laptop is vir R3 000 te koop op die winkel se rak gesit. ’n Informant van Son het destyds verklap ’n gewese raadslid het die laptop gekoop, onbewus daarvan dat dit aan die raad behoort. Diefstal Die koper het aan ’n ander raadslid vertel van die laptop wat hy teen ’n goeie prys gekoop het. Dié het dit uitgeken as munisipale eiendom. Daar is ’n saak van diefstal aangemeld. Verlede week het die kantoor van die Wes-Kaapse minister van plaaslike regering, Anton Bredell, die munisipaliteit in kennis gestel dat Nyamana nie meer ’n raadslid van die Langeberg-munisipaliteit is nie. Bredell sê Nyamana het munisipale wetgewing oortree deur oneties op te tree. Volgens Sinathi Joni, ’n polisiewoordvoerder, ondersoek hulle ’n klag teen Nyamana.