ADELAIDE Fisheries is vanjaar se Suid-Afrikaanse visbedryf-rugbykampioen. Die manne van Gansbaai het Saterdag op die Smit-sportterrein in Velddrif die 31ste aanbieding van dié toernooi gewen. Adelaide het die gunsteling, Sea Pride, in die eindstryd met 36-7 oorrompel. Die kampioen het die toernooi met ’n nederlaag afgeskop toe hy teen West Point met 3-10 vasgeval het. Die toernooi is gespeel in hittegolf-toestande wat die Wes-Kaap geteister het. Adelaide het sy laaste groepwedstryd teen Amawandle gewen en vir die uitspeelrondes gekwalifiseer. Adelaide het Sea Vuna in die kwarteindstryd met 16-13 geklop. Daarna het die Gansbaai-span West Point met 17-14 in die halfeindstryd geklop. Sea Pride, op sy beurt, het klaargespeel met Elandsbaai in die kwarteindstryd. Hy het Lucky Star Fleet met 8-7 in die semi-final uitoorlê. In die eindstryd het Adelaide goed van sy kanse gebruik gemaak en vyf drieë teen Sea Pride gedruk. Saldanha-munisipaliteit het Sea Vuna met 19-14 in die plaat-eindstryd geklop.