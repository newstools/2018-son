HAAR man het nie net sy hart vir haar gegee nie, maar ook ’n nier. Ek lees op E! Tina Turner onthul in haar outobiografie sy het ’n nieroorplanting ondergaan nadat haar man een van syne vir haar geskenk het. Die sangeres (78) vertel haar niere het in 2016 net 20% gewerk en was vinnig aan die verswak. Sy sê haar man, Erwin Bach (62), het haar geskok toe hy sê hy wil een van syne vir haar gee. Volgens Tina was sy oorweldig deur die grootsheid van sy aanbod. Sy skryf sy was so gelukkig en verlig dat hulle lewend deur die ondervinding gekom het. Turner se treffers sluit “Proud Mary” en “What’s Love Got to do With It?” in. Sy en Bach, ’n Duitse musiekvervaardiger, het in 2013 getrou nadat hulle lank uitgegaan het. Uittreksels van die boek Tina Turner: My Love Story is Saterdag in die Britse Daily Mail gepubliseer. Die boek word later dié maand in Brittanje en Noord-Amerika uitgereik.