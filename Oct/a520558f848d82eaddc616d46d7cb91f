DIE voormalige Protea-afrigter Eric Simons gaan glo die nuwe T20-krieketspan in Port Elizabeth brei. ’n Amptelike aankondiging daaroor word later die week verwag. Simons (56) se naam het gister in Johannesburg egter as die afrigter vir die Nelson Mandela Bay Giants opgeduik. Dié span se hoofkwartier sal by St. Georgepark wees vir die nuwe Mzansi Super League (MSL), wat van 16 November tot 16 Desember gespeel word. Simons het die Proteas in 23 eendaagse wedstryde verteenwoordig en hulle later ook afgerig. Hy is gereeld as ’n afrigter betrokke by die Indiese Premier­liga. Simons is oorspronklik ’n Wes-Kapenaar. Hy het nie juis ’n Oos-Kaapse verbintenis nie. Die voormalige Baaienaar Russell Domingo is ook as ’n moontlike kandidaat genoem. Keurder Hy is ook ’n voormalige afrigter van die Proteas en sou ’n gewilde keuse onder ondersteuners gewees het. Domingo sal egter die Paarl Rocks afrig. ’n Baaienaar wat wel by die Giants betrokke sal wees, is Shafiek Abrahams. Hy is ’n voormalige Protea en voormalige nasionale keurder. Abrahams sal waarskynlik as ’n spanbestuurder betrek word. Hy is van dié seisoen af in dieselfde hoedanigheid by die Warriors betrokke.