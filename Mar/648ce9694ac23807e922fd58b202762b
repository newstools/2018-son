DIE Southern Kings-kaptein, Michael Willemse, sê daar is geen twyfel dat hulle vandag wel hul eerste Pro14-oorwinning in die Nelson Mandelabaai-stadion kan behaal wanneer hulle die Dragons verwelkom nie. Ná 16 agtereenvolgende nederlae is vandag se wedstryd die beste kans vir die Kings om die vloek te verbreek. Die Dragons is die tweede swakste span ná die Kings in die reeks. Willemse sê: “Ons het geen twyfel dat ons kan wen nie. Toe ons weg gespeel het teen hulle, het ons ’n goeie wedstryd gehad en nou by die huis voel ek ons sal nóg beter kan vaar.” Deon Davids, die Kings-breier, het weer nie te veel gepeuter aan sy span vir die wedstryd wat hy voel in ’n goeie geveg kan ontaard nie. Davids het Masixole Banda as heelagter ingebring nadat Yaw Penxe weens ’n bobeenbesering nie beskikbaar is nie. In die enigste ander verandering skuif Andisa Ntsila terug na flank en Ruaan Lerm vat weer oor op agtsteman. Op die bank keer Kurt Coleman en Dries van Schalkwyk terug. Davids sê: “Elke span in ’n internasionale kompetisie soos dié bied ’n moeilike uitdaging en die Dragons is nie anders nie. “Ek verwag egter sterk reaksie van my span ná verlede week se vertoning teen Leinster.” Davids meen teen Leinster was dit weer duidelik hoe sterk die kompetisie is. “Die diepte van die span en vaardighede van die spelers is op ’n ander vlak. “Ongelukkig is dit moeilik om daardie tipe balans reg te kry met ons omstandighede.” Die wedstryd begin 19:35. Kings: Masixole Banda, Michael Maka­se, Berton Klaasen, Luzuko Vulin­dlu, Anthony Volmink, Martin du Toit, Rowan Gouws, Ruaan Lerm, Tienie Burger, Andisa Ntsila, Bobby de Wee, Stephan Greeff, Pieter Scholtz, Michael Willemse (k), Schalk Ferreira. PLAASVERVANGERS: Stephan Coetzee, Johan Smith, Luvuyo Pupuma, Lindokuhle Welemu, Dries van Schalkwyk, Godlen Masimla, Kurt Coleman, Jacques Nel.