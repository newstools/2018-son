’N NUWE ANC-geleide koalisie lyk nou hoogs waarskynlik gegewe die eenheid van alle opposisiepartye in die Nelson Mandelabaai-raad. So reageer Ongama Mtimka, ’n politieke kenner aan die Nelson Mandela-Universiteit, nadat ’n wantrouemosie teen Athol Trollip, burgemeester van die Nelson Mandelabaai-metro, en nog vyf ander mosies by die speaker, Jonathan Lawack, se kantoor ingedien is. “Al die mosies gaan bloot oor die verwydering van die DA-geleide administrasie. Die mosie om Mongameli Bobani as onderburgemeester te herbevestig, kan ’n skuif wees om sy naam in die hoed te gooi vir ’n moontlike pos as onderburgemeester in ’n nuwe koalisieregering. “Die tydsberekening (nou eerder as enige ander tyd sedert sy verwydering) maak dié afleiding waarskynlik. “Veranderinge in politieke leierskap moet definitief wees, aangesien die administratiewe arm van ’n munisipaliteit in die eerste plek nie gepolitiseer moet word nie.” Mtimka het bygevoeg al is hy besorg oor die mate waartoe die ANC van sy grootliks ingewikkelde benadering tot korrupsie verander het, het die DA geen wonderlike resultate opgelewer in die hantering van korrupsie nie. Hy sê niemand kan dit as vanselfsprekend aanvaar dat alle opposisiepartye sal kan saamstem oor die struktuur van ’n nuwe koalisie nie. “Daar sal heel waarskynlik aansienlike stemmingmakery en ’n gestoei vir poste in die nuwe koalisie wees. Mtimka dink nie die Metroraad sal in duie stort of dat ’n nuwe verkiesing nodig sal wees nie. “Die syfers dui nie op ’n ineenstorting nie. Die ANC en DA is albei in ’n goeie plek om ’n koalisie te lei. Ons moenie vergeet die UDM bly op nasionale vlak ’n koalisievennoot van die DA nie. ’n Vrede-en-versoeningstransaksie tussen hulle kan die situasie verander. Dit kan nie heeltemal uitgesluit word nie. “ ’n Nuwe verkiesing sal nie onmiddellik nodig wees nie. As die partye nie binne 30 dae ná ’n suksesvolle wantrouemosie ’n koalisie tot stand bring nie, kan die raad ontbind word en ’n verkiesing moet gehou word.” Volgens Mtimka word ’n munisipaliteit se administrasie onafhanklik van die politieke leierskap bestuur. “Daar behoort dus geen probleme met dienste aan die in­woners wees nie, want daar is reeds ’n goedgekeurde begroting. “Politieke inmenging is ’n groot uitdaging op die vlak van plaas­like regering in Suid-Afrika. Ons kan net hoop dat watter politieke party ook al wen, die behoefte sal respekteer om ’n skoon administratiewe arm sonder politiekery van die regering te hê.” Joleen Steyn-Kotzé, senior politieke navorsingspesialis by die Raad vir Geesteswetenskaplike Navorsing (RGN), sê as ’n mosie van wantroue in Trollip slaag, sal dit prakties beteken die Metro sal sonder ’n burgemeester wees. “ ’n Burgemeester moet dan verkies word uit die huidige raadslede. Die DA kan ook dan ’n burgemeesterskandidaat voorstel.” Die koalisieregering in die Metro, bestaande uit die DA, Cope en die ACDP, hou 59 setels uit die totale 120 raadslede. Die UDM met sy twee setels is op papier ook lid van die koalisie, maar skaar hom sedert 2017 by die opposisiepartye. Die EFF se Zilindile Vena is die lid wat die mosie van wantroue in Trollip voorstel. Dieselfde party het Trollip in November 2017 ná ’n wantrouemosie in sy amp gehou. Tshonono Buyeye van die AIC het kennis gegee van ’n mosie om Lawack te verwyder en ’n nuwe speaker aan te stel. Die UDM se Mongameli Bobani, afgedankte onderburgemeester en mayco-lid vir openbare gesondheid, het kennis gegee van ’n mosie om die hoofsweep, Werner Senekal, uit sy pos te ver­wyder en te vervang. Die redes vir die verwydering van Lawack en Senekal is hul “vooroordeel teenoor opposisiepartye”. Marlon Daniels van die Patriotic Alliance het kennis gegee van ’n mosie om alle huidige lede van die raad se komitees te vervang. Die laaste twee mosies behels die herroeping van ’n raadsbesluit om die onderburgemeesterskantoor te ontbind en die kantoor se herinstelling, en die kies van ’n onderburgemeester.