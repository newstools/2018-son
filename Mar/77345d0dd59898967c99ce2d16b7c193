DIE National Education, Health and Allied Workers Union­ (Nehawu) verklaar ’n oorwinning oor die departement van water en sanitasie. Dis omdat hy gedurende ’n nasionale staking ’n gunstige ooreenkoms vir sy lede met die departement beding het. Die hoofsekretaris van Nehawu, Zola Saphetha, het gister bevestig dat die staking wat laas week begin het, nou verby is. Dis omdat die departement verskeie toegewings gemaak het aan die eise wat Nehawu namens sy lede aan hom gestel het. Die nuwe minister, Gugile Nkwinti, het Nomvula Mokon­yane sowat twee weke gelede vervang. Luidens berigte het Mokon­yane die departement bankrot gelaat. Uitbetaal Mokonyane sal dít en beweerde onreëlmatige en vrugtelose uitgawes waarskynlik aan die staande komitee vir openbare rekeninge en parlementêre komitee­ vir water en sanitasie moet verduidelik. Saphetha bestempel die ooreenkoms is ’n oorwinning omdat die departement uitstaande meriete­bonusse en promosies vir 30 April aan kwalifi­serende werknemers sal uitbetaal. Hy sê: “Onthou, die minister met wie ons onderhandel het, is net twee weke in die pos. “Hy deel ons sentimente, soos dat dit onaanvaarbaar is dat ’n departement in bankrotskap oorgevat moet word. Dis ook ’n departement wat erg verdeeld, korrup en onstabiel is.” Saphetha sê die werkers het 24 uur om terug te keer werk toe, maar dat die beginsel van geen werk, geen betaling nie sal geld vir die periode wat hulle gestaak het nie.