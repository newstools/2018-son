DIE Milnerton cluster se gemeenskaps­polisiërings­forum (GPF) het onlangs sy jaarlikse skoolskoenprojek afgesluit deur 600 paar skoolskoene en sokkies aan leerders te oorhandig. Volgens Abdul Tajoodien, voorsitter van die Milnerton cluster se GPF, het hy dié projek vyf jaar gelede van stapel gestuur met net vyf paar skoene. Nou, vyf jaar later, is dit een van die grootste projekte van sy soort in die gebied. Tajoodien meen hy sou nooit die projek verder kon geneem het sonder die polisielede in die groep se insette en ondernemings in die streek se bydrae nie. Die skoene is aan die volgende polisiekantore geskenk: Milnerton (100), Tableview (50), Melkbos (50), Atlantis (100), Malmesbury (100), Darling (50), Moorreesburg (50), Riebeek-Wes (50) en Philadelphia (50). Elke kantoor is dan verantwoordelik om met die skole in sy omgewing te werk om behoeftige leerders te identifiseer. Die organiseerders hoop om volgende jaar 700 paar skoene en sokkies in te samel. Hulle moedig dus alle ondernemings in die streek aan om betrokke te raak.