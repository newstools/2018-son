DIE pastoor wat na bewering geld van die geïntegreerde openbare vervoerdiens (IPTS) gebruik het vir sy eie gewin en vir sy kerk, was gister nêrens in sig by die Peculiar People’s Church in Uitenhage nie. Dié naweek gaan ’n stil Paasfees vir die kerkgangers wees. Die nasionale vervolgingsgesag (NVG) het gister beslag gelê op miljoene rande se bates, insluitend drie swierige motors en klanktoerusting in die kerk. Past. Bassey Victor Basser is nou kniediep in die moeilikheid. Op 20 Maart 2018 het die Baaise hooggeregshof die NVG se batebeslagleggingseenheid beveel om die bates terug te neem. Die bates, wat vermoedelik verkry is van IPTS-gelde, sluit in: Dié hofbevel kom nadat onregmatige geldtransaksies van sowat R6 miljoen deur die Nelson Mandelabaai-munisipaliteit aan Zeranza CC betaal is. Zeranza CC behoort aan Wessels, wat die eiendom vir Basser-hulle gekoop het. In daardie stadium was Wessels en Nadia Gerwel, voormalige assistent-direkteur van die munisipaliteit se finansiële departement, lede van die Pecu­liar People’s Chapel. Hulle het die kerk se finansies bestuur. Wessels het glo gebieg hulle “vat van die bose en gee dit aan die regverdige”. Wessels het in 2011 ’n lidmaat van die kerk geword. Die paper trail verklik hoe die IPTS-geld spandeer is. Wessels het Basser vanaf Maart 2012 sowat R28 000 per maand betaal as ’n vermeende grafiese ontwerper vir Zeranza CC. Op 25 Februarie en 2 Maart 2013 het Basser twee bedrae gelykstaande aan R50 000 aan Basser oorbetaal. Op 17 Augustus 2013 het Wessels R588 000 oorbetaal vir die aanskaffing van die Quantum, wat op die kerk se naam is. Vanaf 27 Februarie tot 6 Maart 2014 het Wessels R1,4 miljoen betaal vir die koop van die huis in Smutsweg. Wessels het ook R50 000 vir elk van die ander twee karre oorbetaal. Sy het sommer ook R500 000 oorbetaal as ’n geskenk aan die pastoor. Op 25 Mei 2014 het Wessels vir Basser die sleutels van ’n splinternuwe BMW 730D ter waarde van R1,148 miljoen gegee. Vanaf 23 September tot 9 Oktober 2015 het Wessels R1 miljoen in Basser se rekening oorbetaal omdat “die Here vir haar gesê het om dit te doen”. Sy het glo aan hom gesê om dié geld te blaas soos hy lus voel. Tsepo Ndwalaza, NVG-streekswoordvoerder, sê: “Dis deur die harde werk van die wetstoepassers, soos die teenkorrupsietaakspan in die Oos-Kaap, dat dié hofbevel verkry is. As die NVG se batebeslagleggingseenheid is ons beïndruk met die samewerking. Dit wys misdaad betaal nie.” Basser word nie in hierdie stadium strafregtelik vervolg nie.