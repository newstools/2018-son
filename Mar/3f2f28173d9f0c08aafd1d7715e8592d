DIE familie van ’n vermeende verkragter glo in sy onskuld. Hoewel die gemeenskap die verdagte al as ’n “ou kalant” beskryf het, glo die familie hy het sy les geleer. Andrew “Mal Piet” Rudolph (52) van Tafelsig het gister in streekhof B in Mitchells Plain verskyn. Rudolph het na bewering ’n sewejarige meisie in haar ouerhuis in Dassenbergstraat, Tafelsig, verkrag. Die gemeenskap het hom eers dik geslat en toe is hy gearresteer. By ’n vorige hofverskyning het dit uitgekom dat Rudolph in 2003 aan twee klagte van onsedelike aanranding skuldig bevind is. Gelol Hy het ook ’n skuldig­bevinding aan verkragting agter sy naam waarvoor hy 12 jaar tronkstraf gekry het. Rudolph se familie voel egter hy het reeds sy les geleer. Sy 55-jarige suster, wat anoniem wil bly, meen haar broer is nie skuldig nie omdat hy vir haar so gesê het. Rudolph se skoonsuster stem saam en sê haar skoonbroer het nooit met haar kinders gelol nie. Selfs ’n pastoor wat gister in die hof was, sê sy glo Rudolph weet nie waarom hy in die hof is nie. “Daar is iemand wat hom mislei het, iemand wat die blame op hom gesit het.” Die saak is tot 29 Maart uitgestel vir die dokter se verslae.