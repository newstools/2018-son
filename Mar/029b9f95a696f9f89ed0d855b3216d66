INDIEN die EFF se mosie van wantroue in Athol Trollip, burgemeester van die Nelson Mandelabaai-metro, slaag, sal dit ’n krisis vir die munisipaliteit wees, want g’n party het ’n 51%-meerderheid nie. Só sê Garth van Onselen, ’n navorser by die Suid-Afrikaanse Instituut vir Rasseverhoudinge. “ ’n Nuwe koalisie sal gevorm moet word of ’n minderheids­regering sal in plek moet wees. “Maar dit is moeilik vir minderheidsregerings om te regeer, aangesien jy 51% nodig het om dinge soos begrotings te laat slaag. “Mense sal nie goed reageer op die EFF se moontlike ineenstorting van die plaaslike regering – moontlik ten gunste van die ANC – nie. “Kiesers en inwoners wil stabiliteit en dienslewering hê, en enige aanval daarop is ’n aanval op hul belange.” Van Onselen het bygevoeg dis duidelik dat die EFF die koalisie in die Nelson Mandelabaai-metro besrtuur sy nasionale agenda oor grondonteiening sonder vergoeding tot nadeel van die koalisie. Hy sê die party se besluit in November om nie ten gunste van die mosie van wantroue in Trollip te stem nie, was nie ’n beginselgerigte reëling vir die EFF nie, maar ’n pragmatiese een. “Die party voel nou dis nodig is om afstand tussen hom en die DA te stel, om ook nader aan die ANC te werk, en dít is een manier hoe om dit te demonstreer.” Oor die EFF se beplande mosie van wantroue sê prof. Joleen Steyn-Kotzé, senior politieke navorsingspesialis verbonde aan die Raad vir Geesteswetenskaplike Navorsing (RGN), dit het te doen met wat op nasionale vlak gebeur en met die mosie oor die onteiening van grond sonder vergoeding. “Baie politieke partye voel moontlik ook dat hulle uitgesluit is van die DA-beheerde koalisieregering se besluitneming.” Sy het bygevoeg dat as ’n mosie van wantroue in Trollip sou slaag, dit effektief sou beteken die Metro sal nie ’n burgemeester hê nie. “ ’n Burgemeester moet dan verkies word uit die huidige raadslede. Die DA kan ook dan ’n burgemeesterskandidaat voorstel.” Marlon Daniels, raadslid van die Patriotic Alliance (PA), meen die kingmakers in die Nelson Mandelabaai-metroraad is die “blok” wat bestaan uit die PA, United Front (UF) en die African Independent Congress (AIC). Hy sê: “Sonder dié drie votes kan die EFF se mosie van wantroue nie slaag nie. Niks kan gebeur sonder die blok nie.” Daniels sê dit is ’n jammerte dat die politici meeding vir die kalklig. “Ek is moeg van die EFF se drama. Hulle het ons hoog en laag belowe dat hulle op 30 November saam met ons ten gunste van die mosie van wantroue in Trollip gaan stem, maar ons het in die council chamber besef dit gaan nie gebeur nie.” Volgens hom is dit belangrik om insae te hê oor die motiewe en diepte van ’n mosie wat ter tafel gelê gaan word. “Dit maak nie saak wie dit is wat die mosie bring nie. Die oordeel moenie daarvolgens geskied nie. ’n Mens moet kyk na wat op die tafel is.” Daniels het bygevoeg die EFF kan ook nie besluit wie die burgemeester moet wees as Trollip dalk ontsetel word nie. Die EFF het Mcebisi Jonas, die voormalige adjunkminister van finansies, as sy keuse vir ’n moontlike burgemeester aangedui. “Indien die mosie slaag, is dit nie vir hulle om te sê wie die burgemeester moet wees nie. Hulle is nie alleen in die ding nie,” het Daniels gesê. Daniels meen ook die mosie van wantroue in Trollip is “long overdue”. “ ’n Mens leer ken die ware karakter van iemand as jy saam met hom werk. Ek is wreed ontnugter.”