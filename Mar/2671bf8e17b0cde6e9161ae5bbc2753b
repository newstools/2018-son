DIE rubberkoeëls het gister gevlieg en die mense het gegil oor ’n huisuitsetting. Dié drama het hom gister in Bellville-Suid afgespeel toe ’n familie uit hul blyplek gesmyt is. Inwoners van Bellville-Suid het gister opgekom vir Margaret Witbooi en haar gesin toe die metropolisie douvoordag by haar huis optrek om haar en haar vyf kinders uit te sit. Verskeie inwoners is getref deur rubber-bullets toe hulle tyres aan die brand gesteek het. Maureen Plumtree, ’n neighbour van Witbooi, is in die been en bors gewond toe sy die lede probeer keer. ’n Beseerde Plumtree sê niemand wat in Stilwanie woon, sal uit hul flêt gesit word nie. Plumtree vaar uit: “Ons bly al jare in hierdie flêtse. “Ek bly al meer as 35 jaar hier. Die raad gee nie om vir ons nie. “Jy kan maar kla. Hulle doen niks aan die saak nie. Ons plekke lyk soos varkhokke. “Die deure vrot af en van binne is dit net sement. “Jy moet maar self jou plek probeer onderhou sodat dit mooi kan lyk.” Volgens Witbooi het haar oorlede ma in 2016 die huis beset nadat sy jare lank op die waglys was en nie ’n huis kon kry nie. Die raadslid het toe haar ma belowe sodra ’n huis beskikbaar is, sal hulle vir haar ma ’n huis gee. Witbooi vertel: “My ma het vir die raadslid laat weet van die huis wat oop staan. “Sy het ons toe na iemand anders verwys. “Ons is gesê hulle het die huis vir iemand anders gegee. Drie mense van ander plekke het ook na die huis kom kyk, maar nie belanggestel nie. “My ma het toe besluit om in te trek.” Volgens Witbooi het haar prokureur ná haar ma se sterfte vir haar gesê daar is niks wat hy aan die saak kan doen nie. Felecia Smith, voorsitter van die flêtse-komitee, sê hul gemeenskap moet gereeld vir huise baklei. Sy sê: “Dis ’n ou ding dat buitemense hier by ons vir huise moet kyk. “Ons soek self huise. As ons hulle vra om vir ons huise te bou, sê die raad daar is nie grond beskikbaar in Bellville-Suid nie. “Ons het nou wel nie plakkerskampe hier nie, maar as jy agter in die mense se jaart kyk, dan lyk dit nés ’n plakkerskamp.” Die Stad het nie op Son se navrae gereageer nie.