MET Rano Kayser, burgemeesterskomiteelid vir paaie en vervoer, wat ’n casualty is van die DA se ooreenkoms met die Patriotic Alliance, is nog ’n skommeling van die burgemeesterskomitee te wagte ná vandag se spesiale raadsvergadering. As deel van die ooreenkoms is hierdie posisie ná lang onderhandelings saam met dié van onderburgemeester aan die PA-raadslid, Marlon Daniels, gebied. Kayser was in Oktober 2016 ook ’n casualty van ’n raadsvergadering toe die ANC-raadslid Andile Lungisa hom na bewering met ’n glasbeker oor die kop geslaan het. Kayser het vandeesweek die lang verwagte geïntegreerde padvervoerdiens (IPTS) bekend gestel. Gerugte van ’n hernude skommeling loop sterk. Dít kom sowat drie maande nadat Masixole Zinto, ’n DA-raadslid, Annette Love­more as die burgemeesterskomiteelid vir infrastruktuur, ingenieurswese en energie vervang het. Lovemore het na die posisie van burgemeesterskomiteelid vir korporatiewe dienste verskuif nadat Dean­ Biddulph bedank het. Lance Grootboom, die voormalige voorsitter van die komitee vir munisipale openbare rekeninge (MPAC), is die nuwe burgemeesterskomiteelid vir openbare gesondheid. Dié pos was vakant nadat Mongameli Bobani, die voormalige onderburgemeester, uit die posisie geskop is. Athol Trollip het daarna in die pos waargeneem totdat Daniels as die burgemeesterskomiteelid vir openbare gesondheid aangestel is. Ná net drie weke in die pos het Daniels bedank en Trollip het weer waargeneem. Die metroraad het vroeër vanjaar Yoliswa Yako van die EFF as die voorsitter van die MPAC verkies. As vandag se mosie goedgekeur word om die besluit te herroep om weg te doen met die onderburgemeesterspos en ’n nuwe onderburgemeester aan te stel, gaan Da­niels aangestel word in die pos wat vakant was nadat Bobani verwyder is. Daniels was die voorsteller van die mosie om Bobani te verwyder en het hom in November daarvoor verskoning gevra.