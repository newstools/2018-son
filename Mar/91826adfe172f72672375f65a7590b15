DIE omstrede Mitchells Plainse gemeenskapsaktivis Sulyman Stellenboom het sy watermeter toegebou, wat beteken meterlesers kan nie daarby uitkom nie. Nou vra Stellenboom: “Hoe kan die council my ’n water­rekening stuur as hulle nie my meter lees nie? Die rekening is derduisende rande! “Ek wil dit nie betaal nie. Ek kan dit nie bekostig nie. “God gee die water verniet, maar die council wil geld maak daaruit. Hulle moet almal se agterstallige water- rekeninge skrap. Ek het self my waterrekening geskrap. “Water is nie ’n voorreg nie, dis ’n noodsaaklikheid.” Stellenboom sê sy plekkie is klein, daarom het hy van die council se grond op die sypaadjie toegebou sodat hy sy voertuig veilig kan parkeer. “My buurvrou het my toestemming gegee om ook van haar grond te gebruik. Toe word ek sommer aangekla van grond steel.” Sheval Arendse, die plaas­like DA-raadslid, het Stellenboom se hoë waterrekening onder Son se aandag gebring. Arendse sê: “Die man wil net nie sy rekening betaal nie. Die hofsaak teen hom gaan nog voort.” Xanthea Limberg, die Stad se mayco-lid vir informele nedersettings, water-en-afvaldienste en energie het bevestig die verbruik is geskat en die rekening is agterstallig. “Afdeling 28(5)(b) van die munisipale verordening oor water bepaal dat inwoners die meterlesers toegang móét gee om hul werk te kan doen.