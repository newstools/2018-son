JOSEPH Parker kan Anthony Joshua en die wêreld Saterdagaand skok. Só sê Kevin Barry, Parker se afrigter. Parker en Joshua pak mekaar in die swaargewigafdeling in ’n geveg waaroor die wêreld asem ophou. Barry het aan The Telegraph gesê hy verwag die “volmaakte vertoning” van sy bokser. Hy sê hy is oortuig daarvan dat Parker die wêreld sal skok en Joshua uitslaan. Barry glo ook Joshua se styl gaan Parker pas. “Ons weet almal Joshua is op sy beste wanneer boksers na hom toe kom. “Ons weet ook hy sal nie ’n sentimeter agteruit boks nie. “Dit gaan ons beslis pas,” het Barry gesê. ’n Ander faktor wat Barry optimisties maak, is Parker se slaankrag. “Ek weet Parker se krag word onderskat. “Hy slaan nou nog harder as voorheen en dit gaan ’n helse toets vir Joshua wees,” sê hy. Parker het reeds gesê hy gaan Joshua planke toe stuur “omdat hy ’n glaskakebeen het”. Joshua het op die stelling teruggekap en gesê Parker het nie die krag om hom uit te slaan nie.