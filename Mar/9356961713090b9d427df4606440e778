DIE vissersdorpie Gansbaai blyk gangsters se gans te wees wat goue perly-eiers lê. Son op Sondag het dié dorpie besoek nadat nege inspekteurs van mariene- en kusbestuur saam met agt vermeende gangsters in die Hermanus-landdroshof tereggestaan het op 40 klagte van korrupsie, diefstal en die vervoer en besit van perlemoen. Die beamptes, Zihle Diko (38), Winston Mervin Busch (36), Craven Siyabulela Mxaku (42), Linda Nkeleni (42), John Karelse (48), Allistair Maans (42), Nomvuyo Concellia Motloung (43) Adam Baadjies (36) en Rudolph Louw (35), het na bewering gekonfiskeerde perlemoen aan ’n sindikaat terugverkoop. Die staatsaanklaer, Nico Breyl, het Woensdag by die verdagtes se eerste verskyning ook aangevoer die inspekteurs het die sindikaat gehelp om hul buit te vervoer. Die vermeende lede van die sindikaat is Richard George Malan (49), Dennis John Swartz (37), Donovan Williams (33), Eugene Herandien (44), Courtley May (41), Solomon Sauls (45), Frederick Myburgh (46) en Preston Julies (48). Intussen is Ronnie Morné Wildschutt (36) en Daphne Cecilia Malan (33) Maandag tydens dieselfde operasie gearresteer, maar op ’n onverwante klag vir die besit van ’n onwettige vuurwapen. Die inspekteurs en beweerde sindikaat was volgens die staat tussen 12 September 2016 en 20 November 2016 met hul onwettige bedrywighede besig. Hulle verskyn weer Woensdag in die hof wanneer hul moontlike aansoek om borgtog onder die vergrootglas sal wees. Om met Gansbaai se mense oor onwettige perlemoensmokkelary te praat, is nie ’n maklike taak nie. Dit is asof ’n wolkbank voor inwoners se gesigte inskuif en dan vermy hulle vrae. “Ons het maar net van die voorval gehoor. Ons weet eintlik niks,” het Son op Sondag by meer as een inwoner van Blompark gehoor. Maar by die plaaslike hawe, waar die kantore van mariene- en kusbestuur ook geleë is, het ’n inwoner die beans ge-spill, maar uit vrees vir vergelding anoniem gebly. “Hier by ons rule die 28’s die onwettige smokkelary,” het die inwoner uitgepak. “Baie mense is al geskiet oor hierdie winsgewende besigheid. “Maar dit was vir ons ’n skok om te hoor dat die beamptes betrokke is, want hulle het dan nie eens uitspattig gelewe nie. “Twee van die inspekteurs het eers onlangs karre gekoop, terwyl die ander (inspekteurs) nie eens karre het nie.” Die inwoner sê hoewel mense verstaan dat stropery onwettig is, is dit vir baie van hulle die enigste manier om kos op die tafel te sit. “Kyk byvoorbeeld in Blompark. Kyk hoe leef mense in armoede. “En as hulle in ’n taxi deur ry Hermanus toe, moet hulle vaskyk in die groot, larney huise van die wittes langs die see. “Al manier hoe ons mense in die lewe vorentoe kan gaan, is om uit die see te steel.” Die voorsitter van Gansbaai se gemeenskapspolisiëringsforum, Lucille Mangiagalli, is genader oor hoe die gemeenskap die euwel van stropery en die gangster-konneksie die hoof bied. Mangiagalli het egter teen druktyd nie op ’n versoek om kommentaar gereageer nie. So ook nie Dan Plato, die Wes-Kaapse LUR vir gemeenskapsveiligheid, oor wat sy departement doen om die veiligheid van inwoners daar te verseker nie.