’N TAXIDRYWER van Oos-Londen is gearresteer vir oorlading nadat hy 41 leerders aangery het in sy voertuig. Quinton Chetty, verkeershoof van die Buffalostad- munisipaliteit, sê die drywer was gisteroggend besig om die kinders, wat tussen die ouderdomme van 5 en 17 is, na verskeie skole in die Vincent-gebied te vervoer. Chetty sê die man is onmiddellik in hegtenis geneem. Die skoolkinders is daarna met die verkeersdepartement se minibussie na hul onderskeie skole geneem. Hy waarsku dat oorlading ’n ernstige oortreding is wat tot baie ernstige padongelukke kan lei. Hy sê die Buffalostad-munisipaliteit sal ’n no-nonsense approach volg wanneer dit by oorlading kom. Die taxidrywer word vandag in die plaaslike landdroshof verwag.