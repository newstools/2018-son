DAAR is vandeesweek op die 90ste verjaardagdiens van die Volkskerk van Afrika in Oudtshoorn hulde gebring aan die stigters en alle oudleraars van die gemeente. ’n Kers is aangesteek en ’n spesiale gedenkplaat onthul ter erkenning van die predikante wat die gemeente opgelewer het. Die ses is ds. Pieter du Plessis, Simon Adams, Samuel du Plessis, Impi Booysen, Danni Arries en Esau Willemse. Sophy Booysen, die moeder van ds. Booysen, het die gedenkplaat geskenk. Die 90-jarige Cornelia “Ousie” Grootboom het die kers vir afgestorwe lidmate, baanbrekers en predikante aangesteek. Die Volkskerk van Afrika is in 1922 deur wyle eerw. JJH Forbes in Kaapstad gestig. Die Oudtshoorn-kerk is in Maart 1928 opgerig en eerw. Daniel Janari, die eerste predikant, was tot 1958 daar. Dr. DJ Katts, die feesprediker en voormalige moderator van die Volkskerk van Afrika, het met Romeine 3:24 klem gelê op die woord “genade” en die onverdiende guns van God. “Die gemeente het vir 90 jaar genade van God ontvang en my vraag aan almal is: Verkondig u genade?” Volgens hom is die wêreld van vandag nie genade-vriendelik nie. “Ons het te lief geword vir die wet, terwyl dit ons nie van ons sondeskuld vrymaak nie. “God behandel almal eenders, maar nie ons, veral in die kerk, nie. “Kerkmense skryf nie ander se slegte dinge af nie en my toga maak nie van my ’n beter mens as my medemense nie. “Die woord ‘genade’ behoort ons almal se wagwoord, werkwoord en beskrywingswoord te wees. “Kom ons bou Suid-Afrika met die woord genade,” het hy afgesluit. Volgens Jonathan Wicomb van die feeskomitee sal die 90ste verjaardagvieringe voortgesit word met ’n sangaand in Julie, ’n spogdinee in Augustus en ’n debutantebal in Oktober.