GEORGE. – Het iemand iets teen die mayor? Dis die vraag wat hier gevra word. Dit volg nadat die mayor, Melvin Naik, ook ’n slagoffer van misdaad geword het. Sy privaat voertuie is by sy huis in Blanco beskadig. Naik het dit by navraag bevestig. Volgens Naik het dit Vrydag waarskynlik in die vroeë oggendure gebeur. Sy twee voertuie het buite sy huis gestaan. “Dit was my bakkie en my kar. Twee wiele van my kar en twee wiele van my bakkie is stukkend gesteek, ” het hy gesê. Leidraad Die skade beloop net meer as R4 000. Hy het ’n klag by die polisie ingedien. “Die polisie het blykbaar ’n leidraad gekry. Die saak is nou in die polisie se hande. Ek dink dit is kwaadwillige optrede. “Ek glo nie politiek is daarby betrokke nie. Mense weet waar ek bly. “Natuurlik is ek bekommerd daaroor. Ons verskerp die veiligheidsmaatreëls. “My persoonlike mening is dat dit nie met politiek verband hou nie.” Hy het egter bygevoeg: “In dié stadium kan jy mos enige iets verwag.” Vandalisme Kapt. Malcolm Pojie, ’n polisiewoordvoerder, het gesê ’n saak van opsetlike saakbeskadiging word ondersoek. Hy het bevestig dat die bande van die voertuie stukkend gesteek is. “Die motief is in dié stadium onbekend. Dit is nie bekend of dit vandalisme of ’n politieke motief is nie. “Daar moet in gedagte gehou word Naik is ’n hoëprofielpersoon in George.”