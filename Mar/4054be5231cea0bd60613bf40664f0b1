SARON. – ’n Tiener wat sedert agtjarige ouderdom in pleegsorg is, wil graag in aanraking kom met haar biologiese ouers­. Chriszelda de Bruin, wat oor twee maande 18 jaar oud word, soek veral na haar ma. Haar pleegma, Judith Erasmus (55), wat ook ’n negejarige dogter in haar sorg het, voel dis haar plig om Chriszelda te help met haar soektog. “Ek voel dis onregverdig teenoor kinders wat in pleegsorg is om hulle weg te hou van ouers wat gerehabiliteer is. “Ek het al met die welsyn hieroor gepraat, maar hulle maak net beloftes en niks kom daarvan nie. “Dit het nou al ’n gewoonte geword dat die welsyn kinders by pleegouers dump en dan van hulle vergeet. Daar word nie opvolgwerk gedoen om te kyk of die ouers later geskik is om na hul kinders om te sien nie. “Ons weet ook nie wat in dié kinders se gemoed aangaan nie. “Ons het twee jaar gelede Chriszelda se ma in Gouda gaan soek toe sy aangeneem is in die kerk, en toe weer aan die einde van laas jaar, maar sonder sukses. “Ons het nie juis besonderhede van haar pa nie, maar ons weet dat haar ma haar by haar vorige pleegouers gaan besoek het, maar dat sy nie daar welkom was nie. “Die mense het ook die geskenke wat sy vir die kind gebring het, weggesmyt. “Dit vertel vir my dat die ma graag haar kind in haar lewe wil hê. Dalk het sy al haar lewe verander,” sê Erasmus. Chriszelda is tans in matriek en sê sy wil ook graag met haar ouers herenig. Sy vertel: “Ek wil graag weer my ma sien, want ek mis haar. Ek weet nie wat die toekoms vir my inhou nie.” Enigieen wat kan help om Chriszelda in kontak te bring met haar ma, Elsie de Bruin, wat voorheen in Gouda woonagtig was, kan Erasmus bel by 076 187 1151. Chriszelda het ook ’n suster, Wendy Elvene de Bruin (30), met wie sy ook geen kontak het nie.