ATLANTIS. – Twee neefs wat daarvan verdink word dat hulle drie leerders Dinsdagoggend gelem het, is missing in action. Sedert die voorval was die gr. 12- en gr. 8-leerder glo nog nie weer by Atlantis Sekondêr nie. ’n Ingeligte sê een van die verdagtes is in ’n vorige voorval gewond toe jongens ná skool op leerders losgebrand het. Gerugte doen die rondte dat Dinsdag se messtekery ’n wraakaanval was. Gemoedsrus Volgens die hoof, Charles Marthinusen, is die atmos­feer by die skool ontspanne en is leerders weer gefokus. “Die safe school-projek is gefinaliseer, sekuriteitsbeamptes sal dadelik aangestel en 34 kameras sal aangebring word,” sê hy. Marthinusen voel dit sal leerders en ouers gemoedsrus gee. Hy het bevestig die opvoeders doen alles in hul vermoë om die moreel by die skool te lig. Hy het beklemtoon die voorval word nie ligtelik opgeneem nie en hy voel bemoedig omdat die polisie se teenwoordigheid soggens en smiddae mense klaar veiliger laat voel.