DIE Lions is skielik onder enorme druk voor Saterdag se wedstryd teen die Jaguares in Argentinië. Ná ’n skoknederlaag teen die Blues en ’n uiters onbevredigende oorwinning Saterdag teen die Sunwolves op Ellispark, lyk ’n oorwinning in Argentinië skielik nie meer ’n gegewe nie. Die Lions het juis die afgelope twee jaar slae in Argentinië gekry en dit kan die Lions ook sielkundig strem. Die Jaguares het verlede jaar op hul tuisveld met 36-24 gewen en in 2016 was hulle ook met 34-22 aan die wenkant. Swys de Bruin se troepe kan allermins ’n derde nederlaag agtereenvolgens in Argentinië bekostig en daarom wag harde werk vandeesweek op die Lions. Dit is duidelik dat die afwesigheid van die invloedryke kaptein en agtsteman, Warren Whiteley, ’n massiewe invloed op die span het, maar met hom langs die kantlyn sal daar vinnig aangepas moet word. Daar sal dus ’n behoor­like dinkskrum gehou moet word om vas te stel waarom die Lions hul byt verloor het. Dit lyk egter na ’n gegewe dat De Bruin Saterdag sy twee voorkeur-stutte, Jacques van Rooyen en Ruan­ Dreyer, teen die Jaguares sal terug hê. Hulle het die naweek ’n blaaskans teen die Sun­wolves gekry en hul teenwoordigheid is ook gemis.