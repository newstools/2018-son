DINA Wagenaar (75) van die plaas St. Helena naby Calitzdorp sê sy is haar eie vlees en bloed se slaansak. Ouma Dina vertel sy word so erg aangerand dat sy al ’n vrees begin ontwikkel het vir naweke, wanneer haar seun, Nollie, dik gesuip by die huis aankom. Ouma Dina vertel: “Ek moet sorg dat hy skoon en vol geëet is. Hy werk nou wel, maar naweke slaan hy my so dat ek moet vlug. “Hierdie ou liggaam het nie ’n heel plek waar hy my nog nie aangerand het nie. Dan sluit hy my nog saans uit. As mense hulle nie oor my ontferm nie, moet ek buite slaap. “Dan slaap hy warm in my kooi onder my kooigoed. Is dit dan reg? Ek het hom grootgemaak en sy doeke omgeruil.” Volgens ouma Dina maak hy Sondagaande asof niks gebeur het nie. “Dan is hy die onskuld self. Ek het al die bure gevra om die polisie te bel. Ander kere moes ek self polisiestasie toe stap. Dis 10 km ver om te gaan kla.” Kaki Willemse, ’n lid van die plaaslike buurtwag, sê ouma Dina is sy antie. “Ek was al saam met die polisie hier om Nollie te kom waarsku. Ek gaan sorg dat sy ’n interdik teen hom kry. Anders gaan hy haar nog doodslaan.” Nollie het gesê: “Ek voel skaam. Dis nie ek wat so aangaan nie – dis die drank.”