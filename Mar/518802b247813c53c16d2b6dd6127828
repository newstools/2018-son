OUDTSHOORN. – Borgtog van R5 000 is Dinsdag hier in die landdroshof toegestaan aan ’n plaasboer van Volmoed wat glo ’n man omgery en daarna op mense geskiet het. Van Premchand, die staatsaanklaer, het nie die borgtog vir Gert Beneke (65) teengestaan nie – op voorwaarde dat streng voorwaardes gestel word. Landdros Theolis November het die borgtog toegestaan op voorwaarde dat Beneke ál sy vuurwapens by AO Valentyn, die ondersoekbeampte, inhandig. Beneke is ook beveel om nie direk of indirek met die vyf staatsgetuies kontak te maak nie. Daar is ook aan hom gesê om nie by verdere misdaad betrokke te raak nie en alle hofverskynings by te woon. Beneke word van poging tot moord aangekla. Hy is ook gewaarsku dat, as hy enige van die voorwaardes verontagsaam, sy borggeld aan die staat verbeurd verklaar kan word en hy in aanhouding sal bly totdat die saak afgehandel is. Die voorvalle het glo op Saterdag 10 Maart gebeur toe Beneke na bewering vir Pieter de Bruin omgery en daarna geskiet het op sy vrou, Hester, en ander mense wat oor sy plaas ge­stap het. Inwoners van Volmoed wat die hofverrigtinge bygewoon het, het hul ontsteltenis oor die vinnige toestaan van borgtog uitgespreek. Volgens Leon Campher wat die mense bystaan, is die regstelsel ’n grap. Volgens Campher moet ander­ verdagtes met minder ernstige klagtes teen hulle minstens sewe dae lank wag voordat hulle om borgtog aansoek kan doen. “Wat vandag hier gebeur het, is spesiale behandeling en ons gaan die saak nie daar los nie,” het Campher buite die hof gesê. Gideon Badenhorst van die prokureursfirma James King en Badenhorst verskyn namens Beneke.