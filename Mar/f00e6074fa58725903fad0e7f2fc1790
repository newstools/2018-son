NUWE kampioene is dié naweek in die Grahamstad-krieketraad (GKR) se eerste en tweede liga gekroon. Southwell het die Eerste Liga gewen en Station Hill die Tweede Liga. Southwell het Cuylerville Saterdag met agt paaltjies geklop en sy tweede beker van die seisoen gewen. Cuylerville was onder druk nadat hy vir 151 lopies uitgeboul is. Die veterane Andrew Bowker (3/32) en Jeff Tarr (3/22) was die groot uitblinkers vir Southwell met die bal. Droomseisoen Southwell het die wenteiken in die 33ste boulbeurt bereik met die kaptein, James Stirk (56*), en Kevin Bennet (52*) aan die spits. Southwell het ook reeds die GKR se Bathurst-liga in ’n droomseisoen gewen. In die Tweede Liga-stryd moes Station Hill vir Shrews in Port Alfred klop om eerste te eindig. Station Hill het met drie paaltjies gewen. Shrews het net 106 lopies aangeteken met Nathan Hilpert wat 4/39 geneem het. Station Hill het 107/7 in die 22ste boulbeurt bereik.