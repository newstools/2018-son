ALTESAAM 21 metropolisie­lede spog nou met rooi badges, en dís ’n groot prestasie, want dit beteken hulle is opgelei om groot skares te beheer. Ál die lede wat vier weke lank strawwe opleiding in Thabazimbi gebied is, het geslaag. Selfs die provinsiale polisiekommissaris, genl.maj. Liziwe Ntshinga, was daar om hulle geluk te wens. Die metropolisiehoof, Yolanda Faro, sê hulle is baie trots op dié lede. Faro sê: “Hulle is die eerste 21 lede van die metropolisie wat dié opleiding gebied is, en dis alles danksy die noue samewerking tussen ons en die provinsiale kommissaris. “Wel gedaan aan almal.” Hantering Die opleiding, wat deur die SA Polisiediens (SAPD) gebied is, het 27 dae geduur. Die lede is die eerste twee weke van 05:00 tot 19:00 die teoretiese aspekte van hul pligte geleer. Dit sluit in die hantering van skares wat betoog, staak of massabyeenkomste bywoon. Hulle is die afgelope twee weke intensiewe praktiese opleiding gebied. Die lede is 02:00 wakker gemaak en 8 km van die kamp afgelaai. Hulle moes dan in formasie terugstap, hindernisse verwyder en “betogers” hanteer. Hulle het geleer oor die toerusting waarmee hulle uitgereik sal word en om formasies te vorm teen skares.