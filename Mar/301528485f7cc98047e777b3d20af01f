BLACKPOOL is reg vir die nuwe plaaslike sokkerseisoen. Die klub het Saterdag ’n eendagtoernooi vir sy se­niors en o. 14’s gehou. Die seniors het die toernooi gewen nadat hulle Unit­ed Brothers met strafdoele geklop het. Hulle het toerusting ter waarde van R3 500 gewen. Die o. 14-span het in sy eindstryd met 1-2 teen Simayibone vasgeval. Hulle het medaljes en geskenkpakkies ontvang. Die Blackpool-woordvoerder, Joseph Williams, het gesê hulle is bly die toernooi het goed verloop. “Ons wil graag die gasheer bedank vir die geleentheid en hoop om ons titel in die volgende toernooi suksesvol te verdedig. “Krediet vir die prestasie moet gaan aan ons spelers en ampsdraers. Hulle het ware toewyding getoon.” Hy het verder gesê die toernooi is goed vir hul voorbereiding vir die North­ern Areas Soccer Association (Nafa) se ligas wat dié naweek afskop. “Dit was net wat ons nodig­ gehad het voor die afskop van die nuwe Nafa-seisoen. “Ons weet nou ons is gereed en kan nie wag om te wys waartoe ons dié seisoen in staat is nie.”