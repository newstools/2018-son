DIE toutrekkery tussen die departement van onderwys en die Hoërskool Uitzig gaan steeds voort. Die hofsaak in die Kaapse hooggeregshof oor of die skool moet toemaak of nie, sal weer vandag voortgaan. Die departement van onderwys probeer die afgelope twee jaar om die skool se deure te sluit. Die skool het die laaste jare erg onder vandalisme deurgeloop en toe het die departement bevind dit is onveilig vir die leerders om daar skool te gaan. Van die ouers weier egter om hul kinders na die ander skole in die omgewing te stuur oor die bendegeweld in die gebied. Volgens Roseline Smith, die voorsitter van die skool se beheerliggaam, het die skool sedert verlede jaar vier nuwe klaskamers waar die leerders klas kry. Smith sê: “Die departement probeer die indruk wek dat die leerders nie les kry nie. “Die departement het ook onnies van die skool weggeneem. Ons moes ons eie onnies aanstel om die leerders te onderrig.” Die skool het verlede jaar ’n matriekslaagsyfer van 20% gehad en net 15 matriekleerders gehad. Die Hoërskool Uitzig is een van vyf skole wat die departement wil sluit. Die ander vier skole is op die platteland.