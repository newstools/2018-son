DIE program van die 24ste Klein Karoo Nasionale Kunstefees (KKNK) bied ’n groot verskeidenheid vermaak ook aan nie-Afrikaanse feesgangers. Die fees is van Donderdag 29 Maart tot Woensdag 4 April in Oudtshoorn. “Ons glo die kunste oorkruis grense en bring mense bymekaar, veral in Suid-Afrika. Musiek en teater is tale wat meer sê as wat woorde kan.” Só sê Hugo Theart, waarne- mende uitvoerende hoof van Kunste Onbeperk, die verteenwoordigende maatskappy van die KKNK. “Die KKNK fokus ook op programme wat verskeie tale en nie-verbale werke vir almal toeganklik maak,” sê Theart. ’n Voorbeeld hiervan is Gif/Poison/Ityhefu. Hier vertel Mbulelo Grootboom, Tinarie van Wyk-Loots en Mahlodi Kenny Rakotsoane die storie van ’n man en vrou wat hul kind verloor het, dan hulself en uiteindelik mekaar. Die Ovation-toekenningwenner by die Nasionale Kunstefees, State Fracture, is ’n satiriese, multi-skets-opvolg van Pay Back the Curry en sal toeskouers laat skaterlag. Daniel Mpilo Richards se bekroonde optrede sal jou platslaan.