DIE Wes-Kaapse streekbestuurder van Metrorail, Richard Walker, is terug oppie job. Mthuthuzeli Swartz, sy manager en die waarnemende hoof van Prasa Rail, het alle navrae na die Passenger Rail Agency of South Africa (Prasa) verwys. Riana Scott, woordvoerder van Metrorail in die provinsie, kon net bevestig dat Walker wel Vrydag weer op sy pos was en sy pligte hervat het. Prasa het teen druktyd nog nie gereageer op die navraag of dit beteken die interne verhoor teen Walker is nou gekanselleer of nie. Son het verlede Maandag eksklusief berig Walker is geskors hangende ’n interne ondersoek. Dit volg nadat hy die vorige week op spesiale verlof geplaas is, glo weens 67 klagte van wan­bestuur. Hy verwerp dié bewerings. In ’n verklaring het die United National Transport Union (Untu) sy skok oor die verwikkelings uitgespreek en hy soek nou antwoorde. Die unie het die voorsitter van Prasa se direksie, adv. Tintswalo Makhubele, en Prasa se hoof­bestuurder, Cromet Molepo, tot vanmiddag vieruur gegee om te reageer. “Gegewe die uiters erns­tige bewerings is dit vir Untu verbysterend dat Walker se skorsing opgehef is,” het Steve­ Harris, hoofsekretaris van Untu, gesê. “Untu het in Maart verlede jaar ’n hofsaak teen Prasa en die minister van vervoer gemaak. Daar verwys ons na Walker se ontoereikende bestuursvermoë om werk­nemers te beskerm.” In beëdigde verklarings, waarvan Son afskrifte het, sê Untu die hof is sy enigste hoop. Untu en Walker, namens Prasa, verwys in hul verklarings na planne vir ’n veiliger spoorwegdiens. In Walker se verklaring sê hy byna R50 miljoen sal oor drie jaar bestee word aan ’n 3 m hoë betonmuur by sekere stasies op die sentrale lyn. Hy sê ook Prasa is ernstig oor werkers se veiligheid en dat 56 gewapende wagte verlede Junie by hot spots op die sentrale lyn ontplooi is. “Van die treinpersoneel weier egter om saam met ’n ge­wapende wag op die spoor te gaan omdat hulle bang is misdadigers kan die wag se wapen steel en dan word die personeellid ’n teiken,” sê Walker in sy verklaring. Hy sê verder in sy verklaring Prasa het die polisie se hulp dringend nodig. “Prasa het nie die hulpbronne of personeel om as polisiemag op te tree nie. Prasa se fokus is om pendelaars te vervoer. Daarom is dit net regverdig dat Prasa op die polisiediens staatmaak om veiligheid en sekuriteit te bied,” lui die ver­klaring. Untu hou vol die planne is nooit ingestel nie. Verlede week het Untu gesê hy betwyfel Walker se vermoë om die treindiens doeltreffend te bestuur. “Ons glo die voorval waar intreinwaens verlede jaar by Kaapstad-stasie aan die brand gesteek is, kon verhoed geword het as Walker toegesien het dat vertragings betyds aan pendelaars gekommunikeer en die polisie ontbied is,” sê Harris. Leonard Ramatlakane van die ANC het by Prasa se verskyning voor die portefeuljekomitee oor vervoer gesê hy het inligting dat Untu demand het dat Prasa Walker as streekbestuurder skors. “Daar is ook bewerings dat bestuurders in cahoots is met Untu.” Untu sê dit is onwaar. “Ons was nie in die vergadering waar die aantygings gemaak is nie. Ons daag wel die LP’s uit om hul bewerings te bewys,” sê Harris. Swartz het in reaksie gesê: “Sedert Walker oorgeneem het, het dinge uitmekaar geval. Wanneer die waarheid uitkom, sal almal die dots kan connect.” Sindisiwe Chikunga, adjunk­minister van vervoer, sê dit is hartseer om dié dinge te hoor en geen antwoorde word gegee nie. Nontando Nolu­tshungu van die EFF het gesê: “Pendelaars wil net weet hoe jy hulle werk en huis toe vat en wat jy doen wanneer die treine nie kan loop nie.” Dr. Blade Nzimande, nou minister van vervoer, het verlede week gesê een van sy eerste prioriteite is om Prasa skoon te maak. “Prasa luister nie. Prasa lieg net,” voel Dikeledi Maga­dzi, voorsitter van die parlementêre komitee. “Prasa moetterugkom op die regte spoor.”