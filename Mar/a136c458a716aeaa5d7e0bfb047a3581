DIE bediening in die NG Sendingkerk gedurende die apartheidsjare was allesbehalwe maanskyn en rose. Só sê ds. Jurie van Rooy, oud-predikant van die Bridgton Verenigende Gereformeerde Kerk, voorheen die NG Sendingkerk Oudtshoorn. Van Rooy het onlangs ’n boek met die titel Voor ons Vergeet – sodat ons kinders ook kan weet – in die kerk bekend gestel wat hy saam met twee ander oud-NG Sendingkerk-leraars, dss. GD Cloete en Abe Boer, saamgestel het. Die boek bevat die ervarings van 17 afgetrede predikante tydens hul bediening in die NG Sending- en Verenigende Gereformeerde Kerk. Die raamwerk is die ou politieke bedeling wat rassediskriminasie toegelaat en as’t ware goedgekeur het. Die meeste van die gebeurtenisse het binne plattelandse gemeentes voorgekom, maar selfs in stadsgemeentes was daar soortgelyke optredes, veral met betrekking tot huishulpe. Van Rooy vertel: “Die Sendingkerk het destyds vanweë sy uitsprake rondom die apartheidsbeleid fel in die kollig van die staat beland. “Dit het meegebring dat die aktiwiteite van Sendingkerkleraars fyn dopgehou is. “Ons is doodeenvoudig deur die meeste plaasboere verbied om by ons mense uit te kom.” Een van die staaltjies in die boek vertel van ’n plaasboer wat ’n predikant met ’n geweer voorgekeer en hom meegedeel het dat hy sy eie mense in die hemel kan kry. Van Rooy het in Carnavon as proponent begin en was daarna predikant in Grens (Oos-Londen), Middelburg­ (Kaap), Willowmore, Marydale en toe in Oudtshoorn tot einde 1993. Hy was sedert Februarie 1994 verbonde aan die Toevlug-rehabilitasiesentrum in Worcester as direkteur van Christelike Afhanklikheids-bediening (CAB). Hy het daarna nog vir bykans tien jaar as direkteur van die Toevlug-sentrum gedien. Hy het in 2011 afgetree maar bedien steeds op kontrakbasis die CAB.