’N OUMA van Helenvale is die hel in vir die polisie wat Woensdagaand haar huis “op sy dak gedraai het”. In die huis het die polisie glo beslag gelê op dwelms en ’n verdagte in ’n saak van poging tot moord gearresteer. Ouma Cynthia Grobbelaar (64) vertel egter dit was soos ’n toneel uit ’n fliek met die nagenoeg 20 beamptes en blou ligte voor haar deur. Dié steeds geskokte ouma sê sy was Woensdag ná 22:00 al in droomland toe die bloues by haar huis in Voisenstraat opruk. Grobbelaar sê hul wilde geklop aan haar deur en hul vieslike taalgebruik het haar uit die slaap geruk. Sy het skrikkerig uit die bed opgestaan om te gaan kyk wat aangaan, maar nog voordat sy kon oopsluit, het ’n oorywerige cop haar veiligheidshek oopgebreek. “Hulle het links en regs goed begin rondgooi. My televisie, rusbanke en ander toebehore is rondgesmyt. “Toe ek hulle vra waarna hulle op soek was, het die een beampte my uitgevloek en bygevoeg hulle is op soek na skieters en guns.” Sy sê die soektog is voortgesit, al het sy hewig kapsie gemaak. Haar kleinseuns en ’n groep vriende wat ten tyde van die voorval tuis was, sê die polisie het met hulle slaags geraak. ’n Kleinkind vertel die ouens het net rustig gesit en drink en ’n okkapyp gerook toe die cops hulle begin moker. Woensdag se voorval is die derde keer dat die polisie by die huis opdaag op soek na vuurwapens. Bradley Vosloo sê wat hom die meeste ontstel, is dat die hele gedoente sy ouma elke keer siek laat as dit gebeur. Kol. Priscilla Naidu, polisiewoordvoerder, sê lede van die Mountweg-polisie was Woensdagaand in Helenvale op soek na ’n verdagte wat by ’n skietvoorval betrokke was. Volgens Naidu het die skietvoorval 20:00 in Elkstraat gebeur. Die klaer beweer hy het in die straat gestap toe die verdagte na hom begin skiet. “Die klaer in die skietvoorval het die polisie meegedeel die persoon wat hom geskiet het, is aan hom bekend.” Die polisie het werk daarvan gemaak en inligting opgevolg op soek na die verdagte en die vuurwapen. Naidu sê: “Ek kan bevestig dat die verdagte wel by huis nommer 39 in Voisenstraat in hegtenis geneem is op aanklag van poging tot moord. “Die vuurwapen is nog soek. Die polisie het ook by dieselfde huis op dwelms beslag gelê.”