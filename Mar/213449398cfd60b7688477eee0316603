MAANDE lank is hulle letterlik in die donker gelos om hul eie probleme uit te sorteer. Maar dié nuwe inwoners van Delft sê hulle het nou genoeg gehad en soek antwoorde. Imelda Stevens (38) is een van die honderde inwoners wat in November by hul RDP-huise in Delft ingetrek het. Stevens sê sy onthou nog hoe die kontrakteur vir hulle gesê het dit is belangrik dat hulle intrek voordat hul huise in die feestyd gevandaliseer gaan word. “Ons is toe belowe ons sal krag kry, maar elke keer is dit ’n ander storie. “Ek is moeg van wag vir antwoorde. Op die oomblik staan ons electrical appliances­ stil in ons huise, want daar is nie krag nie. “Die projekbestuurder het persoonlik aan my gesê dat hulle klaar met fase een is en beweeg nou na fase twee. “Nou moet ons self ’n plan maak.” Son is in besit van ’n bandopname waarin die projekbestuurder sê die probleme het niks met hom te doen nie. Henry Holland (54) sê hy wag al 27 jaar om ’n huiseienaar te wees. Maar Holland voeg vinnig by dis nie hoe hy die “eer” ge-picture het nie. “Ek sou liewer verkies om langer te wag. “Ek was so excited toe ek intrek, maar op dieselfde dag het ek plak verloor, want daar was nie krag in die huis nie. “Dis basies net ’n dak en mure. “Teen week twee het die mure begin kraak, daar is nie pype in ons huise nie, ons kinders is onveilig en die criminals vat oor.” Een van die bouers, wat verkies om anoniem te bly, bevestig wat die mense gesê het en verduidelik dat dit nie deel van die plan was om mense permanent in die huise te kry nie. Bakleiery Die ou sê: “Dit was net ’n veiligheidsmeganisme om seker te maak dat die huise nie tydens die feestyd gevandaliseer word nie. “Ek kan sê dat die huise nog nie klaar was nie.” Die man sê daar was ook ’n bakleiery tussen kontrakteurs en dis waar die probleme ontstaan het. “Dit is nie vir die mense om die probleme uit te sorteer nie.” Brett Herron, die Stad Kaapstad se maycolid vir vervoer en stedelike ontwikkeling, bevestig die behuisingsprojek is nog onder konstruksie. Herron sê: “Baie van die begunstigdes was bewus dat hulle gaan intrek al was die huise nie klaar nie. “Dit was om seker te maak dat hul plekke veilig is terwyl ’n ander kontrakteur aangestel word. “As daar klagtes is, kan hulle die site-span kontak. “Daar word van die kontrakteur vereis om na die probleme om te sien.” Herron voeg by dat Eskom eers binne die volgende twee jaar straatligte gaan installeer. “Dis wanneer die projek heeltemal klaar gaan wees.”