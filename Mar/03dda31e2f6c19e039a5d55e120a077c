MOSSELBAAI. – Die trekker het teen hul huisie­ gestamp. Amper was hulle en hul huisie moer toe. Dit is wat Hilton Levendal en sy vroutjie oorgekom en hulle groot skrik op die lyf gejaag het. ’n Soektog na brandhout op ’n plaas in Herbertsdale het hulle in die sop laat beland en hul lewe in ’n nagmerrie verander. Hilton vertel: “Ons het gaan hout soek. Toe kom die boer op ons af en sê ons mag nie daar hout optel nie omdat dit sy grond is.” Daar het toe ’n stryery ontstaan en Levendal-hulle het na hul huis gestap wat op die plaas is. Terwyl hul in hul huisie was, het hulle die gedreun van ’n aankomende trekker gehoor. Volgens Levendal was dit die boer, ene GJ Muller, wat sommer die mure op hulle wou omstamp. Dawid Kamfer, ’n raadslid vir die Mosselbaaise munisipale raad en die provinsiale leier van Icosa, het die Levendal-egpaar ontmoet. Kamfer vertel: “Die een kant van die huis het op die mense geval. Hulle was vreesbevange. “Die boer het weggery en hulle het die polisie gebel. Die polisie het toe glad nie opgedaag nie en ek het dadelik self met die polisie geskakel. “SAPS sê toe ek moet ’n e-pos stuur. Verbeel jou! ’n E-pos, en hierdie is ’n geval wat grens aan poging tot moord. “Is dit omdat dit plaaswerkers is wat ’n saak teen die boer wil maak dat die SAPS nou voete sleep? Drie dae later was daar nog geen arrestasie nie.” Maar Sondagmiddag was daar wel ’n arrestasie ná druk uit vele oorde. Kapt. Malcolm Pojie, ’n polisiewoordvoerder, sê: “Die slagoffer het aanvanklik ’n klag van gewone aanranding gemaak. “Blykbaar het die verdagte verskeie kere met die trekker teen die klaer se huis vasgery. “Die klaer het geringe beserings opgedoen. “Die verdagte is wel Sondag­ gearresteer op verskeie klagte wat insluit aanranding om ernstig te beseer, gewone aanranding en die onwettige besit van vuur­wapens.”