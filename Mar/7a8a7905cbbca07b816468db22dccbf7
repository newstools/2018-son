’N VUIL uil van Robertson het sy 12-jarige pleegdogter swanger gemaak. Nou is die skurk op die vlug vir die cops. Die laerskoolmeisie se onnie het haar boepensie onlangs opgemerk en die kind vir ’n swangerskaptoets geneem. Daar is toe bevind die kind is reeds vier maande swanger. Volgens ’n betroubare ingeligte het die kind toe aan die betrokke onnie vertel haar 43-jarige pleegpa betas en seks haar reeds ’n paar jaar. Die vuil ballie het die kind gedreig om vir niemand te vertel nie. Die informant het gesê die meisiekind het baie vreesbevange voorgekom en haar skoolwerk het ook agteruitgegaan. Sy het al ’n paar keer gedruip. Volgens Son se informant is die kind na ’n sielkundige verwys, maar daar is nooit oor die verkragting gepraat nie. Die kind het alles ’n groot geheim gehou. Toe die pleegpa verneem die cops is op sy spoor, het hy hom verlede week uit die voete gemaak. Nog ’n persoon in die woonbuurt sê hy ken die man en die nuus kom as ’n skok. “ ’n Mens sou nooit kon dink dat hy dit aan sy eie pleegkind kon doen nie. Hy is dan so ’n ordentlike ou.” Die kind kry tans berading en is deur maatskap­like werkers na ’n plek van veiligheid geneem. Son verneem die kind se pleegma was in ’n vreeslike toestand toe sy verneem wat haar man deur die jare met die meisie aangevang het. Die ma sien ook na ander kinders om wat in haar sorg geplaas is. Daar sal nou vasgestel moet word of die man ook met dié kinders gelol het. Die seksdade kom glo reeds sedert die kind ses jaar gelede in die betrokke egpaar se pleegsorg geplaas is. Kapt. FC van Wyk, polisiewoordvoerder, het die voorval bevestig en gesê Worcester se eenheid teen gesinsgeweld, kindermishandeling en seksmisdrywe ondersoek die saak, maar niemand is nog in hegtenis geneem nie.