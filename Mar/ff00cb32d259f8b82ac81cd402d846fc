IETS sinisters is aan die gang by die Drakenstein-gevangenis. Só voel ’n ma van Wellington nadat haar seun, Rijanno Darries­ (29), so erg gebrand het dat hy gesterf het. Elsie Cameron vertel haar seun se hele bolyf is vermink deur die vlamme in die Drakenstein-gevangenis. Ná agt dae in ’n koma is hy in die hospitaal dood. Elsie Cameron vertel sy het op 19 Februarie ’n oproep gekry van ’n beampte by Drakenstein wat haar ingelig het Darries het brandwonde opgedoen en is na die Tygerberg-hospitaal geneem. “Ek het onmiddellik hospitaal toe gery. “Toe ek daar kom, sien ek my seun is van sy kop tot op sy middellyf toegedraai in doeke. En hy was in ’n koma,” sê sy. Cameron sê sy was baie hartseer en geskok toe sy hom daar sien lê en het baie vrae gehad oor wat gebeur het. “Ek wou graag by hom gehoor het wat gebeur het en wie of wat hom so lelik seergemaak het,” sê die hartseer ma. Sy het hoop gehad dat hy dit sal maak, maar Dinsdag het sy weer ’n oproep gekry van ’n beampte by Drakenstein. “Dié keer was die nuus veel erger – haar seun is dood. “Die beampte het gebel en net gesê: ‘Jou seun is vanoggend dood.’ Ek het weer gevra wat gebeur het, maar weer kry ek nie antwoorde nie.” Sy sê haar seun het voor die voorval nooit aan haar genoem dat iets verkeerd is nie. “As daar enigiets verkeerd was of sy lewe in gevaar was, het hy dit nooit genoem nie. “Maar ons voel die korrektiewe beamptes steek iets weg en ons vra net dat hulle eerlik met ons is sodat ek my kind in peace kan begrawe. “Ja, my kind was in die tronk en was besig om sy vonnis uit te dien vir ’n saak van verkragting, maar hy was nog steeds my seun en het nie verdien om so te sterf nie. “Dit maak dinge net moeilik vir my. Wat as iemand dit beplan het?” vra sy. Son het Simphiwe Xako, ’n woordvoerder vir die departement van korrektiewe diens­te, genader om kommentaar, maar het teen druktyd nog geen antwoord gekry nie.