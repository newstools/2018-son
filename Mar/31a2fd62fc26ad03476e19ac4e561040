DIE familie van die jong vrou wat deur haar getroude cop boyfriend doodgeskiet is, het niks van sy vrou gewis nie. Dít het Alastair Willemse, ’n hegte vriend van Charmaine Goliath (27), gister aan Son bekend gemaak. Maar enkele ure nadat sers. Granville Brooks sy girl en haar ma, Susan, Donderdag in hul huis in Lentegeur doodgeskiet het, het sy hartseer vrou, Saman­tha Brooks, dié post op Facebook gelaai: “Net God alleen weet hoekom dit regtig tot siens is. “Ek kan nie glo jy’s weg nie. Dit voel soos ’n slegte droom waarvan ek net wil wakker word. “My hart is stukkend en ek sal jou altyd liefhê.” Goliath se familie sê by monde van Willemse in die vyf jaar dat sy en Brooks saam was, het hy óf by haar óf by sy ma gewoon. Die res van die tyd het hy by die werk deurgebring. Volgens Willemse was Brooks se vrou glad nie aan die familie bekend nie. Hy sê daar was nooit enige bewyse van ’n huweliksertifikaat nie. Willemse sê hoewel die tragedie ’n groot skok vir die familie is, glo hulle dit was in God se plan. Volgens Willemse wou Goliath die aand voor haar dood met Brooks uitmaak, maar hy kon nie deal met die verwerping nie. Dis hoekom hy haar die volgende oggend doodgeskiet het. Hy sê hy weet egter nie hoekom die ma ook doodgeskiet is nie. Willemse sê al het die familie geweet Brooks het Goliath soms fisiek mis­handel, het hulle dit nie betwyfel dat hy haar baie liefgehad het nie. Hy vertel: “Hy het baie vir haar gedoen. “Ek dink nie daar was enigiets wat aangedui het dat hy so ver sou gaan nie. “Dit kan wees dat hy geknak het oor sy die verhouding wou beëindig. “Hy was baie jaloers op haar en wou haar vir homself hê. “Wanneer sy saam met vriende uitgegaan het, het hy saamgegaan. “Ek dink dis oor sy so ’n mooi meisie was en hy ’n bietjie insecure gevoel het.” Willemse sê hoewel hulle weet daar het mishandeling plaasgevind, het Goliath nooit enige van dié voorvalle by die polisie aangemeld nie. “Sy was ’n baie stil en privaat mens.” Willemse sê dit is vir albei families ’n tragedie, maar hulle wil mekaar graag vergewe en bystaan deur hierdie tydperk van hartseer. Hy sê: “Albei families het reeds vir berading by die Lentegeur-polisiestasie gegaan. “Ons wil liewer herenig word as om wraak te wil neem.” Willems sê hulle is nog nie seker van begrafnisreëlings nie omdat die liggame nog nie aan hulle oorhandig is nie.