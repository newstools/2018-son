TWEE jong ontluikende kunstenaars is laas naweek as die wenners van die “I’m Not ’n Gangster”-kunskompetisie vir skole in die Baai aangewys. Edward Maleho (17), ’n gr. 12-leerder van die Hoërskool Sanctor, is die wenner van die hoërskole-afdeling. Edward is ook die algehele wenner. Chevandré Cunningham (17, Hoërskool Otto du Plessis) was tweede en Carriston Groves (17, Hoërskool Hill­side) was derde. Zaheed Hendricks (12), ’n gr. 7-leerder van die Primêre Skool Machiu, is die wenner van die laerskole-afdeling. Met dié kompetisie is leerders die geleentheid gebied om deur kuns uit te beeld hoe hul lewe sal wees as hulle nie bendelede word nie en as hulle wel word. So sê Antonio Leeuw­skieter (43), die bestuurder van die Cultural Arts Freedom Galery in Cleary Park. Leeuwskieter sê hulle het inskrywings ontvang van drie hoër- en drie laerskole in die Northerns. Die wenners is op ’n spog-seremonie in die galery aangewys. Leeuwskieter bestempel die hele konsep as ’n groot sukses. Hy sê sowat 90 gaste, onder wie skoolhoofde en ’n gewese gangster, Leroy Abrahams, wat ook ’n digter is, het die seremonie bygewoon. ’n Modelling show is gehou en Marcellus Wellman van Hillside het gesorg vir klassieke musiek. Edward sê aan Sonhy hou daarvan om in sy vrye tyd te skilder en het besluit om in te skryf om sy kunstalent so ’n bietjie af te show. Edward sê met sy inskrywing probeer hy sê alkohol en dwelms is die demone van die lewe wat ’n mens daarvan weerhou om jou drome­ na te streef en ideale te verwesenlik. Niks Edward meen solank ’n mens gefokus bly, sal jy jou drome verwesenlik. Hy sê jong mense raak betrokke by bendebedrywighede omdat hulle niks anders­ het om te doen nie. Hy is oortuig daarvan dat bendes nie sou bestaan het nie as diegene wat nou lede daarvan is, op iets positiefs gefokus het. Zaheed sê hy het ingeskryf omdat hy baie kreatief is. In sy kunswerk het hy ’n paar slegte dinge uitgelig, soos alkoholmisbruik by taverns­, dwelmmisbruik en skietvoorvalle. Hy het dit gekontrasteer met die toekoms wat hy homself voorstel, soos om eerder kerk toe te gaan, sy skoolwerk getrou te doen en tuinwerk. Zaheed sê hy is gekant teen gangsterism omdat die bendelede mense seermaak. Hy sê hy wil baie graag eendag ’n tydskrif-fotograaf word. Leeuwskieter sê hy beplan nou ’n uitstalling van visuele kuns vir Mei. Leeuwskieter nooi alle visuele­ kunstenaars van die Northern Areas wat 17 en ouer is om in te skryf vir die uitstalling.