TIEN amptenare van die Oos-Kaapse departement van maatskaplike ontwikkeling wat aan ’n onbeskermde staking deelgeneem en 24 buitebande van staatsvoertuie en ’n fotostaatmasjien beskadig het, is onder dié wie se tugsake nog sloer. Hulle het oor dieselfde tydperk van 19 tot 31 Mei 2017 ’n werwingsproses onderbreek en ander amptenare van hul werkplekke verwyder deur hulle te intimideer en te teister. Kobus Botha, DA-LPW, sê dié personeel kos die provinsie tot dusver sowat R1,2 miljoen, terwyl organisasies sonder winsbejag sonder geld moet sukkel. Hulle sit sedert Julie verlede jaar tuis en kry hul volle salaris. Ondersoek Op Botha se vraag in die Oos-Kaapse wetgewer het die LUR vir maatskaplike ontwikkeling, Nancy Sihlwayi, skriftelik geantwoord dat 32 tugsake teen personeel nog afgehandel moet word. Daarbenewens word drie sake ondersoek. Volgens Sihlwayi sluit die sake teen die amptenare in onreëlmatige uitgawes wat met aankope verband hou, bedrog, betrokkenheid by onwettige betogings, ongemagtigde afwesigheid en opsetlike saakbeskadiging. Sy het op die vraag oor die lengte van die skorsings geantwoord 12 amptenare is geskors. Twee van hulle se skorsing is in Julie en September beëindig, hoewel die sake nog nie gefinaliseer is nie. Botha sê: “Die LUR moet haar nou regruk en nuwe stelsels instel wat korrupsie bestry en die swak interne beheerstelsels in haar departement regstel.”