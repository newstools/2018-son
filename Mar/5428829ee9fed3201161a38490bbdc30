DIE gospelsangeres van Kraaifontein is baie opgewonde oor haar eerste live DVD-opname. Varonica Meyer vertel sy voel dus nou die regte tyd, want die klimaat is reg en die musiek is vars. “Ek het altyd op ander kunstenaars se albums en DVD’s as gaskunstenaar gesing, maar dis nou die regte tyd om my eie musiek bekend te stel.” Meyer sê elke keer as sy op die verhoog is, kry sy nog butterflies, want dit is altyd ’n nuwe ondervinding. “Hierdie vertoning vertel my reis van skooldae af en deur die musiek vertel ek my storie van hoop. “Niemand het nog die liedere gehoor nie. So, die ondersteuners gaan so geseën word en ek kan nie wag om die musiek met die gehoor te deel nie.” Die lied “Sonder U” het Varonica self geskryf en sy glo sonder die Here is alles tevergeefs. “Dis ook vir my so ’n voorreg om die lied saam met die legende past. Kevin Booysen van Dumisani op die DVD te kan sing. “As jy wag en deur die proses werk, sal dinge uiteindelik vir jou in die gospel-musiekbedryf gebeur.” Varonica het uitgewei: “Jy sal daarby uitkom, maar jy moet deur dit walk en net gehoorsaam wees vir dit wat die Here jou geroep het om te doen. “Ons het die Here elke dag so nodig – veral in die dae waar so baie sonder hoop leef.” Varonica sê haar inspirasie kom van die gospelsangers Maranda Curtis, Kunjalo, Spencer Kennedy, Jonathan Nelson en Divine Purpose. “Een ding wat ek in my wagtyd kom leer het, is om nooit op te hou dien tydens die wagtydperk nie. “Ons moet onthou dat God sy bepaalde tyd en seisoen in ons lewe het.” Meyer sê die stryd word nie aan die ratses en sterkes gegee nie, maar aan dié wat tot die einde volhard. Die toegang beloop R120. Kontak Jane Paulse by 084 900 3344 vir meer inligting.