NIE net het die Southern Kings in die Pro14-reeks hul duck gebreek nie; hulle het dit ook indrukwekkend gedoen. Die Kings het die Dragons Vrydagaand in die Nelson Mandelabaai-stadion met 45-13 geklop. Dis hul eerste oorwinning in hul Pro14-seisoen. Deon Davids, breier van die Kings, het gesê hy wil hê sy spelers moet namate hulle vorder dié gevoel onthou. “Tydens ons voorbereiding het ons al die gevoel gehad dat ons in dié wedstryd iets spesiaals kon doen. Al die spelers het uitstekend gevaar – veral ná ’n harde toer. Dit is moeilik, want almal loop geestelik deur; daarom is ek trots dat die spelers bly veg,” sê hy. Die Kings het vir die eerste keer in die kompetisie na die beste span gelyk. Hulle het ses drieë gedruk teenoor die Dragons se een. ’n Oomblik lank het dit gelyk of die Dragons die Kings net verder gaan begrawe, maar toe kom Kurt Coleman op die veld. Coleman is een van die spelers wat dié aand die wedstryd geswaai het. Hy het laat in die eerste helfte opgekom om die beseerde Martin du Toit te vervang. Coleman het gelyk na die speler wat almal verwag het toe hy vir die eerste keer by die Kings aansluit. Op die aanval en verdediging was hy goed en sy skopvoet was uitstekend. Hy het al ses drieë verdoel en ’n strafdoel oorgesit. Nog ’n speler wat uitstekend was, is die slot Bobby de Wee. Hy is nie verniet die voorloper in die reeks as dit kom by duikslae nie. Hy is met 221 eerste en Andisa Ntsila, sy ewe indrukwekkende spanmaat op flank, is met 193 tweede. Dit was ook in die wedstryd duidelik spelers soos Anthony Volmink en Ruaan Lerm het nog self­vertroue gekry. Hopelik kan die Kings dié selfvertroue gebruik om in hul oorblywende vier Pro14-wedstryde nog ’n oor­winning te behaal. Die Kings se volgende stryd, teen Benetton, vind op 24 Maart in die Nelson Mandelabaai-stadion plaas.