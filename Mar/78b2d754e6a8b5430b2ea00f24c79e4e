UPINGTON. – Hy het nie sy ou alma mater vergeet nie. Geraldo Booysen dink steeds aan sy skool, die Intermediêre Skool Frank Biggs, in Louisvale. Hy het onlangs 21 behoeftige leerders se harte verbly deur skoolskoene aan hulle te skenk. Booysen het gesien daar is ’n behoefte omdat baie leerders afhanklik is van maatskaplike toelae. Skoolskoene is baie laag op die lysie en ander onmiddellike behoeftes om te oorleef moet eerste na gekyk word. “Namens die skoolgemeenskap wil ons graag vir ­Geraldo Booysen van G Man G Entertainment bedank vir hierdie goeie gebaar,” het Wally Cloete, die skoolhoof, gesê. Cloete het bygevoeg dat dit sy hart baie bly maak om te sien dat daar nog oud-leerders is wat nie vergeet het waar hulle vandaan kom nie.