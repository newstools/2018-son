CALITZDORP. – ’n Man kla hy het sy huis verloor nadat wynmerts dit gegryp het. Jerome Lewis sê kwaad: “Willem Benjaminstraat 2768, Royal Heights, is myne­.” Die dorp se sogenaamde wyn-merts het glo die Lewis-gesin­ se huis gegryp en sedertdien is die hemel hul ceiling en die aarde hul bed. Lewis vertel: “Hier sit ’n klomp mense agter die ding. “Almal weet dis ons huis. Maar daai manne het net ons goed uit die huis kom dra. Toe sit hulle ons klere en huisraad agter die huis neer. Dis gangsters wat met vrees hier in Royal Heights regeer.” Volgens Lewis is hy dadelik polisie toe. Hy sê: “Tot by die kaptein. Maar hulle doen niks. “Hulle sê net: ‘Gaan solank, ons kom nou.’ “Dan wag ek daar, maar niemand steek uit nie?” Lewis se saamleefmaat, Christine Lemonade, en hul twee kinders moet nou swerf. “Ek het nou al TB opgedoen van in die veld slaap. “Christine is met die kinders by ’n skool vir verbetering in George. “So, as hulle terugkom, moet hulle ook swerf?” ’n Kennis van Lewis bevestig: “Daai manne van die big buyer bly in die huis. “Hulle dreig jou met pit bulls. Ek is bang om betrokke te raak. Moet my naam nie noem nie, hoor?” Lewis het intussen darem al die polisie so ver gekry om saam met hom na sy huis te gaan. Hy moan: “Maar ai, dit help niks. “Hulle steur hulle nie aan die polisie nie.” Kapt. Malcolm Pojie, ’n polisiewoordvoerder, het Lewis aangeraai om self tot by die stasiekommissaris te gaan ten einde weer sy huis te betrek.