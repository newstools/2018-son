UPINGTON. – Minderbevoorregte leerders in die Noord-Kaap is onlangs skoolskoene geskenk. Dit was met komplimente van die departement van onderwys in vennootskap met die Central Energy Fund (CEF). Die skoene is op ’n seremonie by die Laerskool Vooruitsig in Upington oorhandig. Die Noord-Kaap geniet tans voorkeur in verskeie projekte van hernubare energie in die land. Dié projekte bevat ook ’n maatskaplike komponent waarin uitgereik word na gemeenskappe. Die departement loof die CEF vir sy vrygewigheid. Die departement en CEF se tydsberekening was ook puik. Dis omdat dit nie meer lank is voordat die winter aanbreek nie, en dié kinders sal die skoene beslis nodig hê. Projekte soos dié waarin ’n maatskaplike komponent deur vennootskappe bedryf word, is noodsaaklik vir die behoeftes van minder­bevoorregtes. Die departement moedig die privaat sektor en besighede aan om met hom saam te werk tot voordeel van die kinders. Die departement onderhandel tans ook met onafhanklike elektrisiteitsverskaffers in die Noord-Kaap. Hy wil ander moontlik­hede verken om sodoende in die ander behoeftes van leerders en hul skole te voorsien. Die uit­voerende burgemeester van die ZF Mgcawu- distriksmunisipaliteit, Abraham Vosloo, het die simboliese oorhandiging van die skoolskoene namens die LUR vir onderwys, Martha Bartlett behartig.