PASTOOR Oscar Bougardt het Vrydag in die hooggeregshof maar min steun van ander predikers in die Moederstad gekry, maar sy gemeente staan bankvas agter hom. Dié omstrede pastoor, wat die gays blameer vir die droogte in die Wes-Kaap, het Vrydag in die Kaapstadse hooggeregshof verskyn nadat die Menseregtekommissie hom voor die hof gedaag het vir minagting. Dit volg nadat Bougardt, die kerkleier van Calvary H.O.P.E Ministries in Delft, reeds verlede jaar gelykheidshof toe gesleep is weens haatspraak teen gays. Die klaer was toe ook die Menseregtekommissie. Gewaarsku Luidens die hofdokumente spruit die aanklag van haat­spraak teen Bougardt uit die uitlatings teenoor gays wat hy in 2011 en 2012 gemaak het. Die hof het hom in 2014 gewaarsku om nie meer teen gays te diskrimineer in sy ­plasings op Facebook of enige ander openbare forum nie. Sou Bougardt versuim om dié hofbevel na te kom, sou hy ’n boete van tot R500 000 moes betaal of ’n maand tronkstraf uitdien. Bougardt het ondanks die hofbevel voortgegaan met sy praatjies teen gays. Vroeër vanjaar het hy ook aan Son gesê die Here straf die Kaap met droogte omdat die Moederstad die gay-hoofstad van Suid-Afrika is. Voor die hofverrigtinge Vrydag het Bougardt op Facebook geskryf: “Dit is ’n hartseerdag in die geskiedenis van Suid-Afrika dat ’n mens voor die hof gedaag word omdat jy die woord van die Here preek.” Bougardt het sonder ’n regsverteenwoordiger by die hof opgedaag. Die saak is toe uitgestel vir hom om ’n lawyer te kry. Die hof het hom toe weer beveel om niks oor homoseksuele te sê of oor hulle te preek nie. Lloyd Lotz, provinsiale bestuurder van die Menseregtekommissie, het ook bevestig dat ál die partye, insluitend Bougardt, in die hof was. Bougardt wou by navraag geen kommentaar lewer nie, maar het bevestig dat hy weer in Mei moet hof loop. Hy het egter weer goed mond uitgespoel op Facebook en na ander predikers in Kaapstad gekap omdat daar volgens hom geen eenheid tussen Christene is nie. Hy sê net drie pastore het hom by die hof kom support. “As Christene moet ons die labels dump en ’n eenheid vorm. Dié hofsaak is ’n aanval op die liggaam van Christus.” Gister het die kerkdiens soos normaal voortgegaan. Twee lede van die kerk het getuig dat hulle baie beïndruk is deur Bougardt se leierskap. Een vrou het ook getuig oor hoe Bougardt se teachings haar susterskind van ’n lesbiër-leefstyl “verlos het”. Terwyl Son in die kerk was, het Bougardt nie gepreek nie, maar heeltyd foto’s van die gemeente geneem terwyl hulle getuig het.