VAN WYKSDORP. – ’n Aangename verrassing deur ’n hoëkop voor die Paasnaweek. Dis presies wat die leerders van die Laerskool Van Wyksdorp getref het toe die Wes-Kaapse minister van gemeenskapsveiligheid, Dan Plato, hulle kom besoek het. Die meer as 100 leerders en hul ouers het omtrent die minister se besoek geniet. Plato het aan die leerders gesê: “Ek is beïndruk met die dissipline van die skool. “Die walking bus, waarmee ouers soggens hul kinders wegbring skool toe en hulle smiddae gaan haal en huis toe vergesel, word met sukses reeds in verskeie dele van die Wes-Kaap toegepas. “Dit kan ook hier in Van Wyksdorp werk. Ouers moet hul kinders help om hul kinders se drome te verwesenlik. “Ouers, asseblief, moenie jul kinders afskeep nie. Bou hulle op. Onthou daar kan ook iets goeds uit Van Wyksdorp kom, al is jy arm. Plattelandse kinders is net so goed soos die kinders in die stad.” Plato het die kinders gemaan om nie by bendebedrywighede betrokke te raak nie. “Bly weg van drank en dwelms. Dit is die begin van enige kind se einde. Die einde van jou drome. “Daar is ’n groter wêreld as Van Wyksdorp daarbuite. Gaan uit en verken dit. Maar dan moet jy eers jou skoolwerk doen en leer.” Danville Esau, die skoolhoof, glo sy leerders sal die toespraak die res van hul lewe onthou en dit met hulle saamdra.