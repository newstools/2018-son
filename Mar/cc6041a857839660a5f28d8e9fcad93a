DIE inwoners van Kalkfontein het gejuig omdat die pastoor wat nege kinders na bewering verkrag het, in aanhouding bly. Die pastoor, oorspronklik van Zimbabwe, is al sedert November agter tralies en sy borgtog-aansoek kom nie tot ’n einde nie. Hy het Vrydag weer in die Blue Downs-landdroshof verskyn op nege klagte van verkragting. Sy borgtog-aansoek, wat al twee maande duur, is weereens uitgestel oor die staatsaanklaer nie beskikbaar was nie. Toe hy gevra is of hy verstaan hoekom die borgtog-aansoek nie voortgaan nie, het hy net sy skouers opgetrek. Buite die hof het verskeie organisasies betoog om die slagoffers en hul families te ondersteun. Ondersteun Dié organisasies sluit die Kalkfontein Community Development Forum en Eersterivier Vroue­aksiegroep, asook die Economic Freedom Fighters (EFF), in. Violet Mnyimba, vise-voorsitter van die Eersterivier Vroue-aksiegroep, sê: “Wanneer dit by vrouemishandeling kom, moet ons mekaar ondersteun. “Al wat die regering moet doen, is om die tou terug te bring. Wat gaan van ons kinders word wat hierdie trauma deurmaak?” Luvuyo Ntakana van die Kalkfontein Community Development Forum sê hulle is bly die pastoor is steeds agter tralies. Ntakana sê: “Ons wil hom nie in ons gemeenskap hê nie. As ek hom in die hande kry, sal ek hom met my kaal vuiste pak.” Die saak gaan op Donderdag 15 Maart voort vir slotbetoë.