CHRISTIAAN Jonker se puik inter­nasionale debuut gee die Warriors se krieketkamp moed dat die nasionale keurders die Oos-Kapenaars voortaan meer sal raaksien. Jonker het met Indië se onlangse besoek in die laaste T20-wedstryd in Kaapstad vir die Proteas geskitter. Die enigste ander speler van die Warriors wat dié seisoen vir die Proteas gespeel het, is die kaptein, Jon-Jon Smuts. Hy was in die eerste twee T20-wedstryde betrokke en het toe die hoop uitgespreek dat meer Warriors in die nabye toekoms vir die Proteas ingespan sal word. Smuts en die ervare naatbouler Andrew Birch wys daarop dat die Warriors baie seisoene een van die beste provinsiale spanne in die korter formate van die spel is en ook die mede-houers van die One Day Cup is. Keurders Dié seisoen het die War­riors egter ook in die meerdaagse reeks gepresteer en hulle loop verrassend voor op die puntelys met nog net twee wedstryde vir al die spanne oor. Die keurders sal dus ook van die Warriors se prestasies in die langer formaat moet kennis neem wanneer verteenwoordigende spanne saamgestel word. “Nasionale erkenning beteken baie vir die Warriors. Ons almal wil tog vir Suid-Afrika speel,” het Birch verduidelik. “Jonker het gewys die War­riors moenie misgekyk word nie.” Volgens Birch is daar ’n goeie gees in die Warriors se kamp met die oog op die oorblywende twee meerdaagse wedstryde. “Ek moet ons waarnemende afrigter, Rivash Gobind, daarvoor krediet gee. Hy laat ons toe om met vryheid te speel en ons uit te leef. Die senior spelers help ook om leiding aan die jonger manne te gee.” Die Warriors speel van môre af teen die Knights op Buffalopark in Oos-Londen en sluit die seisoen in Durban teen die Dolphins af.