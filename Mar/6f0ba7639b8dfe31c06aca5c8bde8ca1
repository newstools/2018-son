AS DIE Bulls 80 minute lank kan speel soos in die eerste helfte teen die Reds en die Chiefs, gaan min spanne hulle stuit. John Mitchell se span het dié twee spanne in die eerste 40 minute van hul voete gehardloop, maar kon nie die druk volhou nie. Diegene wat voorspel het die Chiefs sou die jong Bull-span in Hamilton afslag, moes hul woorde sluk toe die Bulls met net ’n paar minute se spel oor nog stewig in die wedstryd was. Al het die Bulls ná rustyd geen punte aangeteken nie, was hulle in die 73ste minuut nog binne trefafstand met die Chiefs wat net 34-28 voor was. Die voorsprong is aangehelp deur ’n simpel duikslag deur die stut Coenraad van Vuuren op die Chiefs se heelagter, Da­mian McKenzie. Die Chiefs het ná die sirene nog ’n drie gedruk toe die Bulls desperaat van hul eie doellyn begin hardloop en die bal verloor het. Die keerpunt in die wedstryd was toe die plaasvervanger-skrumskakel, Embrose Papier, ’n skitterende drie onder die pale gedruk het, maar dis nie toegeken nie omdat Lood de Jager obstruksie gepleeg het. Vrydag wag die Crusaders in Christchurch. Die agtmalige Superrugby-kampioen voel self die druk ná twee nederlae agtereenvolgens. Die drieë wat die Bulls tot dusver in die reeks gedruk het, is van die heel mooistes en dis ’n groot kompliment vir Mitchell. Die wedstryd teen die Crusaders is die Bulls se laaste op toer. Hulle keer daarna terug om op 31 Maart op Loftus Versfeld gasheer te wees vir die Storm­ers. Van Vuuren se dissipline moet nou aandag kry.