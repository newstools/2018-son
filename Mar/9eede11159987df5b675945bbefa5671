WERKERS van die Nelson Mandelabaai-munisipaliteit wat op ’n Maandagoggend voorgee hulle is siek weens ’n babelas, Vrydae afvat vir ’n langnaweek, en siek speel op payday om inkopies te gaan doen, se doppie word een van die dae geklink. Die munisipaliteit het dié week ’n direkte waarskuwing aan hul werkers uitgestuur dat die misbruik van siekteverlof nie langer geduld sal word nie. Dit volgens ’n mediaverklaring van die Metro, wat vas glo dat die misbruik van siekteverlof onder hul werkers binnekort iets van die verlede gaan wees. Die Metro se direktoraat vir korporatiewe dienste het opgelet dat dit ’n kommewerkkenede tendens word dat mense Maandae, Vrydae en op payday te siek is vir werk. Dié patroon het die munisipaliteit genoop om die siekteverlof te ontleed met behulp van die afdeling wat vir die uitbetalings van salarisse verantwoordelik is. Uitgebuit Vuyo Zitumane, uitvoerende direkteur vir korporatiewe dienste, het op ’n komitee­vergadering gesê die siekteverlofpatroon is “kommerwekkend. Ons streef daarna om ’n goed geoliede stad te wees wat doeltreffend funksioneer, maar ons het opgelet daar is werkers wat altyd Maandae, Vrydae en op betaaldag af siek is. “Hoewel die werkers geregtig is op siekteverlof, kan die stelsel uitgebuit word.” Volgens Zitumane gaan hul ondersoek ’n duidelike prentjie skep van wat presies aan die gang is en hoe werkers siekteverlof uitbuit. Sodra die ondersoek klaar is, gaan stappe gedoen word teen diegene wat hulself hieraan skuldig gemaak het. “Werkers wat skuldig bevind word, gaan verantwoordelik gehou word vir hul aksies. “Die munisipaliteit kan nie aanhou betaal vir werkers wat onder vals voorwendsels by die huis bly nie. Ons gaan dit nie langer toelaat nie.”