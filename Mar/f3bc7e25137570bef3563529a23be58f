OOMPIE se beleggers kry nou finansiële berading in plaas van hul lang verwagte geld. Die berader is na verneem word die geldman homself – David “Oompie” Cupido. Maar Cupido se beleggers meen dis net nog een van sy vertragingstaktieke om hom uit die selle te hou. Aanvanklik sou 4th Power Investments sy beleggers deur die Toronto Dominion Bank van Kanada uitbetaal. Nou moet hulle finansiële berading ontvang. Cupido en sy bestuurspan het Dinsdag hul beleggers in Laingsburg in kennis gestel dat hulle eerste op die lys is. In die kennisgewing verklaar Cupido dat hy “verheug” is om aan te kondig hulle kan met berading begin. Die beradingsessies is toe gister by die Hoërskool Laingsburg gehou. Die kennisgewing lui: “Neem asseblief kennis dat daar twee sessies sal wees. “Die eerste sessie sal 17:00 begin en die tweede 19:00. “Ons wil julle graag bedank vir jul geduld en toewyding. “Ons sal julle op hoogte hou met die tye en plekke vir volgende week.” Joanie Visagie van die Worces­ter-aksiegroep en ook een van die beleggers het dié kennisgewing afgelag. Sy sê Cupido wil sy lyf nou sielkundige hou en hy speel net met die mense se gevoelens. Visagie vaar uit: “Hy is die een wat berading nodig het! “Hy moet net die mense betaal. Dis sommer stront wat nou gebeur. “Wat hy nou doen, is alles net om uit die selle te bly. Ek wonder wat hy weer volgende gaan probeer. Hy lieg net!” Visagie sê al wat sy en die res van die beleggers verlang, is dat geregtigheid sal geskied. “Ons wil hê hy moet gearresteer word. Dalk sal hy gouer uitbetaal. “As hy gearresteer word, sal daar mos ’n kurator aangestel word en sodoende sal ons mos ons geld kry. “Ek hoop die Valke maak gebruik van die verklarings wat reeds deur van die beleggers afgegee is.” Cupido het soos gewoonlik nie op Son se navrae reageer nie. Hy het eers sy foon geantwoord en dit daarna afgedruk toe daar gevra is om met hom te praat.