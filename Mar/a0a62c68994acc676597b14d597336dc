VERSKEIE top-gospelkunstenaars gaan op die eerste Kaapse Gospelfees optree. Die fees skep ’n geleentheid vir opkomende gospelsangers wat nie altyd die kans kry om die verhoog met bekender gospelkunstenaars te deel nie. Kirk Arendse, die feesdirekteur, sê hulle is baie opgewonde. “Dis waar my hart is, en deur gospelmusiek kan ons weer hoop in ons gemeenskappe bring.” Arendse raak baie emosioneel. “Dis ’n droom van my om te sien dat gospelkunstenaars verenig en herken word, net soos ander kunstenaars in Kaapstad. “Dis my begeerte dat kunstenaars hulself deur hul musiek bemagtig, want hulle het die potensiaal om ver te vorder.” Arendse het in die huis van die Here grootgeword en sy pa was ’n pastoor. Dáár het sy passie vir gospelmusiek begin. Hy wil erkenning gee aan baanbrekers in gospelmusiek, soos apostel Manny van Niekerk van Kunjalo, Andre Manuel van New Life Ministries, pastoor Dean Karrel van die Shikanja Full Gospel Church en pastoor Nicky Coetzee van Orion Tabernacle. Pastoor Micheal Hall van die AGS Athlone, pastoor Trevor Herbert van die AGS Eersterivier en pastoor Barry Isaacs, die chairman van Kaapstad vir Jesus, is ook uitgesonder. Die gospelfees is op 4 Augustus in die Athlone-stadion. Die kunstenaars wat gaan optree, is: Jonathan Rubain, Varonica Meyer, Kunjalo, August van der Westhuizen, Don Vino Prins, Divine Purpose, Des­tined, Elwira Standili, Spencer Kennedy, Andre Snyers en New Birth. Bel die feeskantoor gerus by 021 713 3389. Kaartjies vir die gospelfees is beskikbaar by verskeie kerke en by Compu­ticket.