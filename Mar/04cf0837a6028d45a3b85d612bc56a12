VERGEET van die bangmaakstories van grond wat afgevat word of Julius­ Malema wat die land gaan oorneem. Polonie en kouevleis besmet met listeriose blyk die nuwe vyand van die Reënboognasie te wees. Maandag het Patti Quinton, ’n woordvoerder van die Shop­rite-groep, gesê supermarkte in dié groep het reeds koue kosse van Enterprise en Rainbow Chick­en uit hul yskaste en deli’s verwyder. Pick n Pay het ook laat weet dié kosse is van sy winkels se rakke afgehaal. Dit is gedoen ná ’n aan­kondiging van dr. Aaron Motsoaledi, minister van gesondheid, oor die uitbreking van listeriose in Suid-Afrika. Landwyd is 180 mense reeds aan dié bakterie dood. Son het gister met bestuurders van Shoprite-winkels en Pick n Pay-winkels gaan praat. Hulle sê mense is nou so bang vir kouevleis dat feitlik niks gekoop word nie. By een Shoprite sê die bestuurder: “Ons rakke is alles leeggemaak. Ons verloor ook nou geld omdat mense net nie meer kouevleise koop nie. “Selfs ons eie produkte word nie gekoop nie. Dis asof mense eenvoudig te bang is om énige vleisprodukte te koop.” Bestuurders by vier winkelgroepe het gesê mense het reeds van Maandag af begin om produkte terug te bring. ’n Bestuurder by ’n Shoprite in Bellville sê hul rakke is leeg en alle polonies, Russians, Weense worsies en hoender is afgehaal. “Maandag het vier mense produkte teruggebring.” By ’n Pick n Pay in Bellville het tien mense Maandag vleisprodukte teruggebring en teen gisteroggend nog agt. By ’n Shoprite in Elsies­rivier het ses mense vir refunds kom vra. Slagoffers wat kan vasstel dat hulle listeriose deur besmette kos opgedoen het, kan ook skadevergoeding eis. Dit kan gedoen word kragtens die Wet op Verbruikersbeskerming of deur ’n eis in te stel weens strafbare nalatigheid. Volgens Kirstie Haslam, ’n vennoot van DSC Attorneys, skryf die Wet op Verbruikersbeskerming streng verantwoordbaarheid vir vervaardigers voor. In die geval van kos wat mense siek maak, kan klante die maatskappy dagvaar as hulle genoeg bewyse kan bring.