DIE polisie en kerk­leiers in Bethelsdorp het gebed ingespan om gesinsgeweld te probeer beëindig. Daar is ook gebid vir die bemagtiging van die jeug, sowel as vir die inwoners van Bethelsdorp oor die algemeen. Die gebedsdiens het gevolg nadat lede van die Bethelsdorp-polisiestasie en die gemeenskapspolisiëringsforum die idee in werking gestel het. Diegene wat besluit het om saam te bid het Sondag op die hoek van William Slammert-rylaan bymekaargekom. Die groep het kerkleiers, inwoners en lede van die polisie ingesluit. Lt.kol. Ngagamsha, bevelvoerder oor misdaadvoorkoming, het in sy toespraak gesê die polisie en leiers in die gemeenskap sal moet saamwerk om bendegeweld in die omgewing uit te roei. “Ons moet mekaar bystaan in die geveg teen misdaad in ons gebied. “Geestelike leiers speel ook ’n groot rol in die bemagtiging van die jeug.” Sondag se gebedsdiens in Bethelsdorp het gevolg ná ’n naweek van bendegeweld in Helenvale. Daar is onder meer in Sagittariusstraat in Barcelona en in Die Gaat geskiet, en die gemeenskap het lede van die blitspatrollie met klippe bestook. Drie mans is in verband met dié twee voorvalle ge­arresteer. ’n Taxibestuurder en ’n passasier is geskiet toe die bestuurder in Ou Standfordweg gestop het om pas­sasiers op te laai. Die bestuurder en ’n vrou (20) is in onderskeidelik die gesig en skouer getref.