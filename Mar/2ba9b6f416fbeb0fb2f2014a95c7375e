ATLANTIS. – “Die skuldiges moet net gevang word sodat ek kan aangaan met my lewe.” Só het ’n 14-jarige meisie gister kort ná haar ontslag uit die hospitaal gesê. Son het Maandag berig oor dié meisie wat in die hospitaal beland het nadat sy haarself met haar ma se insulien ingespuit het. Dit het gekom nadat ’n herrie uitgebreek het oor ’n sogenaamde jintoe-lys wat sedert verlede Donderdag in sosiale media onder leerders die ronde doen. Toe word na die meisie vinger gewys as ’n vermeende opsteller van die lys. Die meisie se ouma (75) het gister gesê: “Ek is woedend oor al dié dinge. Die spanne kinders het hier voor ons deur kom skandaal maak. “Hulle het my die lelikste goed toegesnou en wou met alle mag weet waar die teef is wat die lys versprei het. “Ek glo in my kleinkind se onskuld en ons wil net hê die gemorste wat die kwaad stook, moet gevang word.” Die meisie vertel: “Ek het al sedert verlede Donderdagaand dreigboodskappe gekry, maar gedog dit sou oorwaai oor my naam ook op die lys is. Ek was ontsteld. Ek het dan nie eens ’n boyfriend nie.” Al dié dinge het haar depressief laat voel, erken sy. Intussen het ouers van die tieners wie se name ook so beswadder is, ’n groep gestig om die skuldiges aan die pen te laat ry. Volgens die administrateur van die Facebook-blad wat die lys ge-post het, het hy dit net ge-forward en sy naam verskyn self op die lys. Intussen het die drama onder die aandag van die Wes-Kaapse departement van maatskaplike dienste gekom. Sihle Ngobese, ’n woordvoerder vir min. Albert Fritz, sê Fritz wil uitreik na die kinders wie se name so beswadder is. Ngobese sê: “Ons wil sielkundige berading aan hulle verskaf. Die WKOD werk saam met ons om die nodige bystand te verleen.”