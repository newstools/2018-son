SKOLE moenie vir universiteite wag vir oplossings vir hul probleme nie. Hulle moet self inspring en werk maak daarvan. En, sê dr. Muki Moeng, die dekaan van opvoedkunde aan die Nelson Mandela-universiteit, dit is presies wat ses hoërskole in die Baaise Northerns gedoen het. Moeng was die gasspreker op ’n byeenkoms by die Hoërskool Sanctor, waar die skoolhoofde, onderwysers, skoolbeheerrade en leerders van dié skool, asook Arcadia, Bertram, Booysen Park, Chatty en Westville, hul projekte in die Principal Action Learning Set (Pals)-program gedeel het. “Universiteite moet van agter leiding gee. Ons kan nie van voor lei en vir gemeenskappe voorskryf hoe hulle moet leef en optree nie. Dit is ons beginsel om vir gemeenskappe te sê hulle het dit in hulle om vorentoe te beweeg. “Ek het na trotse gemeenskappe geluister toe ek na die skoolhoofde luister. Ek was ook bly om die betrokkenheid van die leerders te sien.” Moeng sê elkeen het ’n rol te speel. “Ons moet ons gemeenskappe self oorneem. Wanneer ons ownership van prosesse neem, kan ons van sukses verseker wees. Dit lê alles in die buy-in. “Wanneer mense sê dit is my probleem en dit is hoe ek dink dit opgelos moet word, dan word ons almal deel van die oplossing.” In gemeenskappe is die drome­ wat ons vir ons kinders het, baie belangrik, aldus Moeng. “En ons is almal hier omdat ons ’n groter droom vir ons kinders het. Ons wil hê ons kinders moet suksesvol wees, maar daar is omstandighede wat dit kniehalter. Maar hoe doen ons dit almal saam? “Daar is ouerbetrokkenheid, maar nie soos wat dit in handboeke staan nie.” Moeng het bygevoeg die leerproses word nie gestaak ná ’n skooldag nie omdat die kind uit baie fasette bestaan. Sy het die leerders aangemoedig om hul koppe omhoog te hou. “Moet nooit klein voel wanneer julle langs ’n leerder van ’n skool soos Pearson loop nie. “Julle het dieselfde potensiaal en vermoë om suksesvol te wees. “En ons is hier om vas te stel hoe ons ’n bevorderlike leeromgewing kan bou sodat julle ook suksesvol kan wees.”