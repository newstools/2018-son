AGT maande nadat die Zarah Hector-moordsaak in die hooggeregshof in Kaapstad begin het, het die twee beskuldigdes se law­yers uiteindelik hul saak afgesluit. Renaldo van Rooyen (33) en Tawfeeq Ebrahim (26) word daarvan aangekla dat hulle Hector in 2016 met ’n hamer doodgeslaan het. Hector is volgens die staat in die Van Rooyens se motorhuis in Sarepta, Kuilsrivier, doodgeslaan. Die motief vir die moord op haar is glo dat sy vir Van Rooyen R5 000 geskuld het. Haar lyk is op 24 Maart 2016 in Groot-Drakenstein gevind nadat sy nege dae vermis is. Geregtig Adv. Peter Burgers, Van Rooyen se lawyer, en adv. Wimpie Strauss, Ebrahim se law­yer, het in November gevra dat die saak uitgestel word omdat hulle hul eie vinger­afdruk- en DNS-deskundiges wou aanstel om te kom getuig. Regter Lister Nuku het toe nog gesê die verdediging is geregtig op sy eie kenners. Lister het toe die saak vir twee maande uitgestel. Maandag was daar egter geen sprake van die kenners nie en die twee se law­yers het net gesê hulle sluit hul saak af en gaan geen getuies roep nie. Die saak is op 18 April weer in die hof wanneer slotbetoë aangehoor sal word.