“NIEMAND het hierdie moordbeskuldigde ingelig sy vrou se kar is gevind nie. Só het hy homself expose.” Dít is die bewering van ’n bron na aan die ondersoek teen Rob Packham. “Hoe het hy geweet om na die Dieprivier-treinstasie te gaan nadat sy vrou se kar daar uitgebrand gevind is? “ ’n Mens sal mos nie sommer net by ’n brand gaan stop nie. “Dis tekens van betrokkenheid en dat hy meer weet as wat hy voorgee,” beweer die bron. Rob is laas Donderdag in verband met sy vrou, Gill, se dood by sy huis in Constantia gearresteer. Gill se dogter wat in Johannesburg woon, het haar op 22 Februarie by die Diep­rivier-polisiestasie as vermis aangemeld. Haar lyk is ure later in die kattebak van haar brandende BMW agter die Diep­rivier-treinstasie gevind. ’n Audi Q5 – soortgelyk aan dié van Rob – is na bewering gesien waar dit die toneel verlaat het terwyl Gill se kar aan die brand was. ’n Man wat meters van die toneel af woon, het bevestig dat hy die BMW omstreeks 21:30 opgemerk het. “Ek en my vriende was besig om sokker in die straat te speel toe ons die kar (BMW) sien. “Ons kon net sien dis ’n man wat die kar bestuur. Hy het eers op die hoek van die parkeerarea stilgehou en toe om die draai gery. “Sowat tien minute later het ons rook gesien. Ons het nader gehardloop. Daar aangekom, was die hele kar in vlamme,” sê hy. Hy voeg by niemand is binne-in die kar gesien nie. “Die man was nie daar nie. Ons het gedink miskien is die kar gesteel en die persoon wou daarvan ontslae raak,” sê hy. Rob het Maandag met trane­ in sy oë in die Wynberg-landdroshof verskyn op klagte van moord en regsverydeling. Die staatsaanklaer het genoem die egpaar het huweliksprobleme gehad weens Rob se vreemde verslawing. Die Burger het gister berig dis ’n seksverslawing. Daai kinky soort waarby swepe en boeie betrokke is. Volgens Son se bron is tot dusver nog niks genoem van prostitute nie. Die in­woner langs die stasie noem wel dat nag-girlies hul geldjies in dié gebied verdien. Rob verskyn weer vandag in die hof.