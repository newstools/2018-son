’N AGTJARIGE meisie van Worcester is dood nadat die bolletjie van haar stokkielekker, ’n Roll-On-Pop, in haar keel vasgesit het. Klein Lareecha Benjamin se ouers, Barenice Benjamin en Neil Brandt, is in rou gedompel oor hul laatlammetjie se skie­like dood. Hulle is egter nie kwaad vir die huiswinkel waar dié nuwe soort stokkielekker gekoop is nie. Barenice vertel Lareecha, ’n gr. 3-leerder, het verlede Vrydagmiddag by haar op die bed gelê. “Ek moes nog haar hare losmaak, want dis mos weekend. Toe spring sy op en sê sy gaan gou iets by die huiswinkel koop.” Die winkel is reg oor die gesin se huis. Buite het Lareecha haar nefie gekry wat vir haar die lollipop gegee het. Hy het ook een gehad. Barenice sê die kinders het vertel Lareecha het vir hulle probeer beduie die balletjie van die lollipop sit in haar keel vas. “Sy kon nie praat nie en hulle moes seker gedink het sy speel of maak jokes. “Sy het toe by die huis ingehardloop en vir my ook beduie en haar kop geswaai. Ek het uitgehardloop met haar toe ek besef daar is fout. “My niggie het gevoel daar is iets in haar keel en ons het dit probeer uitkry.” Die balletjie het toe reeds verder afgesak. Barenice sê hulle is toe dadelik na die Worcester-hospitaal, waar Lareecha na ongevalle geneem is. Daar is die balletjie toe uitgehaal. “Daai tyd het haar hartjie reeds gaan staan en sy is in ICU opgeneem. Sy was aan masjiene gekoppel wat haar moes help asemhaal. “Sy is dieselfde aand oorgeplaas na die Tygerberg-hospitaal toe.” Lareecha se organe het weens die gebrek aan suurstof ook meegegee. Sy is breindood verklaar. Die ouers is Maandag­oggend ingelig die masjiene moet afgesit word. Barenice huil terwyl sy vertel die masjiene is toe afgesit. Neil sê Lareecha was die wekker in die huis. “Sy het ons elke dag 06:00 wakker gemaak. “Sy was ’n slim en bekkige kind. Ek het seker gemaak om elke dag ’n R1 of R2 vir haar te hou vir lekkergoed.” Waarskuwing Hy sê die nuwe roll-on pop het hy nog nooit by sy kind of enige ander kind gesien nie. Op die wrapper is ’n waarskuwing dat die lollipop nie gepas is vir kinders onder drie nie. “Maar Lareecha was agt. Dit is dus nie gepas vir enige kind nie.” Neil sê hulle wil ander ouers teen die gevare van die lollipop waarsku. “Dit lyk baie aanloklik vir kinders, maar die ouers moenie dat hulle kinders die lekkergoed eet nie.” Die huiswinkel verkoop nie meer die lollipops nie. Neil herhaal ook hulle is nie kwaad vir die huiswinkeleienaar nie. Hy sê: “Vrydagnamiddag was die laaste wat ek nog my baba se oë oop gesien het. Dit is moeilik om te glo dat my baba nooit meer haar oë sal oopmaak nie.” Die paar het nog twee ouer kinders van 20 en 15 jaar.