NOG Net 9, ’n splinternuwe, plaaslik vervaardigde verhoogproduksie, word Woensdag op Menseregtedag aan die publiek bekend gestel. Volgens Sydwell Beziek, een van die skrywers en vervaardigers, is die doel van hierdie toneelstuk om sosio-ekonomiese kwessies in mindergegoede woonbuurte in die kollig te bring en hoop vir die toekoms te skep. Terselfdertyd is dit ’n inisiatief om die opkomende, talentvolle aktrise Carin Saxon aan die wêreld bekend te stel. Saxon (22) is ’n Paarliet van geboorte en toneelspel is van kleins af in haar bloed. “Oud sowel as jonk wat voel hulle het niks om voor te lewe nie, sal die saal met nuwe denke verlaat as hulle eers hierdie toneelstuk gesien het,” voorspel Beziek. “Carin is nog bloedjonk, maar sy beskik oor die vermoë om die gehoor aan haar lippe te laat hang. In hierdie vertoning speel sy op meesterlike wyse die rol van meer as een karakter.” Nog Net 9 is ook die eerste vervaardiging deur Soulo Productions, ’n geregistreerde organisasie sonder winsoogmerk wat daarop fokus om nuwe talent te ontdek en te ontwikkel. Kaartjies kos R80 en belangstellendes kan 073 210 9285 of 071 404 5169 skakel.