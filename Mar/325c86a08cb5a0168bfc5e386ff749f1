DIE movie Black Panther bestorm die wêreld steeds met sy kloutjies uit. Die movie het vir die derde naweek na mekaar gat geskop met $65,7 miljoen (sowat R783,8 miljoen) gross net in Yank-land. Dit het dié fliek (waarin ’n paar local legends speel en die amptelike taal van die fiktiewe land Wakanda sommer Xhosa is) in Amerika verby die $500 miljoen-kerf (R5,97 miljard) gevat. Wêreldwyd het dit amper $900 miljoen (R10,74 miljard) gemaak. Hollywood Reporter berig dit plaas Black Panther derde in die geskiedenis in die ooreenstemmende naweek, net agter Star Wars: The Force Awakens ($90,2 miljoen; R1,08 miljard) en Avatar ($68,5 miljoen; R817,25 miljoen). En dan moet die monster nog open in China met sy 1,38 miljard mense ... Buite Yank-land loop Brittanje voor met ’n loket-inkomste van $49 miljoen (R584,6 miljoen). In Wes- en Oos-Afrika was dit die grootste release nóg, en hier by ons die vyfde grootste. Die panther het stof in die oë van die kompetisie, soos Red Sparrow met Jennifer Lawrence ($17 miljoen; R202,82 miljoen) en Death Wish met Bruce Willis ($13 miljoen; R155,1 miljoen), geskop.