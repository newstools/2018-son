CASHEW die Jack Russell-terriër sou die afgelope week sy debuut op die Kaapse Vlakte gemaak het om die inwoners meer te leer oor hoe diere behandel moet word. Maar nou is die vyfjarige Cashew net skoonveld. Vir sy eienaar, Michelle Koopman, is Cashew meer as net ’n hond: Hy is haar support system; haar kind. Koopman sê: “My hart is stukkend. Ek sien eerlikwaar nie meer kans vir die lewe sonder my hond nie. Hy was my alles.” Aangesien Koopman aan depressie ly, is Cashew ’n baie belangrike skakel in haar lewe: Hy help haar om in haar “diepste, donkerste tye” goed te voel. Koopman beweer hy is Maandag in Elsiesrivier gesteel, want “Cashew sal nie sommer net wegloop nie”. ’n Groot soektog na Cashew­ is aan die gang, maar teen gistermiddag laat was daar nog geen teken van hom nie. Koopman en haar vriende het die strate van Elsies­rivier plat geloop op soek na haar hondjie. Hulle het die inwoners gevra om asseblief te laat weet as hulle hom gewaar. Verdwyning Sy sê: “Ek was baie overwhelmed met die support die afgelope drie dae, veral omdat baie mense nie die verhouding tussen mens en dier verstaan nie.” Koopman sê baie in­woners het sommer saam gestap en soek, posters oor sy verdwyning uitgedeel en verkondig dat Cashew gesoek word. Sy bied nou R7 000 aan enigeen wat Cashew aan haar kan terugbesorg. “Geen vrae nie,” belowe ’n hartseer Koopman. “Ek wil net my hondjie terug hê. Hy is my vriend, my companion, my support-stelsel – my álles.” Koopman en Cashew sou inwoners van die Kaapse Vlakte gister as vrywilligers by die Animal Anti-Cruelty League (AACL) begin leer het oor diere behandel moet word. Sy vertel: “Ek het die organisasie genader omdat ek so ’n passie het vir diere en hulle well-being. “Maar nou fokus ek om my kind terug te kry. Eers dán kan ek op my volunteer-werk konsentreer.”