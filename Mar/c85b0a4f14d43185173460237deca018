Keith Blake van Ottery skryf: Lorries parkeer onwettig by die robotte op die hoek van Ottery- en Ou Strandfonteinweg in Ottery en langs die paaie van dié kruising. Hulle vorm massiewe versperrings en besorg motoriste reuse-probleme. Die lorries en hul tamaai vragte word glad nie beheer nie. Dis net ’n kwessie van tyd voordat ’n ongeluk plaasvind. Van hulle ry teen die verkeer in en maak onwettig ’n U-draai om te parkeer voordat hulle by SA Brouerye ingaan. Ek het foto’s van die chaos op 19 Maart geneem, maar dit weerspieël die chaos net in ’n mate. Die lorrie links op die foto staan met net sy voorkant in die SAB-perseel. Die tenkwa en ander verkeer moes om hom ry. Hierdie anargie reg voor die verkeersafdeling, ’n wetstoepassingseenheid en brandweer is nou ver genoeg gevoer. Ek is weer eens verbaas dat geen ander inwoner dit al aangemeld het nie. Dis ’n situasie wat deur alle rolspelers reggestel moet word.