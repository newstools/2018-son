DIE Kanadese atleet Andre De Grasse sal nie meer aan vanjaar se Statebondspele in Australië deelneem nie. Hy wil nou eerder daarop fokus om sy fiksheid op te skerp. “Die Statebondspele sou ’n baie goeie geleentheid vir my gewees het om my talente aan my passievolle ondersteuners ten toon te stel,” verduidelik De Grasse in ’n verklaring. “Ek wou nie na die Spele gaan om nié my beste te kan lewer nie. Dit was nogal ’n baie moeilike besluit wat ek moes neem,” voeg die 23-jarige atleet by. Die Spele word volgende maand, van die 4de tot die 15de, in die stad Gold Coast in Australië gehou. Die 23-jarige De Grasse het ’n silwermedalje in die 200 m by die Olimpiese Spele van 2016 ingepalm. Hy het ook die bronsmedalje in die 100 m, sowel as die 4x100 m-aflos by die Spele gewen. De Grasse het weens ’n besering nie aan laas jaar se Wêreldbyeenkoms deelgeneem nie. Al het hy nou van alle beserings herstel, voel hy steeds nie gereed om aan die Statebondspele deel te neem nie. – AFP