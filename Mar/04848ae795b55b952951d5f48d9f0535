DIE burgemeester van Nelson Mandelabaai, Athol Trollip, sal moet hamba, want hy is wit! Dís waarom die EFF hom wil oust. Die leier van die EFF, Julius Malema, het prontuit gesê Trollip is wit, hy moet dus waai. Malema het dié uitlatings gemaak by die bekendstelling van sy party se verkiesingsregistrasieveldtog by die Standard Bank Arena in Johannesburg. “Ons gaan hulle kry. Moet julle nie bekommer nie; ons begin by die wittes. Ons gaan die witheid keelaf sny,” het Malema gesê. Hy het gesê ná 6 April sal Trollip nie meer die burgemeester van Nelson Mandelabaai wees nie, sou hulle dié datum kry. Hy het verwys na die wantrouemosie teen Trollip. Daar sal op dié dag oor die mosie gestem word as alles volgens die EFF se plan verloop. Trollip het gister gevra hoe Son verwag hy op sulke blatante rassisme moet reageer. Hy meen die uitlatings is kwalik verbloemde gewelddadige dreigemente. “Die EFF-leier dink daar sal nie geregeer kan word as daar nie ’n oorgrote meerderheid is nie, maar dieselfde reël moet dan van toepassing wees op ’n party met minder as 6% van die ondersteuning. Belofte “Hy dink sy deel van die stem troef dié van al die ander. Sy beloftes om die koalisieregering in duie te laat stort en dit aan die ANC te oorhandig dien sy eie belange.” Trollip het be­nadruk hy gaan alles in sy vermoë doen om teen die wantrouemosie te veg en die DA se belofte aan diegene wat vir hulle gestem het om weg te breek van die korrupte ANC, gestand te doen. Oor die ander DA-burgemeesters, in Johannesburg en Pretoria (onderskeidelik Herman Ma­shaba en Solly Msimanga) het Malema gesê hulle word nie as teikens uitgeskakel nie. “Hoekom Trollip en nie Mashaba of Solly nie? “Want die burgemeester van die DA in die Baai is ’n wit man. As jy die mense hard wil slaan, gaan vir die wit man. “Hulle voel vreeslik pyn, want jy het aan die wit man geraak.”