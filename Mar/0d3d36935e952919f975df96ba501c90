HERMANUS. – Swaar gewapende lede van die polisie se taktiese re­ak­siemag het gister ’n wakende oog gehou toe 17 lede van ’n vermeende pearly-sindikaat in die plaaslike landdroshof verskyn het. Die 17 beskuldigdes – 15 mans en 2 vroue – word aangekla van korrupsie, diefstal en die vervoer en besit van perlemoen. Hulle is Maandag tydens verskeie operasies in hegtenis geneem en woon in onder meer Gansbaai, Mount Pleasant, Hawston en Kuils- rivier. Nege van die verdagtes is mariene inspekteurs van die departement van landbou, bosbou en seevissery (Daff). Die staat voer aan die inspekteurs is lid van ’n sindikaat wat in Gansbaai, Hermanus, Bredasdorp, Buffel­jagsrivier, Stanford, Pearly Beach en Kuilsrivier bedrywig was. Die inspekteurs het na bewering gekonfiskeerde per­lemoen aan hul medebeskuldigdes terugverkoop en glo ook gehelp met die smokkel en vervoer van dié buit. Daar was gister tydens hul verskyning in die klein hofsaaltjie nie eens vir ’n muis plek nie. Familie en vriende het van orals gekom om die beskuldigdes te ondersteun. Mense het selfs op mekaar se skoot gesit om die hof­verrigtinge te kan bywoon. Adv. Nico Breyl van die direk­toraat vir openbare vervolgings het aan die hof gesê die klagte wat die beskuldigdes in die gesig staar, is bylae 5-misdrywe. Volgens Breyl word die beskuldigdes verbind met 40 voorvalle van korrupsie wat tussen 12 September 2016 en 20 November 2016 plaasgevind het. “Die voorvalle gaan die basis vorm van ’n moontlike rampokkery-ondersoek waarvan Daff die hoof-entiteit gaan wees,” het Breyl gesê. “Die ander beskuldigdes, wat saam met die Daff-beamptes gaan tereg staan, gaan van dieselfde klagte aangekla word, met die uitsondering dat hulle net van die deelname aan hierdie onwettige entiteit aangekla gaan word.” Breyl het bygevoeg daar is nog lasbriewe vir vier ander arrestasies uitstaande. Die saak is uitgestel tot 13 Maart, wanneer die moontlikheid van ’n formele borgtogaansoek geopper sal word. Die beskuldigdes bly tot dan in aanhouding. Een van die beskuldigdes, Solomon Saul, staan volgens Breyl tans in die Khayelitsha-prioriteitshof op soortgelyke aanklagte tereg. Breyl het die landdros gevra dat Saul by die Bellville-polisiestasie se selle aangehou word sodat hy ook in Khayelitsha kan hof loop.