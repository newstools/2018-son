DIE handvol gegriefde taxidrywers wat Maandag amok gemaak het toe die wiele van die Metro se geïntegreerde padvervoerdiens (IPTS) begin rol, gaan nie die mense se geesdrif oor dié projek breek nie. So sê Rano Kayser, die Metro se burgemeesters­komiteelid vir paaie en vervoer. Gegriefde taxi-eienaars en -bestuurders het verskeie hoofverkeerskruisings gesluit en buitebande aan die brand gesteek om die paaie te versper. Kayser het beklemtoon een voorval is nie noodwendig gelykstaande aan onrus nie. Hy meen die taxi-operateurs wat aan die IPTS verbind is, het hulself reeds van die voorval gedistansieer. “Ons kon bepaal dat sowat 15 tot 20 bestuurders van die sweeper-taxi’s verantwoordelik was vir die voorval. “As ’n mens nie met iets saamstem nie, kan jy nie bloot petrol en ’n tyre vat en die strate invaar nie.” Volgens Kayser is die voorval binne twee uur opgeklaar en het die busse daarna weer normaalweg begin ry. “Die voorval gaan nie ál die goeie en harde werk wat gedoen is, oorskadu nie. “Die mense van die noordelike areas is opgewonde hieroor. Terwyl ek nou praat, is die busse operasioneel.” Kayser het op gister se mediakonferensie ook aangekondig die Port Elizabeth District Taxi Association en die Western Suburbs Taxi Association het hulle tot die IPTS verbind. ’n Memorandum van ooreenkoms is onderteken. Dit verbind hulle tot fase 1 B (die roete tussen Njoli Square en die middestad) van die IPTS-projek. Kayser het die ondertekening as nog ’n belangrike mylpaal in die sukses van die IPTS beskryf. Die media is ook ingelig dat ander taxiverenigings een van die dae gaan volg. Die Baaise burgemeester, Athol Trollip, het Maandag se amok ten sterkste veroordeel. Die busse ry daagliks vanaf 05:00 tot 22:00 tussen Cleary Park en die middestad. Ander roetes gaan in die toekoms uitgerol word soos wat die aanvraag groei. Bel die Libhongolethu-vervoeroperasiesentrum by 0800 47 87 87 vir nog inligting oor die busdiens.