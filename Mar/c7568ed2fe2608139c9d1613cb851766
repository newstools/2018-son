TRACY Weise is die vierde raadslid in net vyf jaar vir wyk 1 in die Nelson Mandelabaai-metro nadat sy Woensdag die tussenverkiesing daar gewen het. Sy het 4 368 stemme – 92% van die geldige stemme – op haar beroep. Altesame 4 767 kiesers het gestem. Bobby Stevenson, leier vir die metro se Suidwes-kies­afdeling, het gesê kiesers in wyk 1 het die geleentheid gebruik om ’n sterk boodskap te stuur dat die DA­geleide koalisieregering moet voortgaan om vordering te maak in die metro. “Hierdie uitslag wys klinkklare vertroue in ons uit­voerende burgemeester, Athol Trollip, en die DA­geleide koalisieregering. “Die ANC het ’n groot daling in ondersteuning gehad, met net 306 stemme, terwyl die EFF net 22 stemme behaal het – en dít in ’n wyk wat die Nelson Mandela-universiteit insluit.” Stevenson sê die DA se stemme in wyk 1 het toegeneem; die party het meer stemme verower as in die vorige drie verkiesings. Dit het van 85% tot 92% gestyg. Ontsetel “Die res van die partye, soos die EFF en die ANC, kon net ’n fraksie van die stemme op hulle beroep. “Hulle moet daarop let dat die kiesers die EFF se plan verwerp het om burgemeester Trollip deur ’n wantroue-mosie op 6 April te ontsetel.” Die pos van wyksraadslid is vakant nadat die DA die vorige raadslid, Rashied Adams, in Desember ge-fire het omdat hy na bewering nie finansiële pligte teenoor die party nagekom het nie. Adams was Cope se raadslidkandidaat in die onlangse tussenverkiesing. In ’n tussen­verkiesing in 2014 het Rob Wylde vir die DA as raadslid koning gekraai. ’n Tussenverkiesing was nodig nadat die DA sy wyksraadslid, Stanford Slabbert, uitgeskop het. Die DA het Slabbert, wat agt jaar as raadslid gedien het, in Augustus 2013 vir agt jaar geskors nadat hy glo ’n e-pos met rassistiese inhoud aan­gestuur het. Adams het in 2016 vir die DA as wenner uit die stryd getree en wyk 1 in 2016 se munisipale verkiesing gewen. Die ANC in die metro het vandeesweek aangekondig Slabbert het haar by dié party aangesluit.