ARSèNE Wenger, bestuurder van Arsenal, sê hy veg hard om die “krisis” by dié klub te beëindig. Dis ook ál wat hierdie Fransman die laaste paar seisoene by die klub doen, aangesien hulle nie meer die mas kan opkom nie. Boonop het die Gunners se nederlaag van 0-3 teen die voorloper, Manchester City, laas week in die Etihad-stadion die druk op Wenger vergroot. Die bestuurder se voormalige spelers begin nou self ’n beroep doen vir die Fransman om maar eerder die handdoek in te gooi. Die oud-verdediger Martin Keown het Wenger aangeraai om op te pak omdat dit vir sy beste onthalwe is. Wenger het egter aan sy kritici voorgestel om ’n kalmer benadering toe te pas. Hy meen daar is geen skande om teen ’n span van City se gehalte te verloor nie. “Jy kyk na die telling en die versoeking sal wees om te dink dis alles snert, maar dit was nie die geval nie,” verduidelik hy. “Jy moet dit mos in perspektief beskou.” Die Gunners het gister boonop met 2-1 teen Brighton vasgeval. – AFP