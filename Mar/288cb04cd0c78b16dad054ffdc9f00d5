MET ’n mosie van wantroue in Athol Trollip, burgemeester van die Nelson Mandelabaai-metro, asook vyf ander mosies, blyk dit dat die opposisiepartye vasberade is om die DA-geleide koalisieregering uit die kussings te lig. Die mosies wat Woensdag by die speaker, Jonathan Lawack, se kantoor ingedien is, is vergesel van ’n brief wat versoek dat ’n spesiale raadsvergadering 08:00 op 29 Maart gehou word om die mosies te bespreek. Die brief is onderteken deur 61 raadslede van die ANC, UDM, EFF, Patriotic Alliance, United Front en die African Independent Congress (AIC). “As u nie aan ons versoek gehoor gee nie, kan u aanvaar dat ons, die meeste raadslede, dan sal optree ingevolge art. 41 van die Wet op Strukture, wat saam met reël 20 van die raad se ordereëls gelees moet word, en dan ’n waarnemende speaker vir die vergadering sal aanstel om die mosies te oorweeg,” lui die brief verder. Die EFF se Zilindile Vena is die lid wat die mosie van wantroue in Trollip voorstel. Dieselfde party het Trollip in November 2017 ná ’n mosie van wantroue in sy amp gehou. Marlon Daniels van die Patriotic Alliance (PA) het tóé die mosie van wantroue voorgestel. Vena sê in die kennis­gewing van voorneme om ’n mosie te bring, dat die EFF meer as een keer gesien het dat Trollip en sy party armes blatant ignoreer en daarmee misluk het om hulle te prioritiseer. “Trollip het daarin gefaal om die kam­pioen vir die lot van armes te wees toe hy toegelaat het dat sy party informele handelaars van die strate verwyder. Die informele handelaars by Buffelsfonteinweg en Walmer het niks gedoen nie behalwe om met hul talente vir hulself ’n lewe te probeer maak.” Vena voeg by onder Trollip se leiding is mense wat desperaat vir huise is, met dwang verwyder van die grond wat hulle beset het. “Trollip het ook bygestaan en daarop aangedring dat geld bedoel vir die teer van gruispaaie in talle wyke herlei word vir die 40 km lange pad wat deel uitmaak van die Ironman-roete.” Luidens Vena se motivering is Trollip se politiek agterlik en is daar nie plek in Suid-Afrika vir enigeen met sy tipe politiek nie. Tshonono Buyeye van die AIC het kennis gegee van ’n mosie om Lawack te verwyder en ’n nuwe speaker aan te stel. In sy motivering sê hy Lawack het in sy taak gefaal om die raad se ordereëls regverdig en konsekwent op raadsvergaderings toe te pas deur vooroordeel ten gunste van die DA te toon. “Die meeste raadslede het om dié rede vertroue in die speaker verloor,” lui Buyeye se motivering. Die UDM se Mongameli Bobani, afgedankte onderburgemeester en burgemeesterskomiteelid vir openbare gesondheid, het kennis gegee van ’n mosie om die hoofsweep, Werner Senekal, uit sy pos te ver­wyder en iemand anders as hoofsweep aan te stel. “Die raad se hoofsweep het in sy vertrouensamp gefaal deur nie te verseker die speaker dwing die ordereëls konsekwent en regverdig in raadsvergaderings af nie. Daardeur was hy bevooroordeeld teenoor die opposisieraadslede.” Herroeping Daniels het kennis gegee van ’n mosie om alle huidige lede van die raad se komitees te vervang. Die basis van sy mosie is dat die komiteevoorsitters daarin gefaal het om vordering en redelike verandering tot dienslewering in arm woonbuurte te maak. Die laaste twee mosies behels die herroeping van ’n raadsbesluit om die onderburgemeesterskantoor te ontbind en die kantoor se herinstelling en die kies van ’n onderburgemeester. Dis onderskeidelik voorgestel deur Mbulelo Gidane (ANC) en Mkhuseli Mtsila (United Front).