TEEN gistermiddag het die uitbreking van listeriose gesorg vir grootskaalse paniek onder Suid-Afrikaners. Dít nadat dit aan die lig gekom het die uitbreking van die dodelike siekte het sy oorsprong gehad by ’n Enterprise-fabriek in Polo­kwane. Hul polonie, frank­furters en Russians word geraak. Tiger Brands, onder wie Enterprise val, se aandeelprys het gisteroggend skerp gedaal met 7,1%. Die maatskappy het inderhaas ’n vergadering met die Nasionale Verbruikers­kommissie belê om die si­tuasie in bedwang te probeer bring. Op ’n mediakonferensie in Johannesburg het hul uitvoerende hoof, Lawrence MacDougall, gesê daar is nog geen regstreekse verband tussen hul produkte en die sterftes gevind nie. Dit was sy antwoord op ’n vraag oor of Tiger Brands die familie gaan vergoed van diegene wat hul lewe weens listeriose verloor het. Benadruk Tiger Brands is ook nie bewus daarvan dat enigeen beoog om ’n siviele eis teen hulle in te stel nie. Hy het gesê sou dit op regstappe uitloop, is hulle nie gereed daarvoor nie; hulle sal moet voorberei. MacDougall het benadruk hoewel net drie van hul produkte positief getoets is vir listeriose, het hulle self onderneem om die vervaardiging van alle produkte en die verskaffing daarvan te staak. Daar is ook besluit om die fabrieke in Polokwane en Germiston te sluit, want volgens MacDougall dra Tiger Brands die verbruiker se belange op die hart. Hy kon nie gister duidelikheid gee oor hoeveel die besluit om die fabrieke toe te maak, die maatskappy uit die sak gaan jaag nie. MacDougall het toe ook nog nie geweet hoe hulle ooit weer die vertroue van die verbruiker gaan terugwen nie. “Ons eerste prioriteit is om die produkte uit die verbruiker se hande te kry. Ons het nog nie oor enigiets anders gedink nie.” Hy het gesê amptenare van die departement van gesondheid het op 2 Februarie meer as 400 monsters by die fabriek in Polokwane geneem om te toets. Tiger Brands het soort­gelyke toetse gedoen en erken hulle het baie lae vlakke bespeur. Daar is van die betrokke produkte ontslae geraak. Tiger Brands het gesê hul produkte word daagliks getoets, maar hulle het die beleid verander en sal voortaan elke uur toetse doen.