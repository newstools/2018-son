EEN omstander (32) is dood en ’n ander (30) beseer toe die polisie en ’n verdagte (30) op mekaar geskiet het. Die verdagte is later in die Mqanduli-woud gevang nadat hy Donderdag om en by 14:45 ’n winkel in die stad beroof en ’n taxi vol passasiers gekaap het, sê kapt. Dineo Koena, ’n woordvoerder. Ná ’n gewapende rooftog by ’n winkel het die twee verdagtes gevlug. Een verdagte het op die polisie geskiet. Dié het teruggeskiet en na die taxi rank gevlug. Daar het hy ’n vol taxi gekaap. Die polisie het hom agternagesit. “Die verdagte het beheer oor die voertuig verloor en met ’n munisipale voertuig gebots. Toe die verdagte sien hy is ge-corner, het hy die woud in gevlug. Hy is ná ’n soektog gevang.” Die polisie het geld en ’n 9 mm-pistool met nege patrone gekonfiskeer. ’n Omstander wat in die skietery beseer is, is geneem na die Mqanduli-kliniek, waar hy oorlede is. ’n Ander beseerde omstander is in die Mthatha-hospitaal en stabiel. “Die verdagte is aangekla van sakeroof en die besit van ’n ongelisensieerde wapen en ammunisie. Die verdagtes is met nog rooftogte verbind.” Die verdagte verskyn na verwagting vandag in die Mqa­nduli-landdroshof.