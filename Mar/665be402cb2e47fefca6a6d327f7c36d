DIE polisie in King William’s Town vra die publiek se hulp om ’n verdagte vas te trek wat by ’n skietvoorval betrek word. Volgens kapt. Siphokazi Mawisa, ’n polisiewoordvoerder, is die verdagte Khulasande Fiphaza (35) van Butterworth. Fiphaza het na bewering ’n 45-jarige vrou naby die Breidbach-brug, op die N2 tussen King Wil­liam’s Town en Oos-Londen, geskiet. Die skietvoorval het op 10 November 2017 gebeur. Die klaer is gewond en is later uit die hospitaal ontslaan. Fiphaza het ná die skietery glo in sy motor gevlug. Die polisie se soektog na hom het niks opgelewer nie. ’n Klag van poging tot moord word ondersoek.