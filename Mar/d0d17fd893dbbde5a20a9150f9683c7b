SÓ SLUIT mens mos ’n krieket­seisoen af. Grens het Sondag op sy tuisveld in Oos-Londen sy laaste wedstryd van die seisoen baie oortuigend gewen. Die span het die wedstryd teen KwaZulu-Natal (KZN) in die provinsiale­ eendaagse reeks op Buffalopark met sewe paaltjies gewen. Daar was nog 61 balle oor toe Grens 184/3 op die telbord gehad het in antwoord op KZN se 183 lopies. In KZN se kolfbeurt het Grens sewe boulers ingespan, maar die 19-jarige Jason Niemand was die groot held. Buiging Hy het met sy wegbreke 6/31 ingeoes en Bradley Mauer, nog ’n jong speler, het hom baie goed ondersteun. Die 18-jarige Mauer, ’n links­naatbouler, het in sy buiging vir Grens 2/28 geneem. Met die kolfwerk het nog ’n jong speler, Kabelo Sekhukhune, vir Grens na vore getree. Die 20-jarige Sekhukhune het baie goed gekolf en was onoorwonne met 58 lopies (6x4, 1x6) agter sy naam toe die wenteiken bereik is. Gionne Koopman het gesorg dinge verloop van meet af aan seepglad met Grens se lopiejaagtog. Die kaptein en aanvangskolwer het 66 lopies aangeteken. Koopman se beurt het nege viere ingesluit.