MMUSI Maimane, DA-leier, sê die DA sal voortgaan om gesprekke met ander politieke partye te voer om die beplande wantrouemosie in die Nelson Mandelabaai-metro se burgemeester, Athol Trollip, te beveg. Maimane het gister ’n Baaise draai gemaak as deel van die party se kieserregistrasie-veldtog. Hy is nie van Trollip, wat glo in die kerk was, of die provinsiale leier, Nqaba Bhanga, op sy besoeke aan KwaDwesi, die Baaise stadsaal of Chatty vergesel nie. Bhanga was in Kaapstad. Die provinsiale voorsitter van die DA, Andrew Whitfield­, was wel daar. “Athol Trollip is ’n ongelooflike burgemeester en het uitmuntende werk vir die stad gedoen. Die regering hier het verseker dat hulle dienste lewer aan die mees kwesbare lede van die samelewing. “Dat ’n politieke party wil teruggaan op ’n ooreenkoms gebaseer op iemand se velkleur, is rassisties. Dit is nie ’n aanval op hom as mens nie, maar ’n aanval op die wese van ons Grondwet.” Maimane het gesê die DA staan vir die beginsel dat Suid-Afrikaners die reg het om grond en eiendom te besit omdat art. 25 van die Grondwet Suid-Afrikaners toelaat om dit te doen. “Ons wil nie hê dat swart of enige ander Suid-Afrikaners voortgaan om huurders van die staat te wees nie. Wanneer ek reg oor die land reis, is die steun gebaseer op die feit dat ons staan vir ’n Suid-Afrika vir almal. “Ek staan by Athol Trollip. “Ek staan by die regering hier. As daar politieke partye is wat wil sien dat die regering weer moet val in die hande van ’n korrupte, kameraad-gedrewe regering tot nadeel van die inwoners en teen die wil van die mense, dan is dit aan hul hande.” Maimane sê die party sal voortgaan om met politieke partye gesprek te voer en hulle herinner aan waarom ’n koalisie in die eerste plek gevestig is. “Ons eenheid was nie daarop gemik om gemanipuleer te word om afstand te doen van beleidsposisies nie. “Wanneer ek met politieke partye praat, herinner ek hulle daaraan dat ons eenheid nie net daarop gemik was om van die ANC ontslae te raak nie. Geleentheid “Dit was altyd om korrupsie uit te wis, basiese dienste te lewer en die munisipaliteit te help om werk te skep.” Hy het bygevoeg dat hy aan die UDM se leiers gesê het dat dit nou ’n geleentheid vir hulle is om te vra of een mens vir hulle kan voorsê dat hulle moet teruggaan na die ANC. “Die wantrouemosie-stem is nie ’n stem vir politieke gemak nie. Dit is ’n stem vir Suid-Afrika se toekoms. “Daar is duidelike keuse voor mense. ’n Gekaapte staat of ’n staat wat vir die mense werk. ’n Staat wat werk vir die armes werk of ’n staat wat werk vir die elite of dié wat polities goed verbind is.” Maimane sê hy is opgewonde dat die DA die enigste alternatief is. “Ons sal alleen staan as dit nie anders kan nie. Ons sal saam met partye staan wat die Grondwet verdedig. “Dis opwindend dat ons nie meer praat van Jacob Zuma en sy korrupsie nie. “Ons moet praat oor werk vir jong mense en oor die bemagtiging van mense in landelike dele om hul eie grond te besit.” Hy sê daar moet nooit vergeet dat die probleem nooit net Zuma was nie. “Die probleem was die ANC.”