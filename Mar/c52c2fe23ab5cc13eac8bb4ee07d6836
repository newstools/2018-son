VERBEEL jou jy betaal jare lank aan ’n begrafnispolis en wanneer die dood intree, vertel die begrafnisondernemer jou hy gaan jou polis maandeliks afbetaal. Dít is die lot van antie Leah Manel (74) van Hanover in die Noord-Kaap. Antie Leah het ses jaar gelede ’n begrafnispolis by Allard Funerals uitgehaal en haar swaer, Pieter Manel, as ’n begunstigde opgesit. En toe Pieter (66) Maandag sterf, het antie Leah gedog dat ten spyte van die hartseer oor haar swaer se afsterwe, hy danksy die begrafnispolis met waardigheid onder die grond gesit sou kon word. Maar min het sy geweet dat sy self tot ’n dag voor Pieter se begrafnis, gister, met Allard Funerals sou sukkel. “Ek het Dario Allard ’n dag ná Pieter se sterfte gebel en was geskok toe hy vir my sê hy het nie die R10 000 wat die polis werd is nie. “Hy (Dario) sê hy kan my R1 000 elke maand afbetaal, maar dit was mos nie ons ooreenkoms nie. “Vir ses jaar het ek getrou eers die R60 per maand betaal en toe die R80-premie vir die R10 000-polis.” Antie Leah sê sy kry Dario nou nie in die hande nie. “Hy (Dario) het vir my gesê hy gaan Kaap toe, maar toe ek hom weer probeer bel, toe is sy phone op voicemail. “Ek het sy pa, Frank, ook gekontak, maar dié sê hy is nie meer betrokke by die besigheid nie. “Ek is deurmekaar van stres oor hoe ons my swaer onder die grond gaan kry en ek weet nie meer wat om te doen nie.” Haar broer Piet Januarie het laat Vrydagmiddag, ’n dag voor die begrafnis, gesê die familie sal maar nou moet inspring om Pieter onder die grond te kry. “Maar wat Allard Funerals aan ons doen, is nie reg nie. “Ons is ook nie die eerste mense wat hulle só indoen nie.” Son op Sondag het hard probeer om Dario en sy pa, Frank, in die hande te kry. Dario se selfoon was op voicemail. Hy het egter die WhatsApp-navraag wat aan hom gestuur is, gelees, maar nie gereageer nie. Só ook sy pa, Frank, wat ook die WhatsApp-boodskap gelees en nie gereageer het nie. Frank se selfoon het wel gelui, maar hy het nie die oproep beantwoord nie.