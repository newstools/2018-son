CASEY Prince, afrigter van Ubuntu FC, het toegegee dat hy waarskynlik die dienste van sy belowende jong middelskakel, Jesse Donn, in die nabye toekoms kan verloor. Prince se uitlatings volg nadat die Nasionale Eersteliga-debutant ’n tuisloting gekry het teen Free State Stars vir hul Nedbank kwarteind-bekerstryd. Die stryd word op Saterdag 31 Maart in die Athlone-stadion beslis. Die 18-jarige Donn is een van Ubuntu se suksesvolle akademie-produkte wat tans groot golwe in die Dawid-teen-Goliat-kompetisie maak. Borrel Donn, wat matriek onlangs aan die Sekondêre Skool Fish Hoek afgelê het, het intussen steeds sy verpligtinge as beroepspeler vir Ubuntu nagekom. “As iemand wat hom al van 11 tot 18 jaar oud afrig, borrel ek van trots, weet jy,” het Prince gesê. “Hy is net ’n ongeloof­like kind. Ongelukkig sal hy nie lank vir ons speel nie. “Hy is net só vasbeslote dat hy binne die volgende jaar of jaar en ’n half, weet ek, gereed sal wees vir die next step en daaroor is ek baie opgewonde “Ek is baie trots op wat hy tot dusver vermag het. Ek weet dis net die begin en hy sal bewys hy is baie spesiaal,” sê Prince. Donn en sy Ubuntu-span slaan in hul eerste jaar van bestaan bo hul gewig – veral in die aanloklike Nedbankbekerreeks, waarin hulle die “giant­ slayers” gedoop is. Dit volg nadat hulle reeds met twee Premier­liga-spanne, Polokwane City en AmaZulu, afgereken het. Donn was instrumenteel in twee goeie assists in dié stryd. “Hy was ’n speler wat wil sit en speel soos wat ’n meer tradisionele nommer ses speel en om vorentoe te gaan en aan te val met twee goeie crosses­, dit was ongelooflik om te aanskou.” Prince het bygevoeg dat hulle gelukkig is met die loting teen Stars. “Ons wou nie juis gereis het nie weens die wedstryde wat voorlê. “Ons speel ook goeie sokker tuis,” het Prince afgesluit.