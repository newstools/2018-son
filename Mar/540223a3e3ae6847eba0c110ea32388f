Keith Blake van Ottery skryf per e-pos: Elke dag sien derduisende pad­gebruikers hoe taxi’s openlik, blatant en kwaadwillig elke ordent­like wet en verkeersreël oortree. ’n Mens kry die indruk dié taxi­bestuurders se motto en gedrags­kode is: “Ons kan doen wat ons wil wanneer ons wil omdat ons kan.” Die spoed waarteen dié taxi’s ry, is ver bo die wettige perk wat op die padtekens aangedui word. One ways is sommer húl way ook. Dankie aan die verkeersbeamptes wat die taxi’s probeer dwing om by die reëls te hou deur blitsaksies te hou en boetes uit te reik. Ongelukkig ry die taxi’s daar weg en gaan maar voort met hul roekeloosheid en wetteloosheid wanneer die verkeersbeamptes hulle nie meer kan sien nie. Wetstoepassers het nou die publiek se insette gevra oor wat ’n mens met dié rogue taxi’s moet doen. Wel, dis baie eenvoudig: Hul mede­pligtiges is die passasiers, wat nooit kla nie en oënskynlik dié onwettige optrede geniet solank as wat hulle by hul bestemming uitkom. Ek stel voor wanneer ’n taxi die padreëls oortree, moet die nodige boete uitgereik en die wiel net daar vir ’n afkoelperiode van ’n paar uur geklamp word. Die bestuurder sal warm raak onder die kraag – tyd is geld – en die passasiers sal gefrustreerd raak as hulle moet wag of ander vervoer probeer kry. Dit sal hul sak raak en hul tyd mors. Die klampstraf sal die passasiers hopelik dwing om hul griewe oor rogue taxi’s te lug. Sodat almal weet wat aangaan, moet die verkeersdepartement hierdie voorstel baie deeglik in die media adverteer. Dit sal werk; kyk net wat gebeur by Metrorail wanneer die trein vertraag is. Ons salute dié taxidrywers wat omgee vir hul passasiers en hulle wetlik en versigtig vervoer.