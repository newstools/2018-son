DIE lyk van ’n vermiste bejaarde man van Hanover Park is in ’n rioolgat in Macassar gekry. Zainodien Moerat (70) se familie is eers Maandag in kennis gestel nadat sy lyk die afgelope ses maande in die Tygerberg-lykhuis gelê het. Moerat het op 25 September verlede jaar vermis geraak. Sy liggaam is twee dae daarna in ’n rioolgat in Macassar gekry. Die cops kon hom nie identifiseer nie en sy vingerafdrukke is geneem. Volgens Moerat se een seun, ook Zainodien Moerat (36), het die polisie hulle eers Maandag by hul huis in Hanover Park kom inlig nadat hulle die uitslae van sy vinger­afdrukke gekry het. Zainodien sê: “Ons is nie tevrede nie. My pa kon al lankal begrawe gewees het. “Ons vermoed misdaad, want daar was geen alkohol of drugs in sy bloed nie.” Volgens Gamiet Moerat (40) het sy pa gereeld van die huis weggeloop en moes hulle hom soms in die huis toesluit. “Hy was ’n saggeaarde mens en die mense het hom misbruik oor hy so klein was.” Volgens kapt. FC van Wyk, ’n polisiewoordvoerder, is ’n geregtelike doodsondersoek geopen. Moerat sr. is gistermiddag volgens die Moslem-gebruik begrawe.