HEIDELBERG. – Sy grootwordjare hier is vir Gavin Pietersen nog kraakvars in sy geheue. Pietersen, wat deesdae in Kraaifontein woon, het beslis nie sy roots vergeet toe hy die platteland vir die groot stad verruil het nie. En een ding wat hy hom voorgeneem het, is dat ’n verskil in die lewe van Heidelberg se kinders gemaak moet word. Daarom het Pietersen die leerders en personeel van Vondeling Primêr Vrydag lekker verras. Hy het daar opgedaag met lekkernye vir ál die leerders, tien paar skool­skoene en ’n trui. Pietersen sê hy weet wat dit is om kaalvoet rond te loop. Hy vertel hy het op verskeie plase groot­geword en moes heeljaar etlike kilometers kaalvoet skool toe stap. “Ek was 13 toe ek my eerste paar skoene gekry het,” onthou hy. Pietersen het die leerders met ’n kort toespraak bemoedig. “Jou lot word nie bepaal deur die skoene wat jy dra nie, maar deur die stappe wat jy in die lewe gee,” het hy filosofies gesê. Pietersen het die leerders ook vermaan om mekaar nie te boelie nie, dat hulle skool moet klaarmaak en om dwelms, alkohol en swangerskap te vermy. Ter afsluiting het Pietersen die leerders en personeel belowe dat hy volgende maand ’n groter bydrae sal lewer. Hy het gesê dit sal vir ál die leerders wees en dat die skoolgebou ook opgeknap sal word. Die prinsipaal van Vondeling, Zandra Davids, was vol waardering daarvoor dat Pieter­sen uitreik om haar skool se leerders op te hef. Davids het gesê: “Hartlike dankie aan u. “Ons skool en gemeenskap waardeer u onbaatsugtige diens aan ons leerders.”