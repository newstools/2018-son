DIE gemeenskapspolisiëringsforum (GPF) in Kensington vrees bendegeweld kan weer in die gebied opvlam nadat ’n klomp bandiete in die gebied op parool vrygelaat is. Die GPF sê die departement van korrektiewe dienste (DKD) gebruik die gebied as ’n dump­site vir bandiete. Volgens Mogamat Nordien, voorsitter van die GPF, is sowat 75 paroolgangers die afgelope twee maande in die gebied vrygelaat. ’n Omgekrapte Nordien het gesê: “Die gevangenes wat op parool vrygelaat is, was nie eens hier van die omgewing nie. “In die verlede het ons insae gehad as korrektiewe dienste gevangenes op parool wou vrylaat. “Die afgelope twee jaar word ons nie meer in die proses geken nie.” Nóg ’n lid van die GPF, Cheslyn Steenberg, het gesê: “Veral met die misdaadklimaat in ons area is dit kommerwekkend. Ons wil hê die mans moet gerehabiliteer word en nie weer by misdaad betrokke raak nie.” Die GPF vrees bendegeweld kan weer opvlam, veral ná ’n skietvoorval Sondagmiddag waarin ’n man en sy hond gewond is. Die voorval het in Factreton op die hoek van Lugmaglaan en Gliderstraat gebeur. Dan Plato, die Wes-Kaapse minister van gemeenskapsveiligheid, verduidelik op sy beurt die gemeenskaps­organisasie Prison Break is besig met ’n loodsprojek. Volgens Plato voorsien die organisasie die geparoleerdes van werk om te verhoed dat hulle weer in misdaadaktiwiteite verval. “Die GPF het gekla oor hulle nie in kennis gestel is van die parolees nie.” Volgens Dawn Leedenberg van Prison Break werk hulle op die oomblik met 80 paroolgangers. Leedenberg het gesê: “Ons bestaan die afgelope jaar en word in kennis gestel as daar geparoleerdes in die gebied vrygelaat word. “Ons sal dan saam met hulle en hul families werk om hulle te help met werk en om aan te pas in die gemeenskap.” Chris van der Merwe van die DKD het bevestig dat verskeie gevangenes die laaste maande op parool vrygelaat is, maar nie net in die Kensington- en Factreton-gebied nie.