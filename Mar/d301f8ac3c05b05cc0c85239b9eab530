’N BESKULDIGDE in ’n moordsaak het gister aan die hof verduidelik hoe sy vingerafdrukke op van die eiendom van die vermoorde Floris Johannes Kruger beland het. Fu­ndile Nqwensu (24) staan saam met Khangelani Matebe (25), Luyanda Nkolose (25), Mzuvukile Foli (24), Fuzile Kosana (23) en Athenkosi Mtshayisa (20) in die Baaise hooggeregshof tereg. Klagte van huisbraak met die doel om te roof, roof met verswarende omstandighede, die onwettige besit van ’n vuurwapen en ammunisie, ontvoering en moord staar hulle in die gesig. Kruger is op 31 Augustus 2010 of 1 September 2010 vermoor toe hy langs die Rietkuilpad, St. Albans, verskeie kere met ’n skerp voorwerp gesteek en in die kop geskiet is. Nqwensu het gister getuig hy was in Augustus 2010 ’n leerder by Colleen Glen High in die Baai. Hy het gesê ’n klasmaat – ene Bongani – het hom die oggend van 30 Augustus 2010 gebel en gesê daar is op dié dag nie skool nie, want die busse strike en sal hulle dus nie kan oplaai nie. Volgens Nqwensu het hy toe besluit om ’n skool-raffle uit sy skoolsak te haal en geld te gaan collect. Hy het in kruisondervraging aan adv. Jason Thysse, staatsaanklaer, gesê die geld wat hy deur middel van die raffle bymekaar moes maak, sou gaan na ’n farewell party by die skool. Nqwensu het getuig toe hy in La Marseilles-weg gekom het, het hy by ’n woonperseel (dié van die slagoffer) ingedraai. Afrikaans Hy het gesê Kruger het niks gesê toe hy hom (Nqwensu) by die perseel sien instap nie. Volgens hom het hy Afrikaans gepraat toe hy Kruger die raffle gewys en verduidelik het wat dit is. Nqwensu het getuig Kruger het by die huis ingestap, met ’n borsel en vullisdrommetjie teruggekeer en hom gevra om die binnekant van sy motor skoon te vee. Hy het bygevoeg dat hy ’n toe pakkie biltong op die kar se voorste sitplek geëet het. Volgens hom het dit hom nie gepla dat hy nie vir Kruger vir die biltong gevra het nie. Hierop het Thysse aan Nqwensu gesê sy weergawe is far-fetched en eintlik baie kreatief. Volgens Nqwensu ken hy Kruger nie en het hy hom nooit vantevore gesien nie. Hy het getuig terwyl hy gevee het, was daar in ’n stadium baie stof in die kar. Om dié rede het hy die motor se twee agtervensters afgedraai. Thysse het Nqwensu toe in die rede geval en gesê dis ’n opgemaakte storie. Volgens hom het Nqwensu opgekom met die storie dat hy die kar binne skoongevee het om sy vingerafdrukke aan die kar se regter-agtervenster te verduidelik. Nqwensu het dit ontken. Volgens hom het die slagoffer hom kort daarna nader geroep en gesê hy moet hom help om ’n paar power tools – insluitend ’n chain saw en grinder – na ’n ander vertrek te help skuif. Die chain saw is een van die items – soos in die klagstaat gelys – wat uit Kruger se huis gesteel is. Nqwensu het getuig hy moes ook vir die slagoffer ’n houtstoel skuif en dit op ’n hout-oppervlak neersit. Thysse het hom gelei om te getuig dit is dieselfde stoel waarop sy vingerafdrukke gevind is. Hy het dit toe aan Nqwensu gestel dat sy weergawe dat hy die stoel geskuif het, ook ’n opgemaakte storie is om sy vingerafdrukke op die stoel te justify. Volgens Nqwensu het die slagoffer hom in ’n stadium ’n lap gegee om ’n tafel skoon te vee. Hy het getuig ’n houer met jogurt het op die tafel gestaan en hy het die jogurt sonder die slagoffer se toestemming in sy keel afgegooi. Volgens Nqwensu het die slagoffer hom toe geroep en die raffle tesame met ’n R50 aan hom gegee. Nqwensu het getuig hy is toe daar weg nadat die slagoffer hom bedank het. Die verhoor is uitgestel tot Donderdag, wanneer die staat en verdediging hul slotbetoë gaan lewer.