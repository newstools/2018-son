BENDES het die naweek weer all out gegaan in Helenvale in die Baaise noordelike gebiede. Hiér het verskeie skote binne ’n halfuur van mekaar afgegaan. Saterdagoggend het die skote in Sagittariusstraat in Barcelona afgegaan. Volgens ’n anonieme informant het twee ouens in dié straat op mekaar geskiet. “Om elfuur het die Gelvandale-polisie gereageer op ’n skietery in Helenvale en twee mans sien hardloop. “Die lede was vinnig en het die twee mans gearresteer en twee rewolwers gekonfiskeer,” het kol. Priscilla Naidu, ’n polisiewoordvoerder, gesê. Binne ure was daar geweld in die Gaat. Volgens Naidu het die voorval om en by 13:15 plaasgevind. Lede van die PE-blitspatrollie het gereageer op ’n klag van ’n groep verdagte mans wat op die hoek van Standford- en Ou Standfordweg gestaan het. “Die polisie het die vermeende bendelede genader. “Terwyl die polisie besig was met hulle, het een persoon ’n 9 mm-vuurwapen neergegooi. “Die gemeenskap het die polisie en die groep met klippe gegooi,” het Naidu vertel. ’n Bendelid (24) is gearresteer vir die besit van ’n vuurwapen en ammunisie. Saterdag omstreeks 13:30 het ’n taxidrywer, die klaer, met ’n taxi vol passasiers in die Gaat gery. “Hy het in Ou Standfordweg gestop om passasiers op te tel. ’n Groep onbekende mans het die taxideur oopgemaak. “Die guardjie het die deur probeer toemaak terwyl die groep mans hom gevloek het. Wegry “ ’n Vuurwapen is na vore gebring en ’n skoot is afgevuur,” het Naidu gesê. Die drywer (21) is in die gesig geskiet. Dié bullet het ook ’n 20-jarige vrou in die skouer getref. Ten spyte van sy beserings kon die drywer wegry en die taxi ’n entjie verder stop. Nuuskierige mense het op die toneel saamgedrom. Die passasiers het uitgeklim en die beseerdes is hospitaal toe geneem. “Nog geen arrestasies is gemaak nie en die polisie ondersoek twee sake van poging tot moord.” Naidu het bygevoeg: “Altesaam vier vuurwapens is gevind en drie verdagtes is gearresteer in Helenvale, terwyl nog ’n verdagte gearresteer is in Kabegapark. “Nog ’n verdagte is Vrydagaand gearresteer in die Walmer- informele nedersetting terwyl die polisie gepatrolleer het. Hy is gevind met ammunisie in sy besit.”