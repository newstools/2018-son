WANNEER ’n kind siek is, moet hul boeties en sussies ook ondersteuning kry. Vind maniere om hullete betrek. Wanneer ’n kind ernstig siek is, verskuif die gesin se fokus. Gevolglik bestee die ouers baie tyd weg van die huis af, of fokus net op die siekte, wat beteken dat broers en susters dikwels vergete voel. Gee hulle eenvoudige, ouderdomsgepaste take wat bydra tot die dag-tot-dag- funksionering van die huishouding sodat hulle steeds benodig voel. As sibbes nie die hospitaal kan besoek nie, vra hulle om prentjies te teken of kaartjies te maak om in die siek kind se kamer te sit. Hanteer hul jaloesie. Om uitgesluit te voel, lei dikwels tot jaloesie. Sommige sibbes kan dalk wens dat die siek sibbe moet sterf, en voel dan skuldig of verantwoordelik as die sibbe nie verbeter nie of selfs sieker word. Maak dit duidelik dat hulle op geen wyse verantwoordelik is vir hul sibbe se siekte nie. Werk hierdie gevoelens teë deur hulle te verseker dat hierdie emosies normaal is en deur seker te maak dat hulle geliefd en ingesluit voel. Beantwoord hul vrae. Kinders kan sien en hoor wat om hulle aangaan. In plaas daarvan om hulle tot hul eie gevolgtrekkings te laat kom, maak eerder tyd om na hul vrae te luister en antwoorde te verskaf wat eerlik, konkreet en ouderdomsgepas is. Moenie jouself afskeep nie. Maak seker dat die persoon wat al die ondersteuningswerk doen, self ook ondersteun word. In plaas daarvan om al daardie frustrasie en emosies op te krop, vind ’n manier om daarvan ontslae te raak. Maak gebruik van dinge soos meditasie, oefening of selfs ’n dagboek wat jou toelaat om jou emosies te verwerk. Chroniese siektes kan alle betrokkenes isoleer. As volwassene gee jy soveel ondersteuning aan ander dat jy dikwels jou eie behoeftes verwaarloos. Praat met ’n vertroueling of professionele persoon – iemand teenoor wie jy jou hart kan uitstort en oor jou gedagtes en gevoelens kan praat. – discovery health