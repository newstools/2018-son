GEORGE. – ’n Tienermeisie is gearresteer nadat sy haar ma na be­wering met ’n koppie aan­gerand en haar neus gebreek het. Dorin October (48) het ook ernstige wonde aan die kant van haar gesig opgedoen. Haar 18-jarige dogter het haar na bewering in ’n rusie in Borcherds bygekom. Dis nie duidelik waaroor ma en dogter gestry het nie, maar die tiener is later in hegtenis geneem. Een van die bure sê die ma kla al lank oor haar dogter se optrede die afgelope ses maande. “Sy kla heeltyd die kind is cheeky en bly lank van die huis af weg. “Nog ’n probleem is dat die meisie saam met die verkeerde groep mense begin uithang het. Dit kan dalk wees hoekom sy haar ma nie meer respekteer nie.” Volgens die buurvrou vloek die kind haar ma. “Die meisie loop enige tyd van die dag of nag saam met vriende in en uit die huis. Ons as inwoners is bekommerd dat die kind haar ma kan doodmaak.” Volgens hulle is dwelms en alkohol ’n probleem in die area. Kinders flock na die taverns toe en kom later dronk by hul huis aan. Volgens ’n woordvoerder van die Conville-polisie, kol. Avril Kriga, is ’n saak oopgemaak van aanranding met die doel om ernstig te beseer. “Die polisie het ’n vrou in verband met die aanranding in hegtenis geneem.”