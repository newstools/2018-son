DIE Stormers se hoofkwartier begin ál meer lyk soos ’n rehabilitasiesentrum vir beseerde rugbyspelers. Die jongste toevoeging tot die lys van beseerdes is die slot Chris van Zyl. Hy het Saterdag ’n hou teen die kop gekry in die Stormers se wedstryd teen die Highlanders. Daar sal vandag gesê word of Van Zyl Saterdag teen die Blues op Nuweland sal uitdraf. Benewens Van Zyl is die slotte Eben Etzebeth, Pieter-Steph­ du Toit en JD Schickerling ook op die krukkelys. Die Springbok-haker Bongi Mbonambi is weens blindedermontsteking ook nou nie meer beskikbaar nie. Ál dié beseerdes plaas die Stormers se mediese personeel nou onder hoë druk. Daar word egter gefluister dat die byna vergete Scarra Ntubeni oefen. As hy fiks genoeg is om te speel, sal hy die span ervaring bied. Die buks van ’n haker is in September beseer. In hul wedstryd teen die Highlanders het die Kapenaars teen die einde uitgesak. Dié flouheid het grootliks bygedra tot die insinking in hul spel. Die span se breier, Robbie Fleck het herhaaldelik gesê sy span is fiks. Dit het egter nie so gelyk teen die Highlanders nie.