’N GEMEENTE soek hulp nadat tikkoppe hul kerkgebou aan die brand gesteek en skade van meer as R1 miljoen veroorsaak het. Die Assembly of God Church in Scottsdene, Kraaifontein, is Maandag omstreeks 01:30 aan die brand gesteek. Volgens Gideon Adams, ’n gemeentelid, is dit ’n geweldige slag vir die gemeente. Hy sê hy hoop die skuldiges sal vir hul dade boet. Die kerkleier, pastoor Eben Potts, sê dit is moeilik om te verwerk dat hulle nou moet oor­begin. “Toe ek die oproep kry, het ek gedink dis ’n vals alarm, maar toe ons daar kom, was die kerk in vlamme. “Ons het oor die jare baie hard gewerk en swaar aan die goed gekom. “Dis so hartseer dat dit nou vernietig is,” sê Potts. Hy voeg by dit beteken vir hom baie om te sien die gemeenskap ondersteun die kerk in sy tyd van nood. “Ons mis tans twee mixers, en die duur klankstelsel is erg beskadig. “Dit is baie pynlik vir ons. “Die mense wat hulle aan dié dade skuldig maak, moet besef hoeveel ongerief hulle die breë gemeenskap aandoen. “Hulle moet diep gaan nadink, want dís die huis van die Here en die gemeentelede het hard in diens van die Here gewerk. “Die boodskap wat Sondag juis uitgegaan het, was: Kom wees deel van die oplossing, want ons gemeenskappe is in pyn.” Constant Agulhas is al 30 jaar ’n lidmaat van die kerk. Agulhas verduidelik hy is baie hartseer om die kerk so te sien, want die gemeente reik gereeld uit na die gemeenskap omdat die nood so groot is. “Ons bedien die gemeenskap weekliks met ’n sopkombuis en die kerk is ’n hawe vir vele in hul uur van nood. “Die brand het in die stoorkamer agter die kerk ontstaan en die vlamme het eers na die kerkkantoor versprei en daarna na die hoof­gebou. “In die stoorkamer was daar gym equipment en ander gereedskap, wat weg is.” Potts sê op sy beurt die skade beloop meer as R1 miljoen. Mense wat graag die kerk wil help herbou, kan Potts bel by 084 609 2408. Sers. Noloyiso Rwexana, ’n polisiewoordvoerder, bevestig ’n saak van brandstigting is geopen. Geen arrestasies is tot dusver gemaak nie. Die gemeente sou vanoggend ’n opelugdiens hou omdat die kerkgebou onveilig is om te gebruik.