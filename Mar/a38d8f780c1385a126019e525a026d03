NÁ JARE se optogte en frustrasies is dit vir ’n slag goeie nuus vir leerders, ouers en onderwysers van die Primêre Skool Addo. Ouers jubel omdat die skool uiteindelik, agt jaar later, aan die kontrakteur oorhandig is om ’n blinknuwe skool te begin bou. Ontstoke en moedelose ouers pleit al jare dat bouwerk moet begin, want hulle meen die opslaanskooltjie is nie eens vir diere geskik nie. Hul frustrasies het hulle in Februarie genoop om die skool tot verdere kennisgewing agter slot en grendel te plaas. Kinders is huis toe gestuur en alle onderrig is gestaak. Boy Brander, ’n lid van die skool se beheerraad, sê nie net is ’n kontrakteur aan­gestel om die bouwerk te doen nie, maar die perseel is amptelik aan die Faranani Housing Projects oorhandig. Verlig “Volgens die kontrakteur gaan ons binne die volgende sewe dae baie dinge sien gebeur, onder meer in die vorm van boumateriaal wat gaan opdaag. “Ons is net so bly en verlig, want die mense hier wag al baie jare. Die oomblik het nou aangebreek.” Nie net gaan die nuwe skool ’n bron van hoop wees nie, maar dit gaan ook dien as ’n positiewe gemeenskapsprojek in Valencia. Nagenoeg 40 mense gaan tydelik werk kry. Dit sluit bou- en administratiewe werk in. ’n Gemeenskapskakel- beampte word ook aangestel. Brander sê 18 klein besighede in die dorp gaan ook gebruik word om basiese dienste te verskaf. Die projek sluit in die bou van 25 klaskamers – gr. R tot gr. 7. Die skool kry ook ’n laboratorium, ’n biblioteek en ’n nuwe kombuis waaruit die skool se voedingskema bedryf gaan word.