NÓÚ kan die Lions sien wat die verdedigingsafrigter JP Ferreira vir hulle beteken het. Sedert hy hom kort ná Johan Ackermann se vertrek by Munster aangesluit het, het die Lions se verdediging verkrummel – in so ’n mate dat hulle Saterdagaand in Argentinië hul derde agtereenvolgende nederlaag teen die Jaguares gely het. Dit kan ’n sielkundige letsel op die Lions laat. Dit blyk nou dat Ackermann, Ferreira en Warren Whiteley die hart van die span was. Sonder hulle loop die span nie op al sy silinders nie. Die Jaguares se oorwinning van 49-35 het egter vir duisende Suid-Afrikaners as ’n verrassing gekom. Die Lions het vyf drieë gedruk teenoor die ses van die tuisspan. Daar skort min met die Lions se aanvalsvermoë, maar dis op die verdediging waar skandes gemaak word. En om te sê dat die Lions-afrigter, Swys de Bruin, onder enorme druk is, is om dit sagkens te stel. Die Lions het die naweek ’n loslootjie voordat hulle die Cru- saders op Sondag 1 April op Ellispark pak. Dit kan die waterskeiding wees vir De Bruin-hulle.