ASHTON. – ’n Bekommerde jeugleier sê hy wil graag jong kinders leer om weg te bly van verlate en vervalle huise in die gemeenskap. Gerald Oktober (29), wat omgee vir die jeug, sê hier is baie jong mense in die dorp wat in drugs en tik verval. Die jong kinders doen veral oor naweke hul ding in verlate of vervalle huise in die dorp. Oktober het so ’n huis aan Son gaan uitwys wat ’n paar jaar gelede al af­gebrand het. Oktober meen daar het sedertdien duiwelse dinge gebeur. Hy beweer jong kinders so jonk soos ses jaar gaan na sulke vervalle krotte om te suip en hulle aan dagga en tik te vergryp. Volgens Oktober het hy al baie gesien hoe die jong laaities hier tik en sommer daar in die huis aan die slaap raak. “Dit is lewensgevaarlik, want die kinders kan hier doodgemaak word,” sê Oktober bekommerd. By Son se besoek het ’n daggareuk in die huis gehang. Oral in die krot lê gebruikte kondome – en selfs twee tiklollies – tussen die hope gemors rond. Oktober sê hy kom gereeld by die huis en praat met die jong laaities om weg te bly omdat hulle by die plek met hul lewe dobbel. “Ek vertel hulle van die gevare wat drugs soos tik inhou,” vertel Oktober. Volgens Oktober luister sommige van die laaities, terwyl ander hulle glad nie aan hom steur nie. Antie Sonja Vorster woon ’n klipgooi van die huis af. Sy sê: “Ek is ook baie bekommerd oor ons jeug wat hul lewe hier by die huis vergooi.” Oktober sê hy gaan die Langeberg-munisipaliteit nader sodat alle vervalle en verlate huise eerder gesloop of herbou kan word.