DIE gebrek aan sigbare wetstoepassing op die Oos-Kaapse paaie dra grootliks by tot wetteloosheid op die paaie. Só meen Marshall von Buchenroder, DA-LPW, ná talle noodlottige padongelukke laas naweek in die provinsie. “As skadu-LUR vir vervoer in die Oos-Kaap het ek lank gepleit vir die indiensneming van verkeerswetstoepassers sodat toepassing 24 uur per dag bedryf kan word. “Die DA glo die gebrek aan sigbare wetstoepassing is een van die belangrikste faktore vir wetteloosheid op ons paaie.” Hy meen egter die departement van vervoer se planne vir ’n 24-uur-stelsel sal waarskynlik nie ’n werklikheid word nie. “Tans het die departement reeds ’n agterstand met die betaling van oortydeise. “Al die verkeersdepartemente wat ek besoek het, verwys na nie-betaling van eise vir oortyd as ’n groot rede tot kommer. “As die departement nie eens in staat is om by te bly met die betaling van eise vir oortyd nie, hoe gaan hy ooit ’n 24-uur-stelsel in werking stel?” Von Buchenroder sê verder weens onvoldoende finansiering is geen nuwe aanstellings van verkeersbeamptes in die boekjare 2014/’15 en 2015/’16 gemaak nie. “In 2016/’17 is 40 nuwe interns aangestel en in die huidige boekjaar is 35 verkeersbeamptes aangestel. “Dit laat die provinsie met een verkeersbeampte vir elke 1 456 geregistreerde padgebruikers, wat oor die vakansietydperk dramaties toeneem wanneer mense die provinsie besoek.” Beperk ’n Gebrek aan voertuie is ’n verdere bron van kommer, voeg Von Buchenroder by. Daar net is een patrollie­motor vir elke 4 050 geregistreerde padgebruikers. Die Oos-Kaap het tot 88 000 geregistreerde voertuie gelyk op die paaie. “Ál manier om die bloedbad op ons paaie te beperk, is om te verhoed dat motoriste kanse vat met onpadwaardige voertuie, oorlading, spoed en dronkbestuur. “Dié doelwit kan bereik word deur sigbare polisiëring op ons paaie en doeltreffende verkeerswetstoepassing. “Daar is ’n behoefte aan konsekwente monitering van rondloperdiere op ons paaie.” Hy sê die departement se versuim om op te tree, het gevoelens van wanhoop en lae moreel onder verkeersbeamptes in die provinsie aangevuur. “Op my onlangse besoeke het dit duidelik geword dat verkeersbeamptes nie die nodige toerusting ontvang het om hul werk te verrig nie. “Verkeersbeamptes het gekla uniforms is nie betyds verskaf nie. ’n Verdere aanklag was dat daar nie genoeg verkeersvoertuie was nie.” Hardwerkende verkeers­beamptes moet die regte hulpbronne en tydige vergoeding vir hul werk kry sodat hulle kan voortgaan om ons gemeenskappe te dien met die toewyding wat die werk vereis, voeg hy by. “Die DA erken dat bogenoemde kwessies ’n negatiewe uitwerking op verkeerswetstoepassers het en dat dit die moreel van die beamptes verlaag. “Ek glo nie die LUR het die politieke wil om die doelwit van ’n 24-uur-wetstoepassingstelsel vir verkeer daar te stel nie.”