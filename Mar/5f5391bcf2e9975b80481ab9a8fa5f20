MOSSELBAAI. – Hulle leef in vrees. Só sug die egpaar Hilton en Maria Levendal. Die twee plaaswerkers beweer ’n plaasboer, GJ “Kallie” Muller, in Herbertsdale het amper hul huis met ’n trekker platgestoot. Hul blyplek is op die plaas. “Ons is verheug dat hy steeds in aanhouding is,” het Hilton bevrees gesê. Muller het in die hof verskyn op klagte van aan­randing (gewoon en ernstig), die besit van onwettige wapens en poging tot moord. Die Levendals het onlangs hout op die boer se plaas opgetel en toe het ’n stryery ontstaan. Die bewering is dat die boer met ’n trekker in hul huisie vasgery het terwyl die egpaar in die huis was. Hilton het beserings opgedoen toe van die huismateriaal op hom geval het. Dawid Kamfer, die provinsiale leier van Icosa en die een wat die saak verder gevoer het, sê: “Geregtigheid het geskied. Die aanhouding van die boer moet die beeld uitstuur dat plaasboere nie hul werkers mag aanrand asof hulle nie mense is nie. Die stampvol hofsaal wys die gemeenskap ondersteun die werkers en keur sulke walglike gedrag af. Laat dit vir wrede plaasboere ’n eye-opener wees. Hulle gaan sit en lank sit.” ’n Petisie gaan nou opgestel word waarin gevra word dat borgtog geweier word. Regan Brown, lawyer van die werkers, gaan ook ’n dringende hofbevel bring dat ’n tydelike struktuur vir die werkers opgerig word en in dié verband ’n siviele saak teen die boer bring. Muller se hofsaak is tot 15 Maart uitgestel.