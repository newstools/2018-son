DIE DA meen hy het sedert Augustus 2016 groot vordering in die Nelson Mandelabaai­metro gemaak. Mlindi Nhanha, DA-woordvoerder, sê die koalisieregering het gesorg 12 000 inwoners kon lopende water en toilette kry. “Ons het begin met die verwydering van emmertoilette in die Metro, ’n metropolisie­afdeling is gevestig en daar is 1 800 beurse ten bedrae van R34 miljoen toegeken. “Ons beveg korrupsie en het ’n inisiatief begin om geleenthede vir werklose jong gegradueerdes te identifiseer en hul indiens­neming te fasiliteer.” Projek Andrew Whitfield, mayco-lid vir ekonomiese ontwikkeling, toerisme en landbou, sê: “In die boekjaar 2015-2016 is sowat 1 500 werksgeleent­hede geskep, in 2016-2017 sowat 2500 en in 2017-2018 is ons op die regte spoor deur 4 500 betrekkings te skep. “In 24 maande, teen die end van dié boekjaar met die huidige begroting, sal 7 000 werksgeleenthede geskep wees.” Whitfield lys die voltooide Thusong-sentrum in Motherwell, ’n projek waarmee die ANC-regering tien jaar lank nie gevorder het nie en wat gevandaliseer is, as ’n sukses. Hoofsweep Die veeplaas-inkubator vir SMME’s, die Uitenhage-sakesentrum, die jeugsentrum in Fountainweg, Walmer, die Apple Express-spoorervaring en program vir toerismeveiligheidsambassadeurs tel onder Whitfield se voltooide projekte. Werner Senekal, hoofsweep, sê: “Ons het die getal politieke aanstellings in die kantoor van die hoofsweep verminder. ’n Beter veelparty-verteenwoordigingsmodel is aangeneem.” Retief Odendaal, mayco-lid vir begroting en tesourie, sê finansiële aanwysers (behalwe die kredietgradering) het die afgelope 18 maande verbeter. “Die kredietgradering is negatief beïnvloed deur Suid-Afrika se algehele afgradering.”