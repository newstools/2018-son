DIE atmosfeer van die dood was tasbaar waar ’n taxi-baas voor sy huis om die lewe gebring is. Daniel Khumalo (52), die voorsitter van die Seawater-taxi-vereniging en die visepresident van die geaffilieerde Cape Amalgamated Taxi Association (Cata), is in sy voortuin afgemaai. Hy het voor sy huis in Mendelsonweg in Mandalay tuin gemaak toe daar Sondagmiddag op hom los­gebrand is. Inwoners vertel gister hulle het die skote gehoor, maar nooit gedink dit is vir Khumalo nie. Volgens ’n inwoner wat verkies het om anoniem te bly, was Khumalo ’n goeie man wat baie lief was vir sy tuin. “Hy het die mooiste tuin in die omgewing gehad. Hy het altyd gegroet wanneer hy in sy tuin besig was.” Volgens inligting het ’n wit Toyota Etios met drie mense in die straat afgery terwyl nog ’n vermeende aanvaller te voet was. Volgens inligting was die verdagte op voet die skieter. Hy het ’n wit hemp aangehad en met ’n laptop in sy hand geloop. Daar is glo nege keer op Khumalo geskiet. Hy is talle kere getref, onder meer in die kop en een keer in die maag. Die Etios, met die registrasienommer TR 11 GP, het van die toneel af weggejaag. Dis nog onbekend of Khumalo, in wie se naam ’n wettige gun geregistreer was, dié dag die skietding by hom gehad het. By Son se besoek gister was die familie nog te bewoë om te praat. Khumalo se seun het gesê sy pa was ’n goeie man en dit is vir die familie nog baie rou. Khumalo se taxi-roete was van Nya­nga tot in Kaapstad. Die voorsitter van Cata, Victor Wiwi, het gister gesê almal is hartseer oor Khumalo se dood. Wiwi het gesê: “Hy was ’n baie goeie man wat altyd die belange van sy werkers op sy hart gedra het. “Ons voel baie sleg oor wat met hom gebeur het, veral omdat sy moordenaars tot by sy huis gekom het om hom dood te maak.” Wiwi het vertel Khumalo sou vir ’n vierjaar-termyn sy pos as die vereniging se visepresident beklee het. “Dis maar sy tweede jaar en hy het klaar so ’n goeie job gedoen.” Hy het bygevoeg hulle wag nog op die polisie om uit te vind wat eintlik die naweek gebeur het. “Ons weet nie of dit taxi-verwant is nie, maar ons sal in ’n later stadium bespreek wat ons volgende stappe sal wees sodra ons meer inligting kry.” Kapt. FC van Wyk, ’n polisiewoordvoerder, het die voorval bevestig, maar gesê die motief is onbekend. Niemand is al gearresteer nie.