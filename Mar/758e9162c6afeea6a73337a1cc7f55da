VEELS te veel dinge van haar kind se dood maak nie sin nie. Die stem van Frieda Johannes­ van Mount Pleasant in Hermanus breek en haar oë skiet vol water toe sy praat van die onlangse dood van haar lieflingdogter, Anike Beukes-Sass. Anike, ’n borrelende jong ma van ’n negejarige seun, het op 1 Februarie in die Tygerberg-hospitaal gesterf nadat ’n kwaadaardige sist uit haar rug verwyder is. Frieda skud haar kop in ongeloof terwyl sy praat oor die verlies van haar oudste dogter, ’n dogter wat volgens haar so mooi aan die herstel was. “Anike het sedert laas November van erge rugpyn gekla, maar die nurses by die plaaslike kliniek het gesê dis galstene. “Hulle het toe vir haar by die Worcester-hospitaal ’n afspraak gemaak vir 3 Maart hierdie jaar. “Maar dit was later só erg dat Anike beheer oor haar blaas verloor het, en op 6 Januarie vanjaar het sy nie meer gevoel in haar hande en bene gehad nie.” Frieda sê paramedici het Anike op haar verjaardag, 6 Februarie, by hul huis kom haal. Sy is die volgende dag vervoer na die Tygerberg-hospitaal, waar ’n dokter met behulp van ’n MRI-skandering ’n sist in haar rug­werwel ontdek het. Dié sist is tydens ’n sewe ure lange operasie verwyder, vertel Frieda. Anike se suster, Claudette, sê Anike het dadelik minder ongemak ervaar. “My suster het weer begin lag en grappe maak. Haar eetlus was terug. Sy het vet geraak, in die hospitaal haar make-up opgesit en gesê sy kan nie verstaan wat sy nog daar maak nie, want sy is stukke beter.” Toe kry hulle ’n oproep van ’n familievriendin wat Anike op 1 Februarie in die hospitaal besoek het. Frieda vertel hartseer: “Dié vriendin het gesê ons moet dadelik kom, want Anike lyk nie goed nie en dat sy alleen in die kamer gelê het en dat die deur toegetrek was. “Ons was nog op pad toe ons die tyding kry dat my kind afgesterf het. By ons aankoms daar was haar kamer deurmekaar. Die bloed het by haar arm afgeloop, daar waar die drup in was. “Haar kleresak was deurmekaar en haar geld was uit haar sak gesteel. Anike se tablet het op die grond gelê en ons het later ontdek haar memory card is weg. “Iets het daar gebeur. Iets is my kind aangedoen. Anike het altyd recordings gedoen en ek vermoed sy het ’n recording gedoen oor wat met haar gebeur het. Iemand het daai memory card gesteel om die be­wyse te verwyder. “Die professor wat haar behandel het, het my ’n paar dae ná haar dood gebel en gesê ons moet eers nie haar liggaam opeis nie, want iets ‘unneccesary’ het gebeur. Sy woorde. “Ek gaan dit nie so los nie. Ons mag van die platteland wees, maar as iemand vir my kind se dood verantwoordelik is, dan moet hulle daarvoor boet.” Volgens die gesin is hulle mee­gedeel dat die uitslag van Anike se nadoodse ondersoek eers oor twee maande bekend sal wees. Die gesin het ook intussen ’n klag van diefstal gelê oor Anike se vermiste besittings. Laticia Pienaar, woordvoerder van die Tygerberg-hospitaal, sê hulle het vantevore die kwessies rondom Anike met haar familie bespreek. “ ’n Outopsie is egter aangevra om die presiese oorsaak van dood te bepaal. “Die familie word versoek om die nuwe bewerings met die polisie te deel. Sodra die uitslag van die ondersoek bekend is, sal die polisie dit met die relevante partye deel.”