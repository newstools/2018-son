ONDERSTEUNERS van die ACDP, Cope en DA het Chatty se gemeenskapsaal Donderdagaand volgepak om te bid vir die Nelson Mandelabaai-metro se spesiale raadsvergadering volgende Donderdag. Op die raadsvergadering gaan ’n wantrouemosie teen Athol Trollip, burgemeester bespreek word, asook drie ander mosies om die DA-leierskorps te verwyder. Trollip en sy vrou, Janine, sowel as die speaker, Jonathan Lawack, die hoofsweep, Werner Senekal, die ACDP se Lance Grootboom, die DA-LPW Marshall von Buchen­roder, ’n paar burgemeesterskomiteelede en DA-raadslede én kerklui het die biddiens bygewoon. Nqaba Bhanga, provinsiale DA-leier, het in sy toespraak aan die gehoor gesê hy was mismoedig toe hy hoor van die wantrouemosie en ander mosies. Hy’t bygevoeg dat hy sy veggees herwin het nadat Trollip by die geleentheid om die Langa-slagting te herdenk, uitgejou en beledig is. Lance Grootboom, ACDP-raadslid, het die stryd waarin die koalisieregering gewikkel is, vergelyk met die Bybelse Daniël se drie vriende wat in die vuuroond gegooi is, maar nie verbrand het nie. “Ons sal hieruit kom sonder om enigsins na rook te ruik,” het hy bygevoeg. Biskop Lievie Sharpley, Cope se leier in die Oos-Kaapse wetgewer, het in sy boodskap daarop gefokus dat die stryd waarin die raad gewikkel is, nie hulle s’n is nie, maar God s’n en dat God altyd met die mens is. “Daar is sommige gevegte wat skielik soos sampioene opspring. “Daar is ander wat ontwerp is om jou verstand, liggaam en siel te verwoes. “Dan is daar ander wat ontwerp is om jou huis en kinders te verwoes.” Hy het verwys na Dawid, wat deur God gebruik is om teen die reus Goliat te veg. “Die Bybel se Dawid het kos vir sy broers gevat, maar nooit geweet hy gaan in ’n stryd met Goliat, wat met God se mense die spot gedryf het, gewikkel gaan wees nie. Die jong man is uitgelag toe hy aan die leier van die weermag sê hy gaan Goliat verslaan. “Die mag van God is sonder beperkinge. Wanneer die tyd kom, gee God jou krag wat van nêrens kom nie.” Berge In Mattheus staan geskryf dat God besluit het om iemand met hemelse mag te stuur toe Hy die goddelose manier van doen op aarde beskou, het Sharpley bygevoeg. “God plaas dinge op ons pad sodat ons kan verstaan wie Hy is. “Hy bring uitdagings wat soos berge lyk. Wanneer jy berge klim, onthou dat jy dit nooit alleen klim nie. “God sal nooit weghardloop nie, want Hy is nader as ’n broer.” Sharpley het ook die storie van Job vertel en gesê hoewel dit gelyk het asof God hom vergeet het, het hy geweet God is saam met hom en sy Verlosser leef. Hy het benadruk dat die stryd in die raad nie die mense s’n is nie. “Dis nie net ’n stryd oor die raad nie. Dis ’n stryd oor die Metro in sy geheel. As jy faal, faal die Metro. “As die Metro misluk, ly die mense honger. As die mense honger ly, is daar oral dood en siektes. “Die dag is dus so belangrik dat God moet reageer. Hy het belowe dat wanneer ons na Hom toe kom, Hy ons nie in die steek sal laat nie. Ons moet Hom op sy Woord vat.” Sharpley het gesê wanneer mense die bergtop bereik, sal God sê Hy het hulle gedra en die vyande sal wonder hoe hulle die bergtop bereik het.