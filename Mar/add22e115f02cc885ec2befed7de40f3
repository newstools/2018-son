’N DRIEDUBBELE slag vir Hannah Cornelius se familie. Dit kom nadat Hannah (21) se ma, Anna Cornelius, se lyk eergister by die strand in Scarborough gevind is. Hannah, ’n Matie, se lyk is op 27 Mei 2017 langs die pad naby ’n wynplaas buite Stellenbosch gevind. Sy en ’n vriend, Cheslin Marsh, is in Birdstraat na bewering deur vier mans – Vernon Witbooi, Geraldo Parsons, Eben van Niekerk en Nashville Julius – gekaap. Marsh is in Kraaifontein aangerand en vir die dood gelaat, maar het die aanval oorleef. Hannah is na bewering deur die mans verkrag en toe vermoor. Hannah se ma se lyk is Sondag gevind. Sy het vermoedelik verdrink nadat sy vroeg die oggend gaan swem het. Volgens Craig Lambinon, ’n woordvoerder van die Nasionale Seereddingsinstituut, sê hulle is na die toneel nadat mense hulle gebel het om te sê ’n liggaam dryf op die water. “By ons aankoms op die toneel is die liggaam van ’n volwasse vrou gevind. Die vrou was ongelukkig reeds dood.” Die polisie het bevestig dat hulle ’n nadoodse ondersoek geopen het nadat die lyk van ’n vrou in Scarborough gevind is. ’n Familielid van die Cornelius-gesin sê Anna se familie is in rou gedompel. “Ons is almal verskriklik hartseer.” Volgens die familielid kom Anna se dood enkele maande ná haar ma, Eleanor de Villiers (91), se dood. Hannah is destyds in haar ouma De Villiers se motor gekaap. “Dit is ’n driedubbele slag vir ons. Eers moes ons Anna se dogter groet, toe haar ma en nou vir haar.” Lilly Reed van die Hannah­ Cornelius Foundation, ’n organisasie wat ter ere van Hannah gestig is, sê Anna was ’n besonderse mens vol lig, lewe en energie. “Sy is nou saam met haar dogter, waar hulle saam in vrede rus.” Anna word oorleef deur haar man, Willem Cornelius, en hul seun, Dries. Die viertal wat vir Hannah se moord in hegtenis geneem is, verskyn op 20 April weer in die hooggeregshof in Kaapstad.