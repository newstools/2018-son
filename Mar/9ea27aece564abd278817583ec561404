DIE tweede staatsgetuie het gister getuig in die Baaise streekhof oor die moord op Ricardo “Katjie” Vaaltyn (28). Dié saak het Woensdag, amper twee jaar ná die voorval, begin. Vaaltyn, wat in Kammapark in die Baaise noordelike gebiede gewoon het, is op 20 Mei 2016 koelbloedig doodgeskiet. Hy was op pad huis toe van sy werk in Uiten­hage toe twee mans hom genader en op hom geskiet het. Keenan “Snottie” Miggels en Rowan­ October, vermeende bendelede, is later gearresteer op aanklag van moord. AO Alwin Labans, ’n polisiewoordvoerder, het gesê die skietery is vermoedelik bendeverwant. Albei verdagtes staan ook tereg op klagte van die besit van ’n vuur­wapen en die besit van ammunisie. Die staat voer aan die twee beskuldigdes het Vaaltyn willens en wetens geskiet. Miggels en October pleit albei onskuldig op alle klagte teen hulle. Hul lawyer sê October was in Highfieldweg ten tyde van die voorval, en Miggels was by sy pa in Knysna. Gister het die kruisondervraging van die eerste getuie, Simoné Cupido, begin. Cupido woon ook in Kammapark en beweer dat sy gesien het hoe die twee beskuldigdes verby haar gehardloop het kort nadat verskeie skote afgevuur is. Sy sê sy het albei beskuldigdes se gesigte gesien. Sy het daarna na Vaaltyn se lyk gegaan waar hy op sy maag gelê het. ’n Paar hofgangers, vermoedelik vriende van Miggels en October, het Vaaltyn se familie en vriende geïntimideer en hulle glo “n****rs” genoem. Die verdediging het die fynere details van Cupido se verklaring oor die aand van die moord uitmekaargetrek en aangevoer sy weerspreek haarself in die getuiebank. Dit is omdat die verklaring volgens die verdediging verskil van wat sy in die hof gesê het. Cupido het egter verduidelik dat sy daardie aand in skok was en daarom kan die details dalk verskil. Die tweede getuie, Jennifer Jaggers­, was ’n vriend van October en woon die afgelope vyf jaar in Kammapark. “Ek het by die klippad afgeloop saam met my ma. Dit was rondom 18:00 en dit was al donker. “Toe ek by die eerste container kom, het die skoot afgegaan. Ek’t ge-freeze, want ek het groot geskrik,” het Jaggers gesê. Daarna is nog skote afgevuur. Sy het toe op haar hurke gaan sit en gesien hoe die twee beskuldigdes verby haar hardloop. Sy kon al twee se gesig herken. Haar getuienis het nie veel verskil van Cupido s’n nie. Daar is tot dusver nog glad nie ’n enkele woord in die hof gesê wat daarop dui dat Vaaltyn ’n gangster was nie. Hy het gewerk en het volgens sy mense geen drugs gebruik nie. October en Miggels se moeders en ander familielede was ook gister by die hof, maar hulle wou geen kommentaar lewer nie.