HEIDELBERG. – ’n Vervreemde eggenoot wie se hande glo jeuk vir slaan, het in die hof verskyn. Freek Cillie (44) is deur die hof meegedeel klagte van poging tot moord en verbreking van sy beskermings- bevel staar hom in die gesig. Hy bly in aanhouding en verskyn weer op 12 Maart in die hof. Die slagoffer, Cynthia Cillie (45), is wreed met ’n voorwerp oor haar kop in ’n huiswinkel aangrensend aan hul huis aangerand. Volgens Cynthia was sy en haar kleindogter al in die bed toe Freek daar opdaag en aandring om daar te slaap. Gehardloop Sy sê: “Ek het hom meegedeel hy weet mos hy kan nie daar slaap nie, waarop hy uit die huis gestap en my gedreig het met: ‘Jy gaan nóú sien wat ek met jou maak!’ ” Sy het paniekbevange na die huiswinkel gehardloop. Die bewering is dat dit in die huiswinkel was waar hy haar aangerand het, terwyl ’n werker van die winkel en nóg twee mans dit sien gebeur het. Die tenger Cynthia het houe teen die kop, rug en linkerarm gekry, asook haar linkeroog. Binne enkele minute was ’n klein skare inwoners op die toneel. Freek se vlugtige hofverskyning is deur nagenoeg 60 mense bygewoon, onder wie buurmense en werkkol-legas.