’N NIGERIESE mert is vandeesweek lank toegekap vir verskeie dwelmverwante sake. Benjamin “Brian” Njoku (45) sal nege jaar van sy lewe iewers in ’n gevangenis moet deurbring. Dít volg nadat die streeklanddros hom Vrydag in Springbok op twee aanklagte gevonnis het. Vir een aanklag is hy tot vier jaar gevonnis en vir die tweede aanklag sal hy vyf jaar sit. Hierdie vonnisse sal apart uitgedien word. Die landdros het gesê: “Jy is onwettig in die land en sal waarskynlik na jou land gedeporteer word. “Dwelms vernietig gemeenskappe. “Dwelmhandelaars maak jag op onskuldige persone wat later verslaaf word. “Ons lewe in ’n samelewing wat vrot van dwelms. Streng “Jy het geen berou vir jou dade getoon nie. Derhalwe is direkte tronkstraf die enigste opsie.” Dié streng vonnis spruit uit twee voorvalle wat rondom 2014 op Matjieskloof buitekant sy Hop-huis en in Springbok plaasgevind het. Hier het Njoku ’n kamstige haarsalon in die middedorp van Springbok bedryf. Die staat het aanvanklik tien jaar direkte tronkstraf aangevra en dat die hof op sy huis beslag lê. Volgens die landdros het die een transaksie egter buitekant sy huis in ’n voertuig plaasgevind en kon die staat nie daarop beslag lê of dit verbeurd laat verklaar nie. Njoku staan intussen tereg op nog ’n ander dwelmverwante klag wat tydens die hofsaak gebeur het. Hy sal later daarvoor verhoor word.