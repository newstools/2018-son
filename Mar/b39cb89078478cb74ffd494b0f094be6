’N NUWE stem uit die Suid-Kaap sal baie harte roer met sy aanbiddingstyl. Wilhelm Wimpee Williams (21) van George is baie opgewonde oor 2018, want hy wil vanjaar meer siele vir die Here bereik deur sy musiek. In 2015 het Wilhelm aan die TV-program Showville in Sedgefield deelgeneem en hy het weggestap met ’n cool R10 000 prysgeld. “Ons het besluit om die geld vas te belê, maar die begeerte is om later vanjaar ’n single uit te reik.” Wilhelm is dankbaar vir die blootstelling, want dit het baie deure oopgemaak vir optredes. “Ek het ook besef sukses kom nie oornag nie en dat jy moet hard werk en deurdringingsvermoë moet hê. “Die gevoel was out of this world en ek wil my musiek na die wêreldverhoog neem. “My begeerte is om die verhoog met Elvis Blue, Nadia Nakai en Candice Thornton te deel, want dié kunstenaars is my inspirasie. “My hart is in aanbiddingsmusiek, maar ek is oop om te groei in die musiekbedryf.” In 2016 het hy by City Varsity in Kaapstad film- en TV-tegniek studeer. “Ek is baie opgewonde om vanjaar by Okuhle Media as deel van ’n intern-program as navorsing- en produksiekoördineerder te werk en ek sien uit om verder oor TV-programme te leer.”