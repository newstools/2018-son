’N VOORMALIGE werknemer van Son en ’n sakeman van Mitchells Plain wat van bedrog aangekla is omdat hulle glo ’n veroordeelde bedrieër gehelp het, het Donderdag vlugtig in die Kaapse landdroshof gedraai. Munier Abrahams (41), eienaar van ’n car rental-maatskappy in Epping, en Janice Ohlson (40) wat as ’n bladopmaker by Son gewerk het, staan tereg op 140 klagte van bedrog. Ohlson is op 11 Januarie ge­arresteer en is ná afloop van ’n dissiplinêre verhoor afgedank. Die hof het gister gehoor dat die selfoonrekords van die beskuldiges nog ontleed moet word. Luidens ’n polisieverklaring is Ohlson en Abrahams aangekeer ná ’n jaar lange ondersoek deur die ­polisie se intelligensie­gedrewe eenheid. Die twee was glo betrokke by die vervalsing van werkroosters vir die veroordeelde bedrieër Sylvano Hendricks, ook bekend as Queeny Madikizela-Malema. Die valse werkroosters is aan korrektiewe dienste verskaf terwyl Queeny op parool was. Volgens die polisie het die dokumente Queeny in staat gestel om vrylik in die Wes-Kaap rond te beweeg en misdaad te pleeg. Ohlson en Abrahams is met hul tweede verskyning elk op borgtog van R5 000 vrygelaat. Adv. Adrian Samuels, vir Abrahams, het ook gister vir Ohlson opgetree omdat haar lawyer, Luzuko­ Guma, met ’n ander saak doenig was. Die saak is op 4 Mei weer in die hof.