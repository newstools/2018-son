NEE, Sharks, nee! Só gaan julle beslis nie ’n faktor in Superrugby wees nie. Die Durbaniete het gister in Canberra met 17-24 teen die Brumbies verloor, maar die tuisspan kon met ’n bietjie geluk heelwat verder gewen het. Die Sharks-breier Robert du Preez, is allermins ’n gelukkige man. Sy span het ’n uiters teleurstellende eerste helfte gehad en ook nie ná die rustyd na ’n wenspan gelyk nie. Die Sharks se balbesit was min en van hul gevaarlike agterlyn is niks gesien nie. Trouens, die Brumbies, wat nog nie vanjaar die wêreld aan die brand gespeel het nie, het nooit gelyk asof hulle die wedstryd sou verloor nie. Die kragmeting met die Brumbies was juis dié een wat die Sharks geteiken het om op hul toer van Australasië te wen. En asof die Sharks se frustrasie nie genoeg was nie, het hulle ook hul puik senter, André Ester­huizen, in die 48ste minuut met ’n beseerde regterenkel verloor. Makazole Mapimpi, die span se voorste driedrukker, is waarskynlik óók gefrustreer. Hy het kwalik die bal gekry en is boonop in die 52ste minuut deur Lwazi Mvovo vervang. Die skeidsregter, Glen Jackson, verdien ’n klop op die skouer. Hy’t uiteindelik een van rugby se gróót frustrasies aangespreek deur die Sharks te straf wat met ’n afskop voor die bal was.