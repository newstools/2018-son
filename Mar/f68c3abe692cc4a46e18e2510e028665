’N PLAIN president vir die Plain se mense. Só het ’n horde inwoners pres. Cyril Ramaphosa gisteroggend in Mitchells Plain gegroet terwyl hy op een van sy nou bekende stappies gegaan het. Honderde mense het Ramaphosa ge-join vir dié stappie, wat 05:00 by Look­out Hill in Khaye­litsha begin en by die Rocklands-burgersentrum in Mitchells Plain geëindig het. In Mitchells Plain was talle vroue langs Spineweg so excited om die land se nuwe prez in lewende lywe te sien, hulle het sommer in night gowns uitgekom en hom omhels. ’n Groep singende en dansende aktiviste van die NGO Equal Education het Ramaphosa met plakkate op die hoek van Swartklip- en Spineweg ingewag. Ramaphosa het hulle genader om te hoor waaroor hulle sing. Hul boodskap het gegaan oor onveilige skole. Ramaphosa het gesê: “Ons het altyd geweet daar is ’n probleem met veiligheid by skole. “Ek is bly dat julle só vroeg opgestaan het om meer aandag daarop te vestig. Ons sal iets daaraan doen.” Die president het die groep daarna aangemoedig: “Kom stap nou saam met ons.” Die aktiviste het onmiddellik ingestem en hulle by die walk aangesluit. ’n Inwoner van Tafelsig, Shamiela Benjamin, het aan Son gesê sy is bly Rama­phosa moedig die publiek aan om meer oefening te doen, want dis goed vir hul gesondheid. Met sy aankoms by die Rocklands het Ramaphosa gesê hy is bly om te sien hoe mense van verskillende rasse saamgekom het vir die oggend se walk. Hy het verder belowe: “Mense wat ons hulpbronne mors en dié in die topposisies wat vir ons lieg – van húlle gaan ons ontslae raak. “Daar is baie goeie Suid-Afrikaners. “Ons wil hulle in goeie posisies sit sodat hulle ons mense kan help.”  Ramaphosa het ook gesê hy gaan die kwessie van veiligheid by skole met die ministers van basiese onderwys, hoër onderwys en polisie bespreek om te verseker aandag word aan die probleem gegee.