GEORGE. – ’n Familiebyeenkoms het ’n lelike nadraai gehad toe ’n man glo deur sy 18-jarige swaer met ’n panga aangeval is. Derrick Brink (34) het Saterdag ’n snywond op sy rug opgedoen toe die onmin by die huis in Borcherds uitgebreek het. Brink het saam met sy skoonmense gekuier. Benewens die lemhou op sy rug het hy kneusplekke aan sy gesig opgedoen. Volgens Brink het die fight uitgebreek toe die laaitie ’n R2 demand het om ’n entjie te gaan koop. Hy beweer die jong man is aan drugs verslaaf en het baie probleme by die huishouding veroorsaak. Lt.kol. Avril Kriga, ’n polisiewoordvoerder, sê ’n saak van aanranding met die opset om ernstig te beseer, word ondersoek en die jong man en nog ’n verdagte is gearresteer.