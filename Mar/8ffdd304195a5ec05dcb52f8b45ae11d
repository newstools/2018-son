DIE Southern Kings het aangekondig dat die voormalige Cheetahs-skrumskakel, Sarel Pretorius, hom vanaf Julie op 'n twee-jaar kontrak by hulle gaan aansluit. Andre Rademan, president van OP Rugby en voorsitter van die Southern Kings se uitvoerende raad, sê Pretorius is net die regte soort speler wat hulle nou nodig het om by ‘n jong groep spelers aan te sluit. “Hy is opwindend en bring hope ervaring met hom,” het Rademan gesê. Pretorius, wat tans vir die Newport Gwent Dragons uitdraf, is opgewonde oor die nuwe uitdaging en sê hy is vasbeslote om die Kings weer in ‘n rugbykrag te omskep. “Die Oos-Kaap het nog altyd goeie jong rugbyspelers opgelewer. Ek sien uit daarna om saam met hulle te speel en hopelik ‘n verskil te maak. Ek het my besluit om terug na Suid-Afrika te keer geneem toe ek ‘n paar weke gelede hier getoer het. Dit is ‘n goeie tyd vir my en my familie om terug te wees,” sê Pretorius. Deon Davids, hoofafrigter van die Kings, sê hy sien uit om Pretorius in die span te hê. “Nie net vir sy vaardighede nie, maar vir wat die jonger spelers by hom kan leer,” sê Davids