DIE polisie ondersoek sake van gewapende roof nadat wagte van twee sekerheidsmaatskappye in Commercialweg en by die Cleary Park-winkelsentrum beroof is. Kol. Priscilla Naidu, ’n polisiewoordvoerder, het gesê wagte van Fidelity was omstreeks 11:00 by ’n fast-food-plek in Commercialweg. “Terwyl een van die wagte met ’n werker in die kantoor gepraat het, het twee gewapende mans hulle gekonfronteer. Die wag is aangerand en tot op die vloer gedwing. “Die verdagtes het sy vuurwapen gevat, die geldsak gegryp en uitgehardloop. Beveel “Nog drie gewapende mans het die ander wag van buite na die klante-gebied van die winkel gedwing.” Volgens Naidu is hy beveel om op die vloer te lê en sy vuurwapen is ook gevat. Die verdagtes het na bewering in ’n wit voertuig gevlug. In die tweede voorval, sowat ’n uur later, het vier mans ’n G4S-sekerheidswag in ’n gang in die Cleary Park-winkelsentrum oorval. “ ’n Vuurwapen is teen sy nek gedruk waarna hy op die vloer neergeval het. Die verdagtes het sy vuurwapen en geldtrommel gegryp en by die sentrum uitgehardloop. “Hulle het gevlug in ’n bakkie, wat later verlate in West End gevind is.” Niemand is beseer nie en niemand is gearresteer nie.