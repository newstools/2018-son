SALDANHA. – In ’n gemeenskap waar kinders onveilig voel en jong mense met ander dorpe se meisies meeding wat tienerswangerskap betref, kon die Wes-Kaapse regering se veldtog Walking Bus nie op ’n beter tyd gekom het nie. Só glo ’n inwoner, Veronica Yon. Sy was Woensdagoggend een van ’n horde opgewonde ouers wat die bekendstelling van hierdie veldtog bygewoon het. Walking Bus is ’n projek van die provinsiale departement van gemeenskapsveiligheid om die veiligheid van leerders te verseker op pad na en vanaf die skool. Ouers hou nou ’n wakende oog oor hulle. Dan Plato, die minister van gemeenskapsveiligheid, het die bekend­stelling bygewoon en ouers aan­gemoedig om na die welstand van kinders om te sien. Volgens Yon help elke druppeltjie aanmoediging hulle om hul leerders se veiligheid te verseker. “Oe, die sondes van die stad het mos sy kloue nou ook in die platteland ingeslaan. “Hier tik jong mense mos ook nou dat dit goed gaan en hulle beroof die skoolkinders om hul habits te support. “Verder is die jong meisies van hier mos deesdae meer swanger as ander dorpe s’n aan die Weskus. So, ons is dankbaar dat daar ook nou na ons jonges se behoeftes omgesien gaan word.” Plato het gesê hy is vol vertroue dat die projek Walking Bus vrugte gaan afwerp. “Die sleutel tot die sukses van só ’n projek is dat dit volhoubaar moet wees. Ek reik nou maksimaal na die platteland uit om die inisiatiewe wat ons in die stad geïmplementeer het ook hier te vestig,” het Plato verduidelik.