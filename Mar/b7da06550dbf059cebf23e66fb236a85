“DAAR sit hy. Daar sit die man wat Nikita Lewis binne vyf minute in my shop doodgelem het.” Só het Ahmed Mohamed Jahid, die eienaar van Pick and Save Superette in Athlone, gister getuig in die Kaapse hooggeregshof, waar Lloyd Dube Simbe­­ra­she (40) vir die moord op sy girlfriend verskyn het. Volgens die staat het Simberashe Lewis op 9 Oktober 2015 doodgesteek. Die mesdood het plaas­gevind naby die Saartjie Baartman-sentrum vir Vroue en Kinders, waar Lewis­ vir die beskuldigde weggekruip het. Lewis is altesaam 18 keer gesteek. Jahid het gister getuig oor die bloedige moord wat in sy winkel gepleeg is. Hy het gesê hy het gesien hoe Simberashe op Lewis sit en haar aanmekaar steek. Hy het toe ’n stok gevat en Simberashe daarmee oor sy skouer geslaan, het hy getuig. “Simberashe het toe die mes na my toe gewys en na my gemik. “Toe slaan ek hom weer. Hy het van Nikita afgespring en na agter in die winkel gehardloop. “Die mes het in die proses geval. Toe het hy sy hande in die lug opgehou.” Volgens Jahid het ’n klomp mense na die winkel gehardloop toe hulle hoor iets is aan die gang. Veiligheidswagte het hulle ook na die toneel gehaas, waarna hulle Simbe­rashe aangehou het. ’n Kort rukkie daarna het die polisie opgedaag op die toneel, waar hulle Simberashe in hegtenis geneem het, het Jahid getuig. Jahid het gesê toe alles oor en Lewis se liggaam al verwyder was, het hy sy winkel skoongemaak. Die staatsaanklaer, Mbulelo Koti, wou by Jahid weet of hy Lewis se killer in die hof sien. Jahid het in die beskuldigdebank omgedraai en Simberashe met sy vinger uitgewys. Die hof het ook gister gehoor Simberashe het na bewering ’n ernstige kiem onder lede. Sy regsverteenwoordiger, adv. Sherif Mohammed, het die probleem onder die hof se aandag gebring. Mohammed was self te bang om te naby aan sy kliënt te staan. Regter Melanie Holderness het vir Mohammed gesê hy is welkom om ’n masker te dra, maar besluit: “Die saak gaan voort.” Holderness het wel gevra dat Koti ’n brief aan die geneesheer by die Polls­moor-gevangenis moet rig om te vra dat Simberashe deeglik ondersoek word. Die saak duur voort.