DIE vermeende moordenaar van die 12-jarige Angel Tee, Nealon Redhouse (19), is gister in die Baaise streekhof skuldig bevind op onder meer twee aanklagte van moord. Redhouse en Jezwin Peacock (26), wat ten tyde van die moorde bande met die Spotbouer-bende gehad het, is skuldig bevind op twee klagte van moord, die onwettige besit van ’n vuurwapen en die onwettige besit van ammunisie. Hulle het op 1 November 2015 deur ’n oop venster toegang verkry tot ’n shack op ’n oop veld in Uit­brei­ding 31 in Bethelsdorp. Hulle het die deur oopgemaak en nog verdagtes laat inkom. Die shack was ’n bekende drug-pos. Gershwin Morris (sowat 32) en Bramwell Fortuin (sowat 34) is kort hierna in exe­cution style doodgeskiet. Hulle was nie gangsters nie; hulle was Rastas wat uit die shack dagga verkoop het. Kol. Priscilla Naidu, ’n polisie­woordvoerder, het gesê die motief vir die moord is vermoedelik dwelmverwant aangesien die oorledenes dwelms verkoop het in ’n gebied wat nie ver van die Spotbouers se territory was nie. “Al die verdagtes het tydens die misdaad maskers gedra en hul identiteit was nie bekend nie. “Danksy noukeurige misdaadtoneelbestuur en forensiese ontleding is die twee beskuldigdes met die misdaad verbind deur vinger­afdrukke wat gevind is op die vensterbank en op ’n masker wat agtergelaat is.” Peacock is twee weke ná die misdaad by ’n drug-pos in Kleinskool in hegtenis geneem. Redhouse – toe nog ’n minderjarige – is sowat vier maande later by sy ouerhuis in Barberryweg in Uitbreiding 31 aangekeer. Peacock was toe in aanhouding, terwyl Redhouse op borgtog vrygelaat was. Die twee moordenaars word op 17 April gevonnis. Die saak hou verband met die skietdood op 7 Junie 2016 van Aaliyah “Angel” Tee. Haar pa, Edmund, is in dieselfde voorval gewond. Wyle Donovan “Staal” Berry se naam het ook in dié moordverhoor in die Baaise hooggeregshof opgeduik. Redhouse en Harmse is tans ook in hegtenis vir die moord op Staal. Speurder-sers. Conrad Goo­sen, die ondersoek­beampte in die Angel-moordsaak, het vroeër getuig Redhouse en Harmse is saam met El­­­gershwin “G-Man” Goliath en Selwyn “Sella” Malgas vir die Staal-moord verhoor­afwagtend. Volgens hom word die vier met die Spot­bouer-bende in die Baaise North­erns verbind. Hulle operate onder meer in Uitbreiding 31 en 32, asook Kleinskool en Timothy Valley. Volgens Goosen is die ondersoek in die Staal-moordsaak afgehandel en dis reg vir verhoor. Daar word net op ’n verhoordatum gewag. Patekile het die eenheid vir hul toewyding en die deeg­like ondersoeking van hul sake gelukgewens. “Dié suksesse is vanweë die geïntegreerde vennootskap tussen die vervolgingsgesag, ondersoekers en deskundige forensiese ontleding. “Om ’n suksesvolle vervolging te hê, moet ’n dossier deeglik ondersoek en voorgelê word vir die verhoor by die hof. “Hoewel ons soms nie genoeg getuienisverklarings of selfs ’n vuurwapen as ’n bewysstuk het nie, wen ons deur konsultasie en kundige advies van die aanklaers omdat lede van bendes steeds skuldig bevind en tronk toe gestuur word,” het Patekile bygevoeg.