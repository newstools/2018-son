DRIE wetstoepassers is in die sop oor polisiegeweld nadat hulle ’n inwoner van Mountview hardhandig gearresteer het. Zainoedien Allie (51) van Pinati Estate is Maandag deur die wetstoepassers teen die grond gegooi en vasgedruk. ’n Video clip van die voorval het sedertdien viral gegaan op sosiale media. Dit kom nadat Allie sy 81-jarige oom wou help toe die verkeersbeamptes hom in Belmoreweg, Mountview, van die pad afgetrek het. Die ou oom het glo op sy selfoon gepraat terwyl hy bestuur het. Volgens JP Smith, burgemeesterskomiteelid vir sekuriteit en veiligheid, staar klagte van polisiebrutaliteit die wetstoepassers nou in die gesig. Smith sê: “Dit is ernstige aantygings wat ons nie ligtelik kan opneem nie. “ ’n Volskaalse ondersoek sal na die voorval geloods word om te bepaal wat presies daar gebeur het. “Ons moet nog die beamptes se verklarings vat. “Enigeen met inligting kan die Stad Kaapstad kontak om te help met die ondersoek.” In die video kan ’n mens sien hoe die drie cops vir Allie beetkry. Hulle gooi hom op die grond neer en een van hulle druk Allie met sy knieë teen die grond vas. Hy word daarna geboei en in hegtenis geneem. Hy smeek hulle moet hom nie seermaak nie en dat hy sy samewerking sal gee. Daarna is hy in die selle by die Lansdowne-polisiestasie toegesluit. Allie is later vrygelaat en het die volgende oggend by die hof uitgevind daar is geen klag teen hom nie. Lede van die publiek kan die Stad Kaapstad bel by 107 of die landlyn by 021 840 7700. Inwoners kan ook die wetstoepassingsinbelsentrum kontak by 021 596 1999.