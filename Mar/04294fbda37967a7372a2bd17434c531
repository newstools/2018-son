DIE man wat opgesaal gaan wees met die taak om die Springbokke weer op koers te kry, word vandag bekend gemaak. Allister Coetzee is laas maand die trekpas gegee nadat hy net twee jaar van sy kontrak van vier jaar uitgedien het. Hy kon net 11 van sy 25 toetse as die Bok-mentor wen. Die Suid-Afrikaanse Rugbyunie (Saru) het gister in ’n verklaring bevestig dat die Springbok-afrigtingspan vir 2018 vandag 11:30 in die SuperSport-ateljee in Randburg, Johannesburg, aangekondig sal word. Verskeie gerugte lui dat Rassie Erasmus, Saru se direkteur van rugby, na verwagting ook as die hoofafrigter van die Bokke aangestel sal word. Jacques Nienaber behoort die nuwe verdedigingsafrigter te wees, terwyl Pieter de Villiers as skrumdokter sal oorneem. Die 45-jarige De Villiers het van 1999 tot 2007 vir Frank­ryk in 68 toetse op vaskopstut gesak. Die boorling van Malmesbury het al voorheen dié rol as skrumafrigter vervul toe Heyneke Meyer die Bok-breier was. Die verrassende keuse behoort egter Mzwandile Stick as agterlynafrigter te wees. Dié voormalige kaptein van die Blitsbokke is in Coetzee se eerste jaar as die Bok-breier deur Saru as die agterlyn-afrigter aangestel. Stick het egter net een jaar dié rol vervul voordat hy in die pad gesteek is. Saru het besluit om hom met Franco Smith van die Cheetahs te vervang. Stick is destyds op aanbeveling van Erasmus gekies. Erasmus sal dus wil bewys dat hy in die eerste plek reg was.