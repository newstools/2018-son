MOSSELBAAI. – Bikes van alle groottes het dié naweek die dorp op horings­ geneem­ toe die jaarlikse Buff Rally plaasgevind het. Daar is motorfiets gery, gespog en hard gekuier. Tussen 3 500 en 4 000 motorfietsgeesdriftiges van reg oor Suid-Afrika en die buurstate soos Namibië en Botswana was hier. Die geleentheid vind elke jaar onder die vaandel van die Nomads-motorfietsklub plaas en vanjaar is dit die 13de keer in Mosselbaai gehou. Dit het Saterdag-oggend ’n hoogtepunt bereik toe motorfietse aan ’n optog deur die strate deelgeneem het. Voor in die optog was Wally Brandt, een van die organiseerders, en Harry Levendal, Mosselbaai se burgemeester. Hulle is gevolg deur Luderick Jacoby, die voorsitter van Nomads. Saam met hom het adv. Thys Giliomee, Mosselbaai se munisipale bestuurder, gery. Kort voor die begin van die optog het Jacoby aan Son gesê daar is ’n bietjie minder inskrywings as verlede jaar en sê die weer het waarskynlik vanjaar ’n rol gespeel. Volgens hom is die Buff die eerste keer in 1969 in Port Elizabeth aangebied. Hy het gesê die geleentheid bring “miljoene” in vir die dorp. “Kyk maar net na die petrolrekening. Daar is meer as 3 000 motorfietse en elkeen se eienaars gooi minstens R200 se petrol in Mosselbaai in,” sê Jacoby. ’n Karnavalatmosfeer het by die De Bakke Santos-kampeerterrein geheers waar deelnemers gekamp het. Verskeie stalletjies het flink sake gedoen. Een van die stalletjie-eienaars het gesê besigheid is goed. “Ek gaan nie ’n miljoenêr word nie, maar ek gaan ’n wins maak.” Rhodie Julies van Kaapstad het heerlik voor sy tentjie saam met vriende gekuier. Fadeel Ebrahim van Worcester­ het sy hele familie saamgebring. “Ek kom elke jaar. Dis ’n lekker wegbreek. Mens raak ontslae van die stres,” het hy gesê. Levendal het aan Son gesê die Buff beteken baie vir die dorp. Giliomee het bygevoeg dit bring gemeenskappe saam en dit is ’n groot ekonomiese inspuiting vir Mosselbaai.