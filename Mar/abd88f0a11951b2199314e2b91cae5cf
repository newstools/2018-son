STUDENTE van die Nelson Mandela-Universiteit (NMU) het die naweek ’n noue ontkoming gehad toe hulle byna verdrink het by Cape Recife. ’n Groep van 80 mense, meestal studente aan die NMU, het Saterdag hul maande­likse hike vanaf Hume­wood na die Cape Recife-natuurreservaat aangedurf. By Cape Recife het sommige besluit om in die water te gaan afkoel. Geen menseredders beman hierdie deel van die strand nie. Luidens ’n verslag van die Nasionale Seereddings­instituut (NSRI) het drie jong stappers ongeveer 300 m van die kus af in die moeilikheid beland nadat sterk see­strome hulle meegesleur het. Vier mans uit dieselfde groep het die see ingehardloop om hulle te gaan help. Een van die drie mans wat in die moeilikheid beland het, het daarin geslaag om na veiligheid te swem. Die NSRI in die Baai, die metro-nooddienste, menseredders, ’n Aeromed 3-helikopter en die polisie is ontbied om te kom help. “Die NSRI-lede Jean Rossouw en Steven van den Berg het daarin geslaag om die mense uit die water te red,” is bekend gemaak. Vasgeklou “Van die mense wat in die moeilikheid beland het, het aan mekaar en aan rotse vasgeklou.” Diegene wat dit nodig gehad het, het op die strand mediese hulp ontvang. Ander is vir skrape behandel. Een man is met ’n ambulanshelikopter hospitaal toe geneem en twee ander mans en ’n vrou is met ’n gewone ambulans weg. Almal in die groep is na verneem word in die 20. Hulle hike elke maand en ken dié area en dié deel van die strand goed. Die NSRI het mense gemaan om versigtig te wees, veral wanneer dit volmaan is en ook tydens volgende week se springgety.