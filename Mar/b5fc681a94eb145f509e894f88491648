DIT is nou tyd dat vordering gemaak moet word met die Oostelike Provinsie-rugbyunie (OPRU) se planne. ’n Antwoord op watter vordering intussen gemaak is om die unie én die Southern Kings weer op koers te kry, behoort vandag verkry te word. Die OPRU se president, André Rademan, het onlangs van die unie se planne uitgelê. Van die planne was die vorming van ’n komitee wat gestig sou word om beheer te neem van die Southern Kings. Daar was egter tot nou toe nog geen ontwikkeling op dié vlak ná die gesprekvoering nie, hoewel Rademan in die gesprek gesê het hulle kyk daarna om dit binne twee weke te doen. Hy het uiteraard ook gesê die vorming van die komitee hang ook daarvan af of hulle die nodige borgskappe kan bekom. Hopelik sal vandag se gesprekvoering met die president net goeie nuus wees vir die unie en ondersteuners. Met die Supersport-uitdaagreeks wat weer nader kom, sal die plan vir die reeks, asook die Curriebeker-span, uiteengesit word. Hoewel laas seisoen se OP-breier, Ryan Felix, steeds met die OP-span werk, is nog geen amptelike aanstellings van afrigters gemaak vir die komende reekse nie.