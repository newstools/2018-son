DIE Fontein Primêre Skool in Gelvandale is uiteindelik deur die Oos-Kaapse onderwysdepartement geklassifiseer as ’n skool wat volledige dienste aan leerders met spesiale leerbehoeftes (LSEN) gaan bied. In ’n brief aan die hoof, Gary Groenewald, skryf die superintendent-generaal, Themba Kojana, dat Fontein die verifikasieproses suksesvol ondergaan het. “En ná u aanvaarding om ’n skool te wees wat volledige dienste aanbied, is u skool amptelik as ’n volledige-dienste-skool geklassifiseer. “U skool sal bykomende hulpbron- en ander ondersteuning kry.” Kojana voeg by dat 60 hoofstroomskole in die Oos-Kaap geïdentifiseer is om skole met volledige dienste te word na ’n identifikasie- en verifikasieproses. Groenewald sê hy is verheug daaroor dat die skool sodanig geklassifiseer is nadat die skool nie erkenning vir sy leerders met leerbehoeftes in posvoorsiening van die onderwysdepartement gekry het nie. Hy meen meer as een skool van sy soort is nodig. By Fontein is daar tans 25% van sy leerders met intellektuele hindernisse wat wissel van ligte tot ernstige intellektuele gestremdhede. Sommige van hulle ly aan ADHD, FAS, ADD en ander gedrags- en emosionele probleme. Volgens hom is daar in een gr. 3-LSEN-klas leerders wat die bevoegdheid van gr. R, gr. 1 en gr. 2 het. “Hulle kan nog nie klank, skryf of letterpatrone maak nie. “Die juffrou moet nou die hele klas opverdeel en die kurrikulum moet tot op hul vlak gebring word.” Die portefeuljekomitee oor onderwys het in Januarie die skool besoek en gevind dat die skool 6 remediërende onderwysers kort omdat daar meer as 100 leerders is wat nie kan lees, skryf of spel nie. “Die remediërende onderwysers is nie in die posvoorsieningsnorme oorweeg nie,” lui die komitee se verslag. Die komitee sê in sy verslag om nie behoorlike reëlings te tref vir leerders met spesiale leerbehoeftes nie, is ’n oortreding van die onderwys-witskrif. “Dit bepaal elke leerder moet ondanks hindernisse gehalte- onderrig kry. “Die departement moet ver­seker die skool word met remediërende onderwysers en geriewe ondersteun wat die leerders bystaan.” Groenewald het bygevoeg dat die skool ná hierdie klassifikasie elke Woensdag twee uur lank deur die onderwyshulpsentrum vir spesiale onderwys bedien sal word. Hy het in Februarie gesê volledige dienste beteken ’n arbeidsterapeut, sielkundige, spraakterapeut en fisio­terapeut moet by die skool wees.