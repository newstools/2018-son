SANDRA Malcolm (74) se kop is afgesny. Haar bene en arms is geamputeer. Haar maag is oopgesny en haar derms uitgehaal. Só lui die patologiese verslag oor die moord op Malcolm. Sheree Prince (21), ’n tenger vrou van Citrusdal, het reeds skuld erken op die wrede, bloederige moord. Sy staan ook tereg op twee aanklagte van inbraak en diefstal. Prince het gister senuweeagtig voorgekom. Sy was geklee in ’n pienk toppie en het ’n geblomde doek en pienk lipstiffie gedra. Sy het kort-kort om haar rondgekyk. Op 18 April 2015 is Malcolm in haar huis in Muizenberg vermoor. Prince het in ’n pleitverduideliking gesê sy het deur die huis se badkamer­venster geklim. Malcolm het wakker geword, en Prince het gesê sy soek hulp vir haar gebrande voet. Soos ’n goeie Samaritaan het Malcolm na Prince se voet omgesien en vir haar brood en tee gegee. Sy het daarna opgestaan en gesê sy gaan die ambulans bel. Hierop het Prince opgestaan en Malcolm met ’n mes gesteek. Prince het gesê Malcolm het geval, maar wou weer opgestaan. Sy het besluit om Malcolm se kop af te sny. “Ek het haar toe begin sny om só haar liggaam uitmekaar te haal.” Sy het toe Malcolm se arms by die skouers afgesny. Sy het vertel sy wou Malcolm se bene ook afsny, maar kon nie. Sy het toe ’n byl gevat en dit afgekap. Prince is ’n paar dae later by haar ouerhuis in Citrusdal in hegtenis geneem. Goedere wat by ’n huis in Kaapstad gesteel is, is in haar besit gevind. Die goedere behoort aan Lauren Josephs van Mitchells Plain. Josephs het gister getuig op 14 April is by hul huis ingebreek. “Ons het dit nooit aangemeld nie, want niks van die goed was insured nie. Min het ons geweet dit sal deel word van ’n moordondersoek.” Die saak duur vandag voort.