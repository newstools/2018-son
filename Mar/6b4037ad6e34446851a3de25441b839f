’N PROFEET word nie in sy eie land geëer nie. Dít kom ek agter toe ek onlangs ’n lang verlore vriend, Jeff Lakey, in sy tuisdorp, Robertson, besoek. Jeff is ’n oudonderwysman. Hy het ’n selfs groter passie vir sy geliefde dorp se geskiedenis. Ons ontmoet mekaar by die Mountain View-bibloteek. Die “bruin” biblioteek in die “bodorp”, soos Jeff met ’n glinster in sy oë daarna verwys. Jeff en ’n bibliotekaresse, Ronel Philander (’n oudleerder van hom), ontmoet ons by die biblioteekdeur. Binne, op ’n tafel uitgepak, lê talle van sy plakboeke. Jeff gee ons ’n begeleide toer. Uit dié ryklik geïllustreerde boeke blyk dit hy is baie betrokke by die wel en wee van dié Bolandse dorpie. En glo dit as jy wil: Daar is ook foto’s van die dag toe Madiba Robertson besoek het! Verskeie van Jeff se kreatiewe skeppings (soos gedigte) is opgeneem in versamelbundels. Ook bundels wat hy op eie onkoste uitgegee het. Van sy laaste gedigte is juis opgeneem in ’n bundel van Floris Brown se Breedevallei Dichters-groep. ’n Ander lywige plakboek handel oor senior burgers se besoek aan die Kaapse Skiereiland, insluitend Robbeneiland. Op ’n groot viltbord is verskeie groot foto’s gemonteer oor die bodorp se aktiwiteite. Daar is selfs ’n foto van Jeff se optrede op die gewilde SABC-program Pasella. Dan wys Jeff trots na ’n boekrak met 12 gepubliseerde boeke oor sy geliefde Bo-Dorp Se Mense, uit sy eie pen. Titels wat dadelik die oog vang, is die rugbyboekie, Verlede tot Hede, en Hand aan hand. Onder die bundels is selfs een met staaltjies oor skooldae in die dorp! Die geskiedenis van die dorp se sanggroepe, jazz- en blues-orkeste, sportklubs en blommeverenigings lê hom ook na aan die hart. Tydens die eeufeesvieringe van die Laerskool De Villiers het hy ’n leidende rol gespeel. Ons paaie het jare gelede tydens ’n storievertel- en dramawerksessie in Beaufort-Wes gekruis. Deur die jare het ’n vriendskap ontwikkel wat ons gekoester het. Jeff glo nog aan die tradisionele slakkepos; ek hou die vriendskap telefonies aan die lewe. Met ons verdere gesels was dit sy dryfkrag en passie vir “sy” mense en hul geskiedenis wat my beïndruk het. Elke dorp behoort eintlik ’n Jeff te hê. Iemand wat die eie of dan alternatiewe geskiedenis neerpen. En die plaaslike biblioteek moet so iemand uitstalruimte gee. Dit sal skooltake baie vergemaklik! My digtersvriend Peter Snyders sal dikwels opmerk: “Die Vlakte … dink ek, dit is eintlik ek!” Gedagtig aan Jeff Lakey wil ek net sê: “Robertson, veral die bodorp … dink ek, dit is eintlik Jeff!” Ek wonder wie eendag die aflos­stokkie by Jeff gaan oorneem om dié grootse taak verder te voer.