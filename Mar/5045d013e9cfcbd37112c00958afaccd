DIT was ’n lang en stamperige pad, maar die geïntegreerde padvervoerdiens (IPTS) is uiteindelik hier, het Rano Kayser, die Metro se burgemeesterskomiteelid vir paaie en vervoer, gesê. Kayser het gister 24 ge­artikuleerde busse en hul staanplek oorhandig aan die voertuigbedryfsmaatskappy Spectrum Alert. Die 25ste bus, wat nie so lank soos die ander 24 is nie, gaan as deel van die vervoerdiens gebruik word. “Dit is die oomblik van waarheid dié. Die oorhandiging is die laaste deel van die legkaart wat die direktoraat van paaie en vervoer moes invoeg. “Ek is baie bly om aan te kondig die IPTS het uiteindelik gearriveer. “Die ondertekening van ’n memorandum van ooreenkoms is om die bates aan Spectrum Alert te oor­handig wat dit moontlik maak dat die IPTS bedryf kan word.” Volgens hom word die vergoedingskontrakte van alle relevante rolspelers tans gefinaliseer. Die IPTS gaan veilig, betrou­baar en kostedoeltreffend wees, het Kayser bygevoeg. “Ons stel ook die Libho­ngelethu-kaartjiestelsel bekend. Ons het met die kaartjiestelsel ’n paar konsessies gemaak. Polisielede in uniform wat ’n aanstellingsertifikaat kan wys, kan gratis van die bus gebruik maak.” Volgens hom sal pendelaars veiliger voel. “En omdat ons senior burgers liefhet, sal pen­sioen­trekkers 20% minder as die gewone kaartjieprys betaal.” Kayser het gesê ’n verdere konsessie is gemaak vir studente en leerders, vir wie daar ’n bevorderlike omgewing vir leer en onderrig moet wees. Die omgewing behels ook hul huislike omstandighede, waar daar baie dae nie taxi-geld is om by die skool, kollege of universiteit uit te kom nie. “Studente met ’n geldige studentekaart van ’n geregistreerde, erkende instelling sal ook afslag van 20% op die buskaartjieprys kry.” In die aanloop tot 26 Maart, wanneer die dry run begin, word duisende komplementêre buskaartjies versprei. “Die inwoners kan die kaartjies vanaf 26 Maart tot 9 April gebruik.” Volgens Kayser gaan daar ook opleidingsgeleenthede wees vir sekuriteitsdienste, instandhouding en buswassers. “Baie werkgeleenthede sal volg. Taxi-bestuurders en -guardjies is opgelei en is nou gekwalifiseerde kode 14-bestuurders. “Ons wil egter graag hê dat die begunstigdes van hierdie werkgeleenthede hoofsaaklik uit die taxi­bedryf kom.” Hy het bygevoeg die regering laat die taxibedryf van informeel tot formeel transformeer en die huidige administrasie is 120% daartoe verbind. “Ons het besluit om ’n pad van onderhandelings te volg in plaas daarvan om daarteen te baklei.” Kayser het ook die busbestuurders se uniform bekend gestel. Hulle sal ’n rooi gholfhemp en swart broek dra. Die Metro het gisteraand begin met ’n proses van openbare deelname om inwoners te laat inkoop. Pendelaars kan hul komplementêre kaartjies by die Cleary Park-kliëntesorgsentrum en Mfanasekhaya Gqobose-gebou kry. Mense kan die Libhongolethu-vervoeroperasiesentrum by 0800 47 87 87 bel vir nog inligting. Die snelbusdiens is met die oog op 2010 se Wêreldbeker-sokkertoernooi tot stand gebring. Die 25 busse het jare lank stof vergaar voordat dit na die depot naby die Cleary Park-winkelsentrum verskuif is. ’n Proeflopie het op 21 November begin en taxibestuurders is geïdentifiseer en deur Volvo opgelei om die busse te bestuur. Die aanvank­like busroete is van Cleary Park na die Baaise middestad en na die Nelson Mandela-Univer­siteit.