DIE druk is skielik baie meer op Rivash Gobind. Gobind is gister as die nuwe afrigter van die Warriors­ se krieketspan aangestel nadat hy die afgelope vier maande die tydelike afrigter was. As die tydelike afrigter het dit baie goed met Gobind gegaan, want die Warriors het die mede-houers van die One Day Cup geword en byna die meerdaagse Sun­foil-reeks gewen. “Nou moet ons vir die pad vorentoe beplan, want ons wil dié goeie vertonings volhou,” het Gobind gister by St. Georgepark in Port Elizabeth gesê. “Ek stel altyd die span eerste en vir my is dit belangrik om ’n goeie verhouding met elke speler op te bou. “Elke goeie span het ’n mengsel van ervare en goeie jong spelers nodig. “Ons het daardie mengsel en moet nou net seker maak ons ontwikkel ons beste jong spelers verder.” Dit was vir Gobind geen verrassing dat die Warriors só goed gepresteer het met hom as die tydelike afrigter nie. “Die spelers moet die eer vir die goeie vertonings kry. Die strukture was in plek toe ek oorgeneem het.” Gobind het die leisels by Malibongwe Maketa geneem toe Maketa die Proteas se hulpafrigter geword het. Die Warriors se kaptein, Jon-Jon Smuts, het gesê hy sien daarna uit om verder saam met Gobind te werk. “Hy het ons in ons eie vermoëns laat begin glo. “Ons het in die verlede dalk nie gepresteer soos ons moes nie omdat daardie soort selfvertroue ontbreek het. “Gobind het ons egter laat besef ons hoef vir geen ander span terug te staan nie. “Hy kry die beste uit elke speler en die verhoudinge tussen hom en die spelers kan nou verder groei. “Ons het ’n goeie seisoen saam met Gobind beleef en moet nou daarop voortbou.”