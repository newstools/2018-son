NQABA Bhanga, die leier van die DA in die Oos-Kaap, het Julius Malema se aankondiging vroeër vandeesweek om die Nelson Mandelabaai-metro se mayor, Athol Trollip, deur ’n mosie van wantroue op 6 April te ontsetel, as kinderagtig bestempel. Bhanga sê die EFF wil dié mosie uitvoer ondanks die feit dat die party vir Trollip op meer as een geleentheid ondersteun het – toe die raad hom in 2016 as burgemeester gekies het en met die wantrouemosie teen hom in 2017. “Die DA en die EFF sal nooit saamstem oor die onteiening van grond sonder vergoeding nie. Die EFF sal ook nooit ’n vryemark-ekonomie aanvaar nie. “Malema se aankondiging is kinderagtig. Ons en die EFF het nog altyd ’n goeie verhouding op hierdie vlak gehad. ’n Voorbeeld hiervan is met die inkontraktering van 400 sekuriteitspersoneellede.” Volgens Bhanga sal die EFF se “politieke skisofrenie” slegs die inwoners van Nelson Mandelabaai skade aandoen. “Die DA se veldtogte was daarop gegrond om algehele verandering na die stad te bring. Dit is duidelik dat die EFF die ANC na sy ou streke wil sien terugkeer om die munisipaliteit te plunder en vir die mense te jok,” sê Bhanga. “Dit is ondenkbaar dat die EFF voorstel die ANC het ’n gepaste kandidaat. “Die ANC het die meeste van die probleme veroorsaak, ongeag wie die organisasie op watter vlakke lei.” Volgens hom offer die EFF die belange van die inwoners op met hierdie beplande mosie. “Hulle rasionaliseer alles. Hulle sien ’n wit man en teiken hom. Die DA is ’n nierassige party wat die belange van alle rasse op die hart dra.” Bevry Bhanga voeg by dat die DA dit ná Malema se aankondiging van dag tot dag sal vat. Dis nog ver na 6 April, het hy bygevoeg. Die ANC in die metro sê hy verwelkom enige betrokkenheid by die EFF en alle ander partye in Nelson Mandelabaai. Die party sal deelneem aan besprekings wat daarop gemik is om mense van Nelson Mandelabaai uit die moeras van die DA-beheerde metropolitaanse munisipaliteit te bevry. Gift Ngqondi, woordvoerder, sê die ANC is oop vir besprekings oor enige bestuursraamwerk wat die mense van Nelson Mandelabaai aan die voorpunt sal stel. “Daarom het ons die afgelope jaar verskeie partye, behalwe die DA – gegewe sy voortgesette rassistiese en arrogante houding teenoor die armes en die werkersklas – betrek. “Ons waardeer die sensitiwiteit waarmee moontlike koalisie-gesprekke behandel moet word en die feit dat die kern van enige ooreenkoms die aspirasies van ons mense moet wees. “Verder stem ons saam dat die totstandkoming van enige koalisieregering gebaseer moet wees op die beginsel dat diegene waarmee ons werk, bereid is om die agenda van radikale sosio-ekonomiese transformasie te bevorder.” Die speaker van die metroraad, Jonathan Lawack, sê ’n mosie is nog nie ingedien nie. “Ek het nog niks in dier voege ontvang nie. “In hierdie stadium wil ek my glad nie daaroor uitlaat nie.” Yoliswa Yako, die plaaslike EFF-woordvoerder, het navrae oor die wantrouemosie na dr. Mbuyiseni Ndlozi, EFF-woordvoerder verwys. Ndlozi kon nie vir kommentaar bereik word nie ondanks talle telefoonoproepe en WhatsApp-boodskappe sedert Woensdag.