“MET al die uitstellings voel dit of die justice system al klaar my kind fail.” Dís die hartseer woorde van ’n ma van Old Woodlands, Mitchells Plain, wie se agtjarige dogter op 8 Desember 2016 in haar ouerhuis verkrag is. Gister in die Mitchells Plain-streekhof is Ashwin Isaacs, die vermeende verkragter, se saak weer uitgestel. Isaacs, ’n familievriend, is ’n paar dae ná die verkragting gearresteer. Volgens die mammie het sy agter­gekom iets vreemds is aan die gang toe haar dogter se privaat dele sere begin kry en ’n groen afskeiding uit haar vagina kom. Die meisietjie is onmiddellik geneem na die Rooi Kruis-hospitaal, waar bevestig is sy is verkrag en ge­sodomiseer. Dit is ook bevind die kind het genitale vratjies gekry. Isaacs se saak is reeds drie keer uitgestel. Die mammie sê sy het dit die eerste en tweede keer laat gaan, maar dié keer het dit haar omtrent ontstel. “Is dit nie genoeg dat hulle hom op borgtog van R1 000 vrygelaat het nie? Nou is dit ’n uitstel-uitstel-saak,” kla die mammie. “In die eerste plek het die mense nie hul werk reg gedoen nie, want ek moes self rondhardloop vir ’n siel­kundige,” vertel sy. “My kind se naam het al op die hofrol verskyn. So, daar is haar kinderregte al klaar aangetas. “Toe ek die hof vra hoekom dit so is, toe blameer hulle die detective. Maar die detective het niks van dit geweet nie.” Die ontstoke mammie sê verder: “Ek belowe hulle: As die reg­stelsel my dis­appoint, gaan ek daai jong self vrekmaak. Hy speel nou mal, maar hy weet wat hy gedoen het.” Die aanklaer het gesê sy wil seker maak die kind is gereed om in die hof te verskyn. Sy moet nog twee sessies by die sielkundige klaarmaak. Die hofsaak is tot 12 April uitgestel.