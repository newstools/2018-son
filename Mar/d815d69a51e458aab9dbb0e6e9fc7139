DIE watersituasie in die Wes-Kaap maak ’n mens se keel, nee, sommer jou hele binneste kurkdroog. Veral in Kaapstad het die gevreesde Dag Zero mense omtrent laat panic. Inwoners het in hul duisende na die groot supermarkte gestroom om ten duurste kanne drinkwater te gaan koop en te berg vir die dag wanneer die krane sou leeg loop. Die gelukkiges met karre het hulle na bergstroompies gehaas om kanne, emmers en bottels vol te maak. Daar was selfs vuisgevegte onder die dors citizens om seker te maak hulle kry hul druppel watertjies. En nou blyk dit alles was verniet. Want eers was Dag Zero in Februarie, toe Maart, toe April, Mei, Junie, Julie ... Toe sê die DA-leier, Mmusi Maimane, dis onwaarskynlik dat dié dag vanjaar sal aanbreek. Nou vra almal – gewone mense, hooggeleerdes, ander politieke partye en burgerlike organisasies – hoekom en deur wie dié dag geskep is. Duisende waterbestuurtoestelle is by mense se huise geïnstalleer – in baie gevalle sonder hul medewete. Dan moes hulle boonop meer as R4 000 betaal vir dié toestelle, wat in hul keel afgedwing is. Wie ook al die tender gewen het om die goed te installeer, maak miljoene daaruit. Dieselfde met die ontsoutingsaanlegte ... honderde miljoene. En wie gaan hiervoor betaal? Beslis nie die politieke leiers nie. Dís vir seker. Die Water Crisis Coalition sê hy gaan dit nie so los nie en is bereid om die saak hof toe te vat om agter die draai van die kraan te kom. Kaapstad gaan beslis deur een van sy kwaaiste droogtes nóg; daaroor kan ’n mens nie stry nie. Maar as iemand – en dit blyk al hoe meer die geval te wees – Dag Zero geskep het om miljoene rande daaruit te maak, moet hulle antwoord daarvoor gee. En dan moet almal weer saam skree: “Pay back the money!”