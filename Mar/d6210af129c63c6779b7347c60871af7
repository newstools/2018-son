’N SUID-KAAPSE man wat ’n bejaarde vrou in George vermoor het nadat hy by haar huis ingebreek het, is Dinsdag in die Wes-Kaapse hoog­geregshof tot 25 jaar tronkstraf gevonnis vir moord. Jonathan Claassen (32) het skuldig gepleit op die moord op Isabella Christina Kruger (77). Hy het ook skuldig gepleit op huisbraak met die doel om te roof en roof met verswarende omstandighede. Hy is ook vyf jaar tronkstraf opgelê vir inbraak en tien jaar vir roof. Al drie vonnisse sal samelopend uitgedien word. Claassen sê hy het op 17 Maart 2017 baie gedrink en tik gerook. Op 18 Maart het hy na sy werkplek by Kraaibosch Estate gestap om goed by die onklaar huise te steel. Hy kon niks kry nie en wou van sy plan afsien, maar toe sien hy ’n halfoop venster. Hy sê hy het Kruger geken en al by haar huis gewerk. Claassen sê hy het deur die venster geklim, deur die huis geloop en ge-shop. Toe hy Kruger se selfoon by haar kop vat, het sy wakker geword. Claassen sê: “Voordat sy kon skreeu, het ek haar gegryp en op die grond vasgedruk. Ek het my arm om haar nek gehou tot sy stil geword het.”