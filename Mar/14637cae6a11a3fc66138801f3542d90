’N MAN (38) van Despatch wat met vervalste geld wou handel dryf, het sy rieme in die dorp styfgeloop. Kapt. Gerda Swart, ’n polisiewoordvoerder, sê die man het ten tyde van sy arrestasie R3 100 in sy besit gehad. Hy is Vrydag met die spul vervalste R100-note in hegtenis geneem. Volgens Swart het die man die geld deur middel van die Money Market-metode probeer oorplaas. ’n Werknemer het onraad vermoed en het dadelik die polisie in kennis gestel. Die polisie het ’n waarskuwing aan besighede en inwoners uitgestuur om paraat te wees wanneer hulle geld hanteer. Ondersoek Die cops wil voorkom dat inwoners die slagoffer word van ’n sindikaat wat vervalste note in die gebied versprei. “Ons wil almal vra wat met geld werk om alle banknote deeglik te ondersoek. Kyk na note van R10 tot R200 vir enigiets verdag. “Die geld lyk eg, maar ’n mens moet die sekuriteits­kenmerk (watermerk) noukeurig nagaan. Winkels moet gebruik maak van masjiene wat vals geld identifiseer.” Die verdagte het gister op ’n aanklag van die verspreiding van vervalste geld in die hof verskyn. Die polisie se ondersoek duur voort. Hulle hoop om beslag te lê op al die vervalste geld sowel as die masjien wat dit gedruk het.