’N SEKURITEITSWAG wat ’n sigaretafleweringstrok ge-escort het, is tydens ’n poging tot roof doodgeskiet. Die voorval het Saterdag omstreeks 08:40 op die hoek van die besige Jakes Gerwel-rylaan en Oliver Tambo-weg by die Samora Machel-township plaasgevind. Die man is ten aanskoue van ander motoriste koelbloedig afgemaai. Een van dié motoriste, wat anoniem wil bly, sê die victim het in ’n wit Chevy-bakkie gery toe die rowers op hom losgebrand het. Hy was besig om by Samora Machel in te draai toe die rowers toeslaan. Die motoris verduidelik ’n voertuig wat deur die skieters bestuur is, het skielik voor die Chevy ingeswaai en hom geblokkeer. Twee mans het uit die voertuig gespring, die Chevy genader en van ’n kort afstand op die sekuriteitswag geskiet. Gearresteer Die afleweringswa kon wegjaag en die rowers het met leë hande van die toneel gevlug. Die 43-jarige sekuriteitsbeampte het op die toneel gesterf. ’n Polisiewoordvoerder, lt.kol. Andrè Traut, bevestig die voorval en sê verder die polisie is nog op soek na die verdagtes. Traut sê: “Onbekende rowers het gepoog om die trok te beroof en het in die proses ’n 43-jarige man doodgeskiet. “Die omstandighede rondom die voorval word ondersoek en niemand is al gearresteer nie.” Enigeen met inligting wat kan dalk lei tot die arrestasies van die rowers, word gevra om die Nyanga-polisistasie te kontak by 021 380 3300, of bel CrimeStop by 08600 10111. Die handel in onwettige sigarette landwyd beloop honderde miljoene rand.