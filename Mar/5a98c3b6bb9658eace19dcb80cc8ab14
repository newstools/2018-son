DIE graffiti op die Engcobo-berge is byna als verwyder danksy Operation Erase. Kapt. Khaya Tonjeni, ’n polisiewoordvoerder, sê ’n multi-dissiplinêre span verwyder die grafitti op die berg bokant die huis van die Mancoba-familie se Seven Angels-kerk. “Die span, onder leiding van brig. Malibongwe Ntsabo, die provinsiale hoof vir misdaadvoorkoming, het vroeër vandeesweek begin met die gevaarlike maar noodsaaklike taak om die berge skoon te maak. “Dit word gedoen ná ’n versoek van die gemeenskap om die graffiti uit te wis omdat die destydse kerklidmate nie toestemming gevra het om dit aan te bring nie.” Leiding Tonjeni voeg by weens die omstredenheid rondom die kerk was daar algemene konsensus om al die inskripsies te verwyder. “Die lede klim met behulp van gevorderde toegangs- en bergklimmetodes om uit te kom by die graffiti hoog op die berg, wat aan die buitewyke van die dorp is. “Baie van die graffiti is met swart verf toegeverf.” Tonjeni sê omdat dit ’n moeisame, tydrowende proses is, kon dit nie op een dag voltooi word nie. “Die werk sal later in die week voltooi word – betyds vir die reinigingsplegtigheid onder leiding van die kantoor van die LUR vir veiligheid, skakeling en vervoer in vennootskap met die polisie.” Lt.genl. Liziwe Ntshinga, die provinsiale polisie­kommissaris, het met ’n helikopter gaan kyk hoe die werk vorder. Sy het lede gevra om versigtig te wees. “Ons wil hê die werk moet sonder ongevalle gedoen word, want ons wil ’n baie pynlike hoofstuk in die geskiedenis van ons provinsie se polisie afsluit.”