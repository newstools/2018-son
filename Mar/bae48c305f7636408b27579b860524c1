“EK SAL nou-nou terug wees. Moenie worry nie.” Dit was die famous last words wat ’n vrou gehoor het voordat ’n man met haar kar verdwyn het. Nou sit Specileen Swartland (63) van Kraaifontein sonder die Tata Indigo wat haar R38 000 uit die sak gejaag het. Swartland vertel sy het gedink sy doen iets goeds toe sy haar kar aan haar nuwe tjommie, Jacque Booysen, leen. “Hy was so charming en het so mooi gepraat. Ek was convinced­ hy is opreg, maar ek was heeltemal verkeerd,” sê sy huilend. Swartland het die vermeende kardief Vrydag by ’n pub in Parow ontmoet waar sy op die slotmasjiene speel. Dis toe Jacque met haar begin chat het. Swartand sê hy wou vir haar ’n drankie koop, maar sy drink nie alkohol nie. “Hy het by my kom sit en ons het lekker gesels. “Hy vertel dat hy van Kimberley is en op pad Kaapstad toe het sy kar gebreek in die Paarl. “Later die aand toe vra hy vir ’n lift na die hotel waar hy woon. Ek het nie object nie,” sê sy. Swartland en Jacque het nommers geruil en sy is toe huis toe. “Die volgende dag toe bel hy heeltyd. Hy wou weer uitgaan vir drankies en geselskap, maar ek was besig en kon nie,” verduidelik sy. Jacque het Sondagoggend vroeg weer gebel en vir Swartland gesmeek om hom Paarl toe te neem, waar hy op sy kar wou gaan check. Sy het toe besluit sy sal hom gaan optel en hom die guns doen. “Ek het om iewers in Parow­ by ’n BnB opgetel. “Op pad Paarl toe het ons eers ’n draai by my huis gemaak. “Dit is waar hy my gecharm en convince het om vir hom my kar te leen.” Swartland sê Jacque het baie mooi met haar gepraat en verduidelik dat hy nie met haar kar sou wegry nie. “Ek weet nie hoekom ek hom geglo het nie, maar ek het, en daar is hy weg met my kar. Ek het hom gebel, maar hy het nie geantwoord nie en in ’n stadium het hy sy foon afgesit,” sê sy. Tot nou toe is die kar nog altyd weg. “Ek voel baie seergemaak. “Ek het die man geglo en hy het advantage gevat van my. My kar is iets waarop ek baie trots was omdat ek dit verlede jaar cash gekoop het,” het Swartland huilend vertel. Sy vra dat mense haar asseblief help om haar kar terug te kry, maar ook om versigtig te wees en nie almal te vertrou nie. Sers. Noloyiso Rwexana, ’n provinsiale polisiewoordvoerder, het bevestig ’n saak van die gebruik van ’n voertuig sonder toestemming word ondersoek. Niemand is nog in hegtenis geneem nie.