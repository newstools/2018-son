’N VERMEENDE lid van die 16 Honde-bende in die Baaise Northerns is die naweek wreed vermoor toe hy verskeie keer met messe gesteek is. Die slagoffer, Lionel Holster (27), oorspronklik van Libraweg, Barcelona, in Helenvale, het op die toneel aan veelvuldige steekwonde beswyk. Maya (32), sy suster, sê Saterdag laatoggend het ’n tjommie van Lionel haar by die huis kom roep en haar meegedeel haar broer is in Reginaldweg “lelik gesteek”. Maya sê toe sy op die moordtoneel aankom, het sy haar bebloede broer op die sypaadjie aangetref waar hy op sy maag gelê het. Volgens haar het Lionel deurentyd gemompel terwyl sy sy hand styf vasgehou en sy naam hard uitgeroep het. Sy oë was oop. Maya sê minute later is Lionel dood. Volgens haar het hy verskeie steekwonde aan sy bolyf en rug opgedoen. Sy sê Lionel se vriend wat ten tyde van die voorval saam met hom was, is in die nek gesteek. Hy is in ’n plaaslike hospitaal opgeneem. Volgens Maya het ouens wat aan haar onbekend is, Lionel en sy pêl gejaag, hulle ingehardloop en met messe toegetakel. Maya sê toe sy by die toneel aankom, het die mense om haar broer saamgedrom. Volgens Maya woon Lionel sedert verlede jaar om veiligheidsredes nie meer in sy ouerhuis in Librastraat nie. Sy sê wanneer hy wel huis toe gekom het, moes hy altyd skelmpies in- en uitsluip. Volgens Maya het Lionel geen kinders gehad nie en was hy op soek na werk. Maria Wewers (49), Lionel se antie, verwys na Lionel se moordenaars as Satans. “Hulle moet gestraf word deur die wet. Ek huil, want ek moet almal begrawe.” Kapt. Johan Rheeder, ’n polisiewoordvoerder, sê die voorval het Saterdag omstreeks 12:02 gebeur. Volgens Rheeder is Lionel met ’n mes gesteek. Hy sê nog ’n persoon (25) is in dieselfde voorval in die skouer gesteek. Hy sê die polisie ondersoek sake van moord en poging tot moord. Niemand is tot dusver in verband met die voorval in hegtenis geneem nie.