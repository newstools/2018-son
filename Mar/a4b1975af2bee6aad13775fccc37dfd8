Al SES ontsnapte bandiete is weer agter tralies. Die laaste inmate, Siphenanthi Ntantiso, wat nog die lang arm van die gereg ontwyk het, is gisteroggend in Philippi aangekeer. Die ses ontsnapte gevangenes, Siphenanthi Ntantiso, Gershwin Mol, Curtley None, Mirvin Witbooi, Cortlyn Olivier en Emile Witbooi, sal vandag in die Wynberg-landdroshof verskyn. Volgens Delekile Klaas, Wes-Kaapse streekskommissaris van die korrektiewe dienste, is hulle besig met ’n interne ondersoek na die voorval en is daar ook ’n kriminele klag van ontsnapping teen die ses geopen. Volgens Simphiwe Xako, woordvoerder vir die departement van korrektiewe dienste, is vyf van die mans vroeg Maandagaand ge­arresteer en die laaste gevangene is gisteroggend gevang. Twee van die mans is Maandag in Ocean View gearresteer. Nog een is by ’n scrapyard in Blackheath gevang en nog twee in Kalksteenfontein. Klaas het die taakspan van korrektiewe dienste en die polisie bedank vir hul vinnige optrede om die gevangenes aan te keer. Hy het ook die gemeenskap bedank vir hul bydrae en leidrade wat daartoe gelei het dat al die inmates so gou weer agter tralies sit. Die ses gevangenes het Sondagaand vanuit hul sel in die B4-medium­gevangenis by Pollsmoor in Tokai ontsnap. Die 6 gevangenes was deel van 26 ander gevangenes in ’n sel op die grond- vloer. Hulle het die tralies voor die venster van hul tronksel oopgebreek en daarna ’n tou gevat om oor die twee heinings te klim. Hulle het die ander in­mates wat agtergebly het, gedreig om nie bos te los nie. Volgens Dan Plato, minister van gemeenskapsveiligheid, is hy verheug niemand het in die proses seergekry nie. Plato sê: “Ek is bly al die gevangene is weer aan­gekeer. “Daar sal altyd iemand wees wat sal probeer ontsnap ondanks die veiligheidsmaatreëls.”