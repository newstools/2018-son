DIE gewese ondersoekbeampte in ’n moordsaak waarby ses mans na bewering betrokke was, het gister getuig hoe die cops drie van die ses beskuldigdes vasgetrek het. Die beskuldigdes is ­Khangelani Matebe, Luyanda Nkolose, Mzuvukile ­Foli, Fuzile Kosana, Athenkosi Mtshayisa asook Fundile Nqwensu. Hulle pleit onskuldig op klagte van huisbraak met die opset om te roof, roof met verswarende omstandighede, ontvoering, moord en die onwettige besit van ’n vuurwapen en ammunisie. Hul hofverskyning spruit uit ’n voorval rondom 31 Augustus en 1 September 2010 toe Floris Johannes Kruger op sy kleinhoewe naby St. Albans vermoor is. Gekontak AO Heinrich Minnie het gister getuig hy’t op 1 September 2010 by die saak betrokke geraak. Volgens hom is ’n lyk op dié dag agter die St. Albans-gevangenis aangetref. Hy het getuig toe hy en AO Pierre Claasen by die toneel opdaag, is die nodige rolspelers gekontak. Volgens Minnie het hy die volgende dag by die Draaifonteinpad met informante ontmoet oor die moord. Minnie het getuig die informant het toe ’n call gekry. Volgens Minnie het die beriggewer aan hom gesê daar het pas ’n wit bakkie verby hulle gery waarin van die beskuldigdes is wat op pad Motherwell toe is. Minnie het getuig dat hy en sy twee kollegas – ene kapt. Grobler en AO Phillip Wait wat toe saam met hom was – in een voertuig geklim en die bakkie agternagesit het tot op die hoek van Draaifontein- en Kaapweg. Volgens Minnie het hy by die voertuig uitgeklim en na die agterkant van die bakkie gestap, terwyl Grobler en Wait na die voorkant van die bakkie gestap het. Minnie het gesê hy het Matebe agterin die bakkie aangetref. Hy het Matebe toe uit die bakkie gehaal en hom op die grond gehou. Volgens Minnie het hy Matebe deursoek en afgekom op ’n Nedbank-kaart wat gemerk is met “F. Kruger”. Hy’t het getuig dat Nkolose, ­Foli en die bakkie se drywer voor in die bakkie gesit het. Volgens Minnie het Grobler en Wait onderskeidelik vir Nkolose en Foli deursoek. Minnie het gesê in daardie stadium was hy agter die bakkie. Minnie het getuig hy en sy kollegas het ’n polisievên ontbied om die drie beskuldigdes na die Kabegapark-polisiestasie te vervoer. Hy het gesê dat hy saam met die bakkiebestuurder na die polisiestasie gery het. Gisteroggend het adv. Jason Thysse, staatsaanklaer, ’n beëdigde verklaring by die hof ingedien wat die slagoffer voor sy dood afgelê het. Dit het betrekking gehad op ’n ander voorval. Die beskuldigdes se onderskeie lawyers het ingestem dié beëdigde verklaring kan as bewysstuk by die hof ingedien word. Die lawyers het ook ingestem dat die staat ’n affidavit van ene Wayne van Huyssteen, ’n werknemer in Absa se streekskantoor in Port Elizabeth, inhandig. Thysse sê Van Huyssteen bevestig in die affidavit dat ene mev. A.G. Kruger ’n bankrekening by hulle gehad het, maar dat dié rekening intussen toegemaak is. Volgens Thysse hou dié bankkaart verband met die kaart wat in Nkolose se besit gevind is. Peet Schoonraad, wat namens Nkolose optree, het in kruisondervraging aan Wait ’n paragraaf in Wait se polisieverklaring uitgewys. Hy sê Wait noem in paragraaf 2 dat hy – terwyl hy besig was om een van die verdagtes te arresteer – ’n bankkaart in sy agtersak gevind het en die slagoffer se naam is daarop gemerk. Hierop sê Wait dat hy nie vir ­Nkolose nie, maar vir Foli in hegtenis geneem het en dat Grobler die een was wat Nkolose deursoek en die bankkaart in sy besit gevind het. Volgens Wait het Grobler die kaart aan hom (Wait) gewys. Wait het toe egter in kruisondervraging erken hy het ’n fout in sy verklaring gemaak – dit was nie hy wat die bankkaart in Nkolose se besit gevind het nie. Die verhoor dien voor regter Irma Schoeman.