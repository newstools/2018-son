GREY-KOLLEGE in Bloemfontein is bekend daarvoor dat hy goeie sportmanne oplewer. Maar nou lyk dit asof hy berug gaan word vir aanranding in een van sy koshuise. Dit volg nadat ’n koshuisprefek na bewering Al-Zander Farmer (14) se boude onlangs pers geslaan het met ’n hokkiestok. Al-Zander se woedende pa, Ricardo, sê aan Son op Sondag dít is teenstrydig met die Grondwet. Farmer, wat in Okiep woon, sê hulle het Al-Zander dié jaar by Grey ingeskryf omdat hy goed rugby speel en akademies presteer. Hy vertel: “Hy het ’n beurs ontvang, so ons het gedink dis ’n geleentheid om sy rugby te ontwikkel.” Die betrokke prefek van Murray-huis, Richard­ Kriel, het Al-Zander na be­wering op 12 Maart “gestraf” omdat hy nie reg langs of verby ’n muur in die koshuis gestap het nie. Verbied Farmer sê Kriel is toe van sy prefekskap onthef en benewens detensie mag hy ook nie vir die eerste rugbyspan speel nie. Die koshuisvader, Craig Steyn, sê dié soort straf word verbied. Steyn het bevestig: “Ja, die prefek is gestraf en die skoolhoof het mnr. Farmer gekontak.” Hy het toe voorgestel: “Praat direk met die skoolhoof, want uit sy kantoor word met die ouers gekommunikeer.” Farmer beweer egter Steyn praat leuens en beskerm die prefek. Hy sê hy wag steeds op die bevindinge van ’n ondersoek na die voorval. Al-Zander sê: “Hulle het my van dag een af ge-target en het my voorheen ook geslaan.” Son op Sondag het die hoof, Deon Scheepers, herhaaldelik om kommentaar gevra, maar hy was tot druktyd steeds nie beskikbaar nie. Al-Zander is nou in die Hoërskool Concordia in Namakwaland.