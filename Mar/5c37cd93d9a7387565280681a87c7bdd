IEWERS in die Noord-Kaap worstel ouers oor transformasie by ’n laerskool. En as dit van hulle afhang, sou hulle die volgende ver­kiesing van die nuwe skool­beheerrade óf omvergooi óf manipuleer. Nie om die wittes uit te hou nie, maar om die speelveld gelyk te maak. Só praat Selvin Theys van die Hantamdorpie Calvinia. Volgens hom het daar, veral die afgelope drie jaar, geen transformasie by Laerskool Calvinia plaasgevind nie. Hy is tans deur die ouers benoem as lid van die skool­beheerliggaam (SBL) vir die nuwe termyn wat Vrydag begin. Oor dié laerskool braak hy egter behoorlik gal. “Die leerdertal is 88% bruin en 12% blank, maar die SBL en personeel is leliewit. Selfs die hoofseun en -dogter is spierwit. Rassiste “Voorheen het bruin onnies van Calvinia vir poste aansoek gedoen, maar dan het die SBL eerder wittes van ander plekke aangestel.” Theys beweer verder hulle word uitgemaak as “rassiste” sodra hulle hul misnoeë uitspreek oor die huidige situasie by die skool. “Die bruin ouers wil nie fight nie of die wittes weg hê nie. “Ons soek net transformasie – en ons kandidate wat ons belange op die hart dra. Hulle sal dan sien dat ons bruin ouers ook die skool kan help bestuur en vorentoe kan neem.” Volgens die kringbestuurder, Charmaine Cupido-Erasmus, het sy al met die “wit en bruin” lobby-groepe oor transformasie gepraat en sy hoop dat dit by Vrydag se SBL-verkiesing sal reflekteer. Die skoolhoof, Elize Engelbrecht, het gesê: “Dis waar dat die personeel en SBL tans net uit wit persone bestaan, maar ons gaan dit transformeer na aanleiding van gesprekke met die onderwysdepartement en die twee lobby-groepe.” Wettig Volgens haar is die same­stelling tussen wit en bruin leerders egter 49% tot 51%. En nie 12% tot 88% soos Theys aangevoer het nie. Dr. Annamarie Wiese Nel, voorsitter van die SBL, glo dat elke ouer (insluitend bruines) die reg het om hul SBL-lede te kies. Volgens haar is die huidige SBL drie jaar gelede wettig verkies, hoewel dit net uit wittes bestaan. Sy glo ook dat transformasie moet geskied as die geleentheid hom voordoen.