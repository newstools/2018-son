DIE Ivoorkus sit met ’n geheime wapen in sy atletiek-arsenaal. Dié Afrikaland het naellopers wat die laaste tyd hul stemme in die atletiekwêreld dik maak. Die huidige binnenshuise wêreldkampioen oor 60 m, Murielle Ahouré, hoop haar land sal in die afsienbare tyd naellope oorheers. By die pas afgelope Wêreldbyeenkoms in Birmingham het Ahouré en haar landgenoot Marie-Josée Ta Lou die eerste twee plekke oor 60 m ingeneem. Die uitslag het Ahouré aangespoor om groot te dink. “Dit is wonderlik om goud en silwer te wen,” het sy die media in Birmingham vertel. “Ons is baie bly oor die uitslag en hoop om binnekort die hele podium vol te staan,” het Ahouré bygevoeg. Haar wentyd was 6.97, met Ta Lou (7.05) en Mujinga Kambundji (Switserland) onderskeidelik tweede en derde. Daar was nie ’n podiumplek vir die dubbele Olimpiese kampioen Elaine Thompson nie. Ta Lou het haar stem by Ahouré gevoeg deur te sê: “Ek is bly Murielle het goud gekry en ook dat ons land twee posisies op die podium kan volstaan. Die Ivoorkus spog ook met ’n spoedvraat in sy mans-arsenaal. Ben Meïté was in 2016 ’n finalis in die 100 m-naelloop by die Olimpiese Spele. – AP