KESA Molotsane (KPMG) het gister haar wenmomentum behou met ’n oortuigende oorwinning in die eerste van die reeks Spar-wedlope oor 10 km vir vroue. Molotsane, wat dié reeks laas jaar oorheers het, het 34:10 in Bellville geklok. Glenrose Xaba (Boxer) was tweede in 34:39 en Irvette van Zyl (Nedbank) derde in 35:07. Van Zyl, wat dié reeks al drie keer gewen het, se ver­toning was merkwaardig omdat sy ses maande swanger is met haar tweede baba. Molotsane het ná die wedloop laat blyk sy het las van griep. Dis nadat sy van die Afrika-landloopbyeenkoms in Algerië teruggekeer het. Molotsane sê: “Dit was beslis ’n fantastiese begin van die jaar vir my. “Ek het Woensdag eers uitgevind die wedloop sal nie soos laas jaar in Groenpunt plaasvind nie. “Ek het egter van die roete gehou. Daar was ’n paar bulte, maar nie soos dié in Johannesburg nie. “Ek dink dit was ’n uit­dagende wedloop, maar nie te moeilik nie. “Ek het beoog om my aanslag ná 7 km te maak omdat die ware wedloop eintlik eers by die 7 km-merk begin. “Ek het vir myself gesê om net kalm te bly en dan met my eindpoging te begin.” Xaba sê sy het heeltyd by Molotsane gebly. “Toe sy met haar eind­poging begin, het ek net probeer om by haar te bly,” vertel Xaba. ’n Stralende Van Zyl het op die nuuskonferensie gesê: “Ek het die wedloop regtig geniet. “Ek was ’n bietjie verward toe ek halfpad deur die wedloop sien ek is voor. “Ek luister na my liggaam en is baie tevrede met hoe ek vandag gehardloop het, veral omdat ek die laaste tyd nie soos gewoonlik soos ’n elite-atleet geoefen het nie. “Die laaste 2 km was baie maklik omdat dit afdraand was.” Van Zyl het gegrap: “Ek moes net vooroor leun, want die baba het my momentum gebied. “Ek beoog om volgende week die Two Oceans-half­marathon te doen. “Dit behoort my laaste wedloop voor die bevalling te wees. “Maar wie weet, dalk durf ek nog die Spar-wedloop in Port Elizabeth aan – dis as ek nog mag vlieg.”