’N HOOGS ontstelde ma van Salt Lake sê nadat haar 14-jarige dogter se naam by haar hoërskool op ’n sogenaamde jintoe-lys verskyn het, moet sy heeltyd haar oog oor haar kind hou. Die lyste het laas jaar by talle skole kop uitgesteek. Op die lyste verskyn die hoërskoolmeisies se name en langs hul name word hul beweerde seks-eskapades genoem. Gehuil Daar is ook lyste met seunsname in omloop. Die meisie het Vrydag die lys van ’n ander skool gekry en Sondag en Woensdag het sy haar skool s’n gekry. Haar naam het op dié twee dae se lyste verskyn. Die ma vertel haar tienerdogter het sonder ophou gehuil. “Sy wou nie skool toe gaan nie. Sy wou eintlik hê ek moes haar uit die betrokke skool haal, maar ek wou nie, want dit is eksamentyd.” Die vrou voeg by dat haar dogter in haar kamer geslaap het. Sy weet nie waarom nie, maar sy het haar nie wakker gemaak nie. “Sy wou nie eet nie; ons moes haar force om te eet en om te studeer. “Sy is ’n kind wat gou geïntimideer kan word. “Sy kan enige tyd crack as sy nie dopgehou word nie. “Die ondersteuning wat sy gekry het, het haar deurgedra,” sê haar ma. Sy voeg by sy het sommer Maandag skool toe gegaan, maar niks het tot gister gebeur nie. Sy vertel toe sy en die ma van ’n ander meisie, wie se naam ook op die lys is, gister by die skool was, kon hulle sien hoe die kinders lag terwyl hulle na hul selfone kyk. Daar was toe weer ’n lys in omloop. “Ek weet nie meer watter kant toe nie. Al wat ons wil doen, is om te keer dat ander kinders, wat nie ’n ondersteuningstelsel het nie, selfmoord pleeg.” Die ma’s sê daar is ’n meisie in ’n ander graad by die skool wat hulle persoonlik ken, wat sedert laas jaar op die lys is, maar te bang is om haar ma in te lig oor wat aangaan. “Of dit waar is of nie, niemand het die reg om iemand anders te belaster of te beledig of in die verleentheid te stel nie. “Ek hoor sommige meisies wie se name op die lys is, kon nie eens fokus op hul eksamen nie. Hulle het net gehuil. Watter soort uitslae kan hul ouers nou verwag?” wil sy weet. ’n Familielid van die meisie sê hy is bekommerd omdat die jintoe-lyste in so baie skole in omloop is. “Die persoon wat dit begin het, is skuldig. Maar almal wat dit op WhatsApp versprei, is net so skuldig. “En niemand gaan vir my sê dat die polisie nie ’n saak kan open nie. “Skole moet verantwoordelikheid neem. Ek sal ook alles in my vermoë doen om dié ding oop te vlek en vas te stel waar dit sy oorsprong het.” Die ander ma, ook van Salt Lake, sê die lys is vir haar aangestuur. Die plek waar haar dogter se pa werk, is ook langs haar naam gevoeg. Vermoed “My dogter is baie sterker. Ek sal daai hele skool omkeer. Ek wil agter die hele storie kom; só voel ek.” Die ma’s het ’n paar name van verdagtes wat hulle vermoed die meisies se name op die lys geplaas het.