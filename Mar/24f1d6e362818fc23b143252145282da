DAAR IS nog geen uitsluitsel gekry in die twis tussen ’n handvol werknemers en die bestuur van PG Glass in Kaapweg, Port Elizabeth, nie. Die werkers en werkgewer sal hulle nou weens dié geskil op 26 Maart in die arbitrasiehof bevind. Die werkers het in Januarie vreedsaam daarteen betoog dat hulle nie oortyd betaal word vir werk wat hulle op Saterdae doen nie. Die werkers was hoogs ontsteld omdat die maatskappy hom volgens hulle nie aan hul griewe steur nie. Die werkers wat gekies het om te staak, is op 8 Desember geskors. Toe die stof weer gaan lê, is hulle glo toegang tot hul werkplek geweier deur een van die bestuurders. Die stakers is ontsteld oor hul werkgewer ’n gedeelte van hul salarisse weerhou het, al het die bestuurder ’n “lockout ge-stage”. Een werker het gister gesê hulle verwelkom die arbitrasieverhoor met ope arms. Hy meen ook dit wil nou voorkom asof hul base voor die arbitrasieverhoor ’n skikkingsooreenkoms wil bereik. Teiken “Ons hou Saterdag (vandag) ’n vergadering met ons unie-verteenwoordigers en sal dan besluit hoe ons die situasie gaan hanteer.” Die werkers word verteenwoordig deur die Chemical, Energy, Paper, Printing, Wood and Allied Workers’ Union (CEPPWAWU). Nog ’n werker sê dinge was nie dieselfde toe die groep stakers terugkeer werk toe nie. “Dit is asof ons ’n teiken op ons rûe geplaas het, maar ons het gestaak vir almal se beswil. Almal was ongelukkig, maar toe die staking gebeur, het sommige kleinkoppie getrek.” Hy meen sommige werkers is aangesê om nie met die stakers te kommunikeer nie en daar word gedurig skimpe gehoor oor wat gebeur. “Die bestuur kan maar sê net wat hulle wil, maar hulle het swaar getrek sonder ons toe die werk skielik stilstaan.” Die meeste van die stakende werkers is ál broodwinner in hul huise. Hulle voel nog die pinch van die geld wat aan hulle verskuldig is. Dalene Taylor van PG Glass se afdeling menslike hulpbronne het CEPPWAWU laas week skriftelik oor die arbitrasieverhoor gekontak. In haar e-pos stel Taylor voor die partye hou ’n verhoor voor die verhoor om te kyk waarop daar ooreengekom kan word.