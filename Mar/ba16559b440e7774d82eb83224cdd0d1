INWONERS van Ruiterbosch groet vanaand 'n nuwe gesig wanneer Amalia Uys haar eerste verskyning in Suidooster maak. Uys, wat bekend is vir haar rol as San-Mari in 7de Laan, vertolk die rol van Ciske in Suidooster. Uys beskryf haar karakter op die kykNET-webwerf as 'n travel junkie en reisjoernalis. "Sy rits die wêreld vol en sit nie vir lank op een plek stil nie. Sy het 'n baie goeie vriendin en dit is natuurlik die geliefde Carmen," verduidelik Uys. "Hulle was soos Vinkel en Koljander in die ou dae. Hulle was lief vir reis en het mekaar op een van hul reise ontmoet. Hulle is albei free spirits." Uys sê haar karakter is Ruyterbosch om vir Carmen te laat wonder oor waar sy in haar lewe is, die keuses wat sy gemaak het asook haar verhouding met Rafhiek Uys sê die beskrywing van haar Suidooster-karakter is die naaste aan haar eie persoonlikheid. "Ek is ook 'n travel junkie. Ek is ook 'n free spirit. Selfs ons kleurestyl is ooreenstemmend," sê Uys. "Ek geniet haar verskriklik baie. Ek hoop sy kom oor soos 'n vars briesie. Sy is lekker kleurvol. Die laaste karakter wat ek gespeel het was nogal 'n morbiede rol. Sy (Ciske) is nogal 'n bont skoenlapper." Kyk HIER na 'n video hoe Uys met Marco Spaumer (Tim du Plooy in Suidooster) oor haar karakter praat      