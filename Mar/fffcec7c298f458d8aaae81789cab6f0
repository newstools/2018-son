HOPEFIELD. – ’n Selfoon het Dinsdagoggend in Proteastraat in dié woonbuurt byna die lewe van ’n werker gekos. ’n Bakkie het die 20-jarige Daniel Lewis meer as 5 m ver gesleep, maar hy kan niks van die ongeluk onthou nie. Fizal Papier het vertel die vrou wat in Lewis vasgery het, was op haar selfoon. “Ek het gestaan om werkers op te laai. Die kar het met ’n moerse spoed uit ’n teenoorgestelde rigting gekom,” het Fizal vertel. “Skielik het die kar dwars geswaai en my bakkie van voor af geslaan. “Die kar het die bakkie meer as 6 m terug laat loop.” Volgens nog ’n werker, Nicho­laas Julies, het Lewis geskree van die pyn en moes hulle die bakkie oplig om hom uit te kry. Lewis en die vrou is met ’n ambulans na die Vredenburg-hospitaal geneem.