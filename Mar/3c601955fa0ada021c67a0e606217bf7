TALLE inwoners van Mitchells­ Plain was in die sewende hemel toe hulle hul titelakte vir huise gekry het. Eddie Andrews, mayco-lid van die Stad Kaapstad se area suid, sê dit is weer ’n bewys dat die Stad die mense wat weerloos is, bemagtig met huise. Altesame 125 huis­eienaars het onlangs hul titelakte tydens verskeie seremonies ontvang. Andrews het Maandagaand in Mitchells Plain se East­ridge-gemeen­skapsentrum nóg 76 titelaktes aan die eienaars oorhandig. Een van die inwoners, Maud Muriel Blood (83), wat die afgelope 34 jaar in Mitchells Plain woon, is een van die inwoners wat haar titelakte gekry het. Sy sê: “Baie dankie­ vir my title deed. Ek is trots om te sê ek besit nou my eie huis.” Ebrahim Isaacs het emosioneel geword toe hy sy titelakte kry. Hy het dit aan sy oorlede vrou opgedra. “Ek is so bly dat ek uiteindelik my title deed gekry het. Die huis is amptelik myne.” Net verlede week het Andrews ook 49 titelaktes in die Woodlands-gemeenskapsentrum aan mense oorhandig.