DIE verhoor van die 12-jarige Aaliyah Tee se vermeende moordenaars is die afgelope week in die Baaise hooggeregshof weer uitgestel. Adv. Mujaahid Sanden, staatsaanklaer, het gesê die rede vir die uitstel is om die gesondheid van een van die beskuldigdes, Deon Harmse (24), te bepaal. Volgens Sanden is daar vroeër tuberkulose by Harmse gediagnoseer en is ’n dreineringspyp aan sy liggaam gekoppel. Hy het gesê die staat het reeds ’n verslag van die St. Albans-gevangenis se hospitaal-afdeling aangevra om duidelikheid te kry oor Harmse se geskiktheid om met die verhoor voort te gaan. Volgens Sanden wag die staat nog op dié verslag. Sanden het gesê Harmse word op 16 April geopereer en dus vra hy dat die saak tot 17 April uitgestel moet word. Volgens Sanden behoort die hof op dié betrokke dag reeds ’n aanduiding te hê van hoe lank Harmse nodig gaan hê om te herstel.