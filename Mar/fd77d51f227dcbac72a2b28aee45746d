‘ONS hoef nie te bewys die grond van Suid-Afrika het voorheen aan ons behoort nie. Ons kaart en transport is opgeteken teen die wande van grotte en die klipbeddings van die land se riviere.” Só sê Cecil le Fleur van die nasionale Khoi-San-raad (NKSR). Le Fleur het gereageer op die aankondiging van pres. Cyril Ramaphosa dat voortaan gekyk gaan word na die ont­eiening van grond sonder vergoeding. Die EFF het vroeër dié week suksesvol ’n mosie ingedien oor die onteiening van grond sonder vergoeding – met die regerende ANC naby sy binneboud. Hulle het die mosie vir die wysiging van artikel 25 van die Grondwet ondersteun. Dit gaan oor grondonteiening. Die meeste opposisiepartye was teen dié mosie gekant. Le Fleur sê hy wil dit eerstens duidelik stel dat die NKSR nog nie kon bymekaarkom om amptelik te besluit oor die “sonder vergoeding”-komponent van die mosie nie. “Wat die teruggee van grond betref, is die Khoi en die San baie duidelik: Ons is die eerste inwoners van Suid-Afrika en vanselfsprekend wil ons ons grond terughê. “Ek sê nie die grond moet net gevat of teruggee word nie; reg­verdige grondverdeling sal moet plaasvind. “As die regering en die regerende party die grond wil onteien, is dit belangrik dat die regering die Khoi- en die San-mense as gelyke aandeel­houers in die proses beskou. “Tot nou toe is vorige restitusie-eise as ’n uitsondering op die reël behandel en beskou.” Le Fleur sê tydens onderhandelings met die apartheidsregime is ooreengekom op die “1913-reël”. “Dit lui net grondgesprekke vanaf 1913 sal van toepassing wees, maar deur dié hele proses is nie met ons gekonsulteer nie. “Ná 1913 is weinig bewyse van historiese Khoi- en San-onteiening. Die onderhandelings by Kodesa was ’n skreiende skande wat die regte van die Khoi en San betref.” Aaron Messelaar van die Griekwa-koningshuis sê hul kwessies gaan uiteindelik aandag geniet. “Ons grootste vrees is dat ons weer soos in die verlede ook met hierdie proses uitgesluit gaan word. “Die bewyse van wie die eienaars van die grond is, is in ons rock art, maar ek is bang ons gaan aan die einde van die dag steeds die slawe bly wat die harde arbeid sal moet verrig.” AfriSake sê intussen die mosie deur die EFF en ANC vir die onteiening van grond sonder vergoeding berus op statistiese fiksie oor grondeienaarskapspatrone in Suid-Afrika. AfriSake sê grond­eienaarskap in Suid-Afrika is veel breër oor rasgroepe versprei as wat in die mosie beweer word.