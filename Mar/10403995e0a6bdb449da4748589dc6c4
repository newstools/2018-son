DIE verkoolde lyk wat laas week by die Dieprivier-treinstasie in die boot van ’n uitgebrande kar gekry is, is dié van die vermiste Gill Packham van Constantia. Kapt. FC van Wyk, polisiewoordvoerder, sê die identiteit is Donderdag deur ’n forensiese DNS-vergelyking bevestig. “Nadat ’n span verbonde aan die Dieprivier-polisiekantoor se speurdienste dié week onvermoeid gewerk het, is ’n man (57) laat Donderdagaand by sy huis in Constantia vir die moord op Packham gearresteer,” sê Van Wyk. Die Burger berig dié verdagte is Gill se man, Rob. Die man is nou in die tronk. Hy sal môre in die Wynberg-streekhof verskyn, waar hy na verwagting vir borgtog sal aansoek doen. –News24