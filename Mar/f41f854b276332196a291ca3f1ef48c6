DIE dissiplinêre verhoor van Kaapstad se uitvoerende burgemeester, Patricia de Lille, sloer steeds. Die saak is gister weer vertraag toe ’n lid van die dissiplinêre paneel, adv. Pogiso Monchusi, hom daaraan onttrek het. Die verhoor is nou on­bepaald uitgestel en Monchusi moet vervang word. De Lille is van wangedrag aangekla nadat sommige DA-raadslede in die Stad haar by die party se federale raad verkla het oor ’n “outori­têre leierstyl”. Bekenning Die verrigtinge sou Dinsdag begin het, maar is vertraag omdat De Lille gevra het vir ’n openbare verhoor. Die DA sou sy besluit daaroor gister bekend gemaak het, maar toe vra De Lille dat Monchusi en nóg ’n lid van die paneel, Sheila Camerer, hulle van die verrigtinge moet verskoon. Monchusi se onttrekking is nie ’n bekenning van kwaadwilligheid nie, maar om enige moontlike risiko aan die verrigtinge uit te skakel. So het die voorsitter van die DA se federale raad, James Selfe, gesê. Vertroud Hy het bygevoeg: “Die paneel het die vertoë teen die onttrekking van Camerer aangehoor, maar weens Monchusi se onttrekking het die party nog nie daarop gereageer nie. “ ’n Nuwe, derde lid van die paneel moet aangestel word en vertroud raak met die verrigtinge voordat enige­ verdere vertoë gebring kan word.”