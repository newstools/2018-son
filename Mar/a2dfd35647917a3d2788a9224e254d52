HOPEFIELD. – Die jeuggroep Cape Coast Youth (CCY) wil ’n paar stigterslede en oudspelers vereer. Die Wanderers-krieketklub is 42 jaar gelede deur ’n groep vriende gestig nadat die manne in die stofstrate begin krieket speel het. Volgens Freddie “Lange” Papier, wat die suksesvolste Wanderers-kaptein was, was hul begin soos ’n sprokiesverhaal. Hulle het begin met balle en kolwe wat hulle stuk-stuk aangekoop het en is destyds deur die sogenaamde wit klub bygestaan. Papier vertel: “Ons het begin met vriendskaplike wedstryde teen gevestigde klubs en sommer gou was ons ander boulers se slaansakke. Dit het ons nie afgesit nie. Ons het net harder gewerk aan ons tegnieke. “As ‘Aspoestertjieklub’ het ons by die destydse Weskus-krieketunie aangesluit. Ons impak was ongekend. Ons het wraak geneem op die klubs wat ons met vriendskaplike wedstryde goedkoop uitgehaal het.” Gou is hulle gekroon as die Weskus-kampioen, ’n titel wat hulle sewe jaar suksesvol verdedig het. Alle oudlede gaan medaljes ontvang. “Ons benodig fondse om dié droom te verwesenlik.”