DIE Stad Kaapstad het ’n smart park van R12 miljoen in Saxon Sea in Atlantis gebou, maar inwoners sê dit is ’n onheilsnes en ’n wit olifant wat net druggies en merts bevoordeel. Minder as ’n jaar gelede, met die watertekorte as ons voorland, het hulle steeds voortgegaan ten spyte van pleidooie dat die geld beter aangewend kon word. Inwoners wat rondom die park woon, sê hulle vrees vir hulle en hul kinders se veiligheid, want die park is nie eens omhein nie en is oop vir enige onwettige dinge. “Hoe kan ’n mens so kuier?” wou ’n tannie weet wat sê die merts dreig hulle gereeld. Die swaaie is reeds weggedra, kla hulle, en die ding begin ruk in die middag wanneer die skole uitkom. ’n Stigterslid van ’n jeugorganisasie sê ’n 24-uur-jeugsentrum met internetfasiliteite sou beter wees, veral as ’n mens kyk na die dwelmprobleem in die dorp. Atlantis het nie ’n dwelmrehabilitasiesentrum nie en met daai geld kon hul liefs dít opgerig het, meen baie. Nog ’n inwoner wat gal braak, sê die jongens verkoop helder oordag dwelms aan die jongspan en inwoners stel nie belang in die plek wat verlate hier staan nie. By Son op Sondag se besoek aan die park was dit redelik verlate met net ’n paar skoonmakers wat rondhang en nie wou praat nie. Volgens Su­zette Little, burgemeesterskomiteelid vir die noordelike diensgebied, word plekke nie net in Atlantis verniel nie, maar oral in die stad. Sy sê mense waardeer nie wat vir hulle gedoen word nie. Little het belowe dat haar kantoor ’n ondersoek gaan gelas na die situasie van die park.