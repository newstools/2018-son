DIE Madibaz se krieketspan sal daarna mik om die naweek sy wen­momentum te behou. Die studente se aanslag om die titel in die Nelson Mandelabaai­premierliga te herwin, is nou in volle gang. United is die verdedigende kampioen, maar die kans is skraal dat hy sy titel sal behou. Hy kry wel Saterdag die geleentheid om die Madibaz aan te vat, en dit sal ’n groot poging verg om op die Mecer Oval in Port Elizabeth te wen. Uitenhage is nog in die titelwedloop en sal sy storie moet ken om PECC Sondag op St. Georgepark te klop. Gelvandale behoort sy posisie op die puntelys te versterk wanneer hy Sondag op die Gelvandale Oval teen Motherwell speel. Hy sal egter ’n fout maak as hy Motherwell onderskat en sal alles moet gee. United Brothers se manne behoort Union te klop om te sorg dat hulle ook nog in die titelwedloop bly. Die bepalings is: Saterdag: Union t. United Brothers, Madibaz t. United, Despatch t. Madibaz 2, Old Grey t. Schauderville. Sondag: PECC t. Uitenhage, Gelvandale t. Motherwell.