JONG kinders wat aan dwelms verslaaf raak, is dikwels die slag­offers van die omstandighede waarin hulle grootword. So meen Cheryl Pillay, voorsitter van die Comeback Mission, wat daarop gemik is om dwelm­verslaafdes te help. Pillay sê hulle sien dikwels gevalle waar swanger junky-ma’s regdeur hul swangerskap bly dwelms gebruik. By hul geboorte is die kinders al verslaaf, want die dwelms is in hul bloedstroom. Pillay sê ook die kids wat drugs gebruik, word ál jonger, want in die omstandighede waarin hulle grootword, is dwelmgebruik aanvaarbaar. “ ’n Mens kry huise waarin kinders pypies of wit poeier in die huis optel en dan speel-speel hul ouers begin naboots.” Toegang Pillay bevestig dat laerskoolleerders van 9 tot 12 jaar ál meer uitgesoek word om die dwelmsmouse se runners te wees. “Dwelm-kingpins verkies laerskoolkinders, want die leerders het toegang tot die skole en kan dwelms vrylik daar in kry. “Hulle kan maklik hul vriende en ander leerders voorstel aan dwelms of daarmee handel dryf. “Dwelmhandel is ’n winsgewende besigheid. Hoe jonger hulle kinders verslaaf kry, hoe meer groei hul mark.” AO Alwin Labans, ’n polisiewoordvoerder, sê die runners is die jong laaities wat op die hoeke in groepies staan. “Hul werk is om te koop en verkoop en seker te maak die geld kom by die grootkoppe uit. “Dis ook hul verantwoordelikheid om dwelms van een plek na die ander te laat beweeg. Hulle word ook geleer hoeveel dwelms hulle by hulle kan hê om te keer dat hulle gearresteer word.” Die polisie het in die verlede al gevind laerskoolleerders dra soms houtgerus dwelms tussen hul skoolboeke in hul tasse rond.