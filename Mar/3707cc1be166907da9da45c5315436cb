TERWYL geliefdes en skoolpersoneel na die liggaam van die vyfjarige Viwe Jali gesoek het, het haar kleine lyfie oornag in ’n puttoilet by haar laerskool in Bizana in die Oos-Kaap gelê. Onderwys-drukgroepe eis nou dat alle puttoilette by skole teen die einde van die jaar met toilette vervang word. Die drukgroep Equal Education (EE) lê ook die blaam vir klein Jali se dood direk voor die deure van die onderwysminister Angie Motshekga, die direkteur-generaal Mathanzima Mweli, LUR Mandla Makupula en Oos-Kaapse departementshoof Themba Kojana. Want net vier jaar terug is nóg ’n vyfjarige, Michael Komape, op 20 Januarie 2014 dood toe hy in ’n puttoilet by sy skool in Limpopo geval het. Sy familie dagvaar nou die staat vir trauma, verlies aan inkomste, uitgawes en smart. Boonop is Jali in dieselfde week dood toe die EE in ’n hofgeding met die onderwysdepartement betrokke was. In die Bhisho-hooggeregshof het die EE gevra dat waarnemende regter Nomawabo Msizi vir Mo­tshekga moet dwing om die ongrondwetlike loopholes en gaps in die minimum norme en standaarde vir skool­infrastruktuur op te los. “As die hof met ons saamstem, sal dit beteken dat die land se wet op skoolinfrastruktuur strenger sal word en daar sal geen verskoning wees vir enige versuim van die nege provinsies om te voldoen aan die spertye wat die wet stel vir die voorsiening van noodsaaklike infrastruktuur by skole nie,” lui die EE se verklaring. “Die voorsiening van veilige skole wat leerders ondersteun, is nie net fundamenteel om die grondwetlik gewaarborgde regte op onderwys, gesondheid, gelykheid en menswaardigheid te verwesenlik nie, maar is ook ’n kwessie van lewe en dood. “Dit word toenemend duidelik dat die regerende party nie planne het om die lewe van armes te verbeter nie. “Die regering dwing ouers om kinders na onveilige skole te stuur. Met die hulpbronne wat beskikbaar is, kan apartheid nie meer ’n verskoning wees nie. “Geen ouer, ongeag hoe arm, moet ’n vyfjarige begrawe nie, veral nie ’n kind wat in ontlasting gelê het nie.” ’n Afvaardiging van die Nasionale Raad van Provinsies het reeds die skool en Viwe se familie besoek. “Onderwysbeamptes wat ons op die besoek vergesel het, het beloof om voor die einde van die maand die skool van mobiele toilette te voorsien. “Ons sal seker maak dit gebeur wel,” sê ’n woordvoerder, Moloto Mothapo, in ’n verklaring. Die PAC het by monde van sy woordvoerder, Kenneth Mokgatlhe, geëis dat puttoilette by skole onmiddellik verwyder word. “Skole is veronderstel om veilige instellings te wees waar ouers en voogde nooit bekommerd hoef te wees oor hul kinders se veiligheid nie.” Die PAC het ook sy medelye oorgedra aan Jali, wat haar lewe ontneem is deur “deur haar eie, nalatige regering wat te selfgesentreerd is en omgee vir sy eie big bellies met geen kommer oor sy burgers nie”.