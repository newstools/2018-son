’N MAN is Maandagaand in Bonteheuwel doodgeskiet. Romeo Mosia (21) is op die toneel voor sy huis in Loganberrystraat dood nadat verskeie skote omstreeks 21:00 op hom gevuur is. Dis nadat Tashwell Jacobs (34) Vrydag ook in Bonte­heuwel doodgeskiet en ’n 14-jarige seun gewond is. Die inwoners vermoed dat die twee skietvoorvalle verband hou. Hulle beweer dis bendeverwant. Die raadslid vir Bonte­heuwel, Angus McKenzie, veroordeel die twee skiet­voorvalle. Gemeenskap McKenzie sê: “Die gebied was ’n hele ruk lank stil danksy die buurtwag wat aktief is, en sigbare polisiëring. “Die onlangse twee skietvoorvalle is geïsoleerde gevalle en gaan oor drug turf. “Die gemeenskap sal voortgaan om met die cops saam te werk om bendebedrywig­hede hok te slaan.” In ’n skietvoorval Maandagmiddag in Eersterivier is ’n 18-jarige seun gewond. Dis toe die skote omstreeks 15:50 op die hoek van Prunis- en Begoniastraat geklap het. Die jong man het in ’n groen bakkie by ’n stopteken stil­gehou toe uit ’n swart kar op hom gevuur is. Hy het weggejaag, maar beheer oor die bakkie verloor en in ’n muur vasgejaag. Hy is met ’n ambulans hospitaal toe geneem. Sinathi Joni, ’n polisiewoordvoerder sê geen verdagtes is nog gearresteer nie.