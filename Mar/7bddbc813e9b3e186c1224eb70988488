DIE voormalige sokkerspeler se drome het aan skerwe gelê weens ’n besering en ’n swak bestuurspan. Die radio-omroeper van CCFM Preston Jongbloed vertel dit was vir hom ’n groot teleurstelling, want op ’n jong ouderdom was sy drome skielik kortgeknip. Preston sê hy was baie depressief en het selfs selfmoordneigings gehad. “Ek kan onthou ek en ’n vriend was in ’n gesprek toe daar ’n vliegtuig oor vlieg. Ek deel toe met hom dat ék graag eendag daardie vliegtuig sal wil vlieg. “Hy sê toe vir my dit sal nooit moontlik wees nie, want kyk waar bly ons – in Heideveld op die Kaapse Vlakte. “Tragies om te sê, ’n paar dae later is my vriend deur die gangsters geskiet. Dit was vir my ’n wake-up call en ek het net daar besluit ek gaan nie ook ’n statistiek word nie.” Preston wei uit dat die dood van sy vriend ’n geweldige impak op die hele res van sy lewe gemaak het. “Ek is aan Jesus­ voorgestel en my lewe het verander. “Dis tóé dat ek my eerste boek, Dream Again, geskryf het. Die plek van die grootste pyn kan ook die grootste plek van invloed wees.” Preston saai elke Dinsdagaand uit op CCFM, waar hy die program Planet Extreme aanbied. Intussen bly hy besig met die Dream Again-toer, wat besoeke aan skole en kerke behels. Kontak Preston Jongbloed by 076 881 8479 of info@prestonjongbloed.com