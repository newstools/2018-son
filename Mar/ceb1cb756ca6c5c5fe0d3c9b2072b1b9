CHIPPA United het Teboho Moloi in die pad gesteek en ure later reeds hul nuwe breier, Vladislav Heric, aangestel. Dit was glad nie ’n onverwagte verwikkeling by Chippa nie, veral ná net hul tweede agtereenvolgende nederlaag van die jaar. Moloi, die Chilli Boys se breier, is gisteroggend in die pad gesteek nadat sy span Vrydagaand met 0-2 teen Cape Town City vasgeval het. In werklikheid het Chippa Moloi nooit permanent aangestel nie. Die klub het tog ’n verklaring uitgereik om te sê die breier en die klub het besluit hul paaie moet skei. Net ure later het die klub nog ’n verklaring uitgereik waarin Heric se aanstelling bevestig is. Heric is aangestel tot aan die einde van die seisoen. Luidens die verklaring sal daar besluit word of Heric se kontrak aan die einde van die seisoen hernu sal word. Moloi het in September 2017 oorgeneem nadat Dan Male­sela afgedank is ná net drie wedstryde. Moloi het nie juis goed begin nie, maar wel ’n paar indrukwekkende uitslae behaal wat die span na die tweede plek op die Premierliga (PSL) se puntelys laat vorder het. Dié jaar is dit egter ’n ander storie met net een oorwinning in die PSL en in die Nedbank Cup.