MAGTELOOS! Dit is hoe ’n ouer van Gordonsbaai voel nadat haar negejarige meisiekind meer as een keer deur ’n volwasse vrou in die gesig geklap is en die vrou nou glo met net ’n R150-boete kan wegstap. Laurensia Veldkornet sê haar meisiekind, Le-Keisha Arends, is Sondagmiddag by die Golf Terrace-sekuriteitskompleks aangerand. “Daar was twee groepe kinders wat buite gespeel het met ’n bal. My kind was deel van die groep wat Vrottie-eier gespeel het. Ek het nog vir hulle gesê wees versigtig dat die ball nie teen die mense se karre val nie.” Laurensia sê skaars 30 minute ná die waarskuwing het die kinders by haar huis ingehardloop gekom en gesê iemand klap haar kind. “My kind het gehuil. Ek het vir die kinders gesê kom wys my watter kind my kind geklap het. Toe die kinders my sê dit is ’n auntie, het ek begin bewe.” Dié vrou, wat ook by die kompleks woon, wou glo eers nie die deur oopmaak toe Laurensia daar gaan klop nie. “Ek kon hoor sy sê ‘hey, voertsek’. “Toe klop ek harder.” Toe die vrou die deur oopmaak, het sy glo erken dat sy Le-Keisha geklap het oor die kids glo klippe teen haar vensters gegooi het. “Sy sê ook nog sy weet nie of dit my kind was nie, maar het haar geklap, want sy het weggehardloop.” Volgens Laurensia het haar man die cops gebel en was die polisie Sondagaand by haar en by die ander vrou. “Hulle het nie teruggekom na my toe nie, hoewel ons hulle gebel het. Toe ek vanoggend (Maandagoggend) ’n verklaring by die polisiekantoor gaan aflê, het die polisieman my ingelig dat die saak nie verder ondersoek sal word as die vrou skuld erken nie. “Sy sal glo wegstap met ’n R150-boete. “Hoe kan ek dit aanvaar nadat my kind reeds klaar gisteraand (Sondagaand) in haar slaap gehuil het? My kind is nou bang vir mense. “As ek dit aanvaar, faal ek mos my kind.” Sers. Noloyiso Rwexana, ’n polisiewoordvoerder, het bevestig dat daar wel ’n klag van aanranding aanhangig gemaak is. “Niemand is nog in hegtenis geneem nie.” Oor die bewering dat die vrou met net ’n fine sal wegstap, het Rwexana geen kommentaar gelewer nie.