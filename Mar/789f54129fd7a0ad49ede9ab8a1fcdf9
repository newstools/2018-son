DIE stof wil maar net nie gaan lê oor die gewraakte jintoe-lyste wat veral in die Northerns se hoërskole rondgestuur word nie. ’n Ma wie se dogter (18) se naam Maandag op ’n lys van ’n skool in Gelvandale verskyn het, sien rooi. “Ek is gegrief. Ek weet ek loop nie oral saam met my kinders nie, maar ek het hulle morals en values geleer. “Dit kom niemand toe om enige kind se naam te skend en te beledig nie. “Gelukkig het my kind die vrymoedigheid gehad om vir my te wys wat op die lys geskryf is. As sy van enigiets skuldig was, sou sy dit probeer wegsteek.” Die ma, wat self ’n bietjie speurwerk gedoen het, sê sy sal ’n klag by die polisie lê. “In my krapwerk het ek op meisies se nommers afgekom. Toe ek hulle bel en konfronteer, was hulle baie arrogant. “Waar kom die kinders aan dié vieslike goed wat hulle van ander kinders skryf? Hulle is veronderstel om op hul skoolwerk te fokus. “My kinders is al deur te veel dat ek sal stilsit en toelaat dat hulle deur dié lyste geaffekteer word.” Sy voeg by dat sy bekommerd is oor kinders wat dalk hieroor sal selfmoord pleeg. “Tot my kerkmense het gebel, want hul kinders het vir hulle gewys dat my kind se naam op die lys is.” ’n Vergadering is Maandagaand by die Hoërskool Sanctor gehou met ouers van kinders by skole waar die lyste ook versprei word. Karen Kemp, ondervoorsitter van die Bethelsdorpse gemeenskaps­polisiërings­forum (GPF), sê vier skole is genooi, maar ouers het die vergadering nie goed bygewoon nie. “Ouers het baie op Facebook hieroor te sê, maar is nie gewillig om vergaderings by te woon nie. “Daar was ’n pa van ’n kind wie se naam op die lys is. Hy het gesê hoe dit sy kind raak en voorstelle vir oplossings gemaak. “Ons het ’n advokaat en ’n speurder van die Bethelsdorp-polisiekantoor as sprekers gehad. Sy’t gesê sy gaan ’n Kaapse maatskappy wat daar met dieselfde probleem gehelp het, nader om ons ’n oplossing te help vind.” Kemp voeg by sodra die skool heropen, sal ’n vergadering met hoofde en die maatskappy gereël word. AO Alwin Labans, polisiewoordvoerder, het gesê die ouers van kinders wat slagoffers van die lyste is, kan sake open. “Vervolging is moontlik. Die polisie het ’n cyber unit wat hierdie soort sake ondersoek.” Navrae kan aan Kemp gerig word by 073 611 5137 of Arnolds by 081 004 9066.