ATHOL Trollip, die burgemeester van die Nelson Mandelabaai-metro, hoop dat die aansuiwerings­begroting wat in Februarie nie deur die metroraad goedgekeur is nie, aanvaar sal word. Hy het gister op ’n burgemeesterskomiteevergadering gesê die LUR vir samewerkende regering en tradisionele sake, Fikile Xasa, is ingelig die begroting is nie goedgekeur nie. Hy het bygevoeg dat die munisipaliteit die provinsiale tesourie genader het vir toestemming om die aansuiweringsbegroting weer in te dien. “Dit is nie ’n driejaar- begroting nie. Dit is nie eens die begroting vir 2018-’19 nie. Dit is ’n aansuiweringsbegroting waarin ons geld herlei na prioriteitsgebiede. “Een van die gevolge van die begroting wat nie goedgekeur is nie, is dat ons die roll-over-geld van die tesourie kan verloor.” “Die vertraging van betaling van krediteure is ook ’n gevolg. “As ons nie die aansuiweringsbegroting goedgekeur kry nie, compromise ons ons vermoë om ’n ongekwalifiseerde oudit te kry. Slag “Die voltooiing van die IPTS-projek word ook beïnvloed omdat ons personeel moet aanstel. Die nasionale tesourie het vir ons geld gegee vir die projek en as ons dit nie gebruik nie, gaan ons dit verloor.” Trollip het bygevoeg die ingekontrakteerde werkers se kontrakte word ook hierdeur geraak. Trollip sê die grootste slag is vir die vervanging van vullispersers. “Die ander groot impak is op die KwaNobuhle-sportsentrum-astroturf se bladvernuwing en die verkryging van metropolisievoertuie. “Die R1 miljoen vir infrastruktuur vir informele handelaars om hul handelsomgewing meer lewensvatbaar te maak, is ook afgeskiet. “Wat my bekommer, is dat die geld vir openbare beligting verwerp is. “Daar is R9 miljoen begroot vir gruispaaie in township-gemeenskappe, maar dit word nie goedgekeur nie. Die R35 miljoen vir elektrisiteit vir informele nedersettings is ook afgeskiet.” Volgens Trollip gaan die nie-goedkeuring van R39, 7 miljoen vir waterlek-bestryding – te midde van die langdurige droogte – sy verstand te bowe. “Net so belangrik is die R66 miljoen wat gebruik sou word om personeel vir kritieke vakante poste in diens te neem.”