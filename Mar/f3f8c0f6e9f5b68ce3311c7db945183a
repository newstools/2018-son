ATLANTIS. – Inwoners braak gal oor waterreke­ninge. Die rekeninge is besig om die hoogte in te skiet. Inwoners beweer dis nadat die nuwe waterbeheermeters geïnstalleer is. Inwoners kla dat die meters lek en dan kry hulle byna niks van hul daaglikse kwota water nie. Hulle kry egter wel die rekeninge wat inwoners van Constantia seker nie eens kry nie. Dié meter is ingestel sodat water bespaar kan word om Dag Zero te verhoed. Maar ’n inwoner, Mishka Ganief, meen dis sommer ’n klug. Ganief het verlede Vrydag met die Water Crisis Coalition-verteenwoordigers van die Legal Resource Centre in Kaapstad vergader oor moontlike regstappe teen die Stad. Shaheed Mahomed, ’n WCC-komiteelid, voeg ook by dat die Stad die nuwe meter op mense afdwing sonder keuse. Mildred van Staden in Avondale sê: “Ons is met law enforcement gedreig sou ons die meter weier. My rekening is dan nou R9 800, waar dit voorheen net R370 per maand was!” Simon Maytham van die Stad se mediakantoor sê hy sal die issue met die relevante departement opvolg.