SHEREE Prins is skuldig aan moord met voorbedagte rade. Só het waarnemende regter Bruce Langa gister gesê in die Kaapse hooggeregshof, waar die 21-jarige vrou van Citrusdal verskyn het. Prins het verlede week erken sy het Sandra Malcolm (74) van Muizenberg in 2015 doodgesteek voordat sy haar onthoof en haar ledemate geamputeer het. Luidens die pleitooreenkoms wat aan die hof voorgelees is, het sy erken sy het deur ’n oop badkamervenster toegang verkry tot Malcolm se huis. Sy het egter volgehou sy het nie by die huis ingebreek nie. Prins se regsverteenwoordiger, adv. Leandra Adams, het vergeefs probeer om die hooggeregshof te oortuig Prins het nie ingebreek nie; haar vingerafdrukke is op gebreekte diefwering gevind. Adams het ook gesê Prins het nie by Malcolm se huis ingegaan met die mindset om haar dood te maak nie. “Ja, sy wou nie getuig om die gebeure aan die hof te vertel nie, maar ons het die pleit­verduideliking, waarin sy gesê het sy het ’n besering gehad en wou hulp hê,” het Adams gesê. “Malcolm het Prins se voet behandel. Dit is eers toe Malcolm aandui sy gaan die ambulans bel om haar te help dat Prins ’n mes gegryp en Malcolm gesteek het. Sy het nie met ’n wapen in die huis ingegaan nie. Die daad is in die spur of the moment gepleeg.” Dié verduideliking het Langa nie oortuig nie. Hy wou ook weet hoekom Prins in haar pleitverduideliking gesê het sy het Malcolm net een keer gesteek; die patoloog se verslag het gesê sy is 24 keer gesteek. Adams het geantwoord Prins se stilswye maak dit moeilik om hierdie verskil te verduidelik. “Wat ons wel weet, is dat niemand anders by die moord betrokke was nie,” het sy gesê. Prins het in haar pleit­ooreenkoms in detail vertel hoe sy Malcolm onthoof en toe haar arms by haar skouers afgesny het. Sy het ook probeer om Malcolm se bene af te sny, maar dit was glo te moeilik. Sy het toe ’n byl gevat en dit afgekap. Daarna het sy die ledemate in ’n houer gegooi en die lyfgedeelte in ’n vullisdrom gegooi. Prins het ook tereggestaan op twee aanklagte van huisbraak – een vir die inbraak van Malcolm se huis en een by ’n huis in Mitchells Plain. Die gesteelde goedere van die huisbraak in Mitchells Plain is in haar besit gevind toe sy gearresteer is. Prins is ook skuldig bevind aan die twee aanklagte van huisbraak. Die saak is weer 19 April in die hof vir die vonnis­verrigtinge.