DIE stof rondom die handvol werknemers van PG Glass in Kaapweg en hul werkgewer het nog lank nie gaan lê nie. Die stakende werkers en die werkgewer gaan hulself nou weens die geskil, hoofsaaklik oor oortyd en agterstallige salarisse, in die arbitrasiehof bevind. Die werkers het onlangs ’n vreedsame betoging gehou teen die feit dat hulle nie oortyd betaal word vir die werk wat hulle Saterdae doen nie. Hulle het op 1 Desember met hul strike begin en dit op 8 Desember gestop. Hulle is dit eens dat hulle tot ’n betoging oorgegaan het omdat hulle menige keer, sonder enige sukses, probeer het om hul griewe onder die bestuur se aandag te bring. Die stakers is op 8 Desember geskors. Hulle beweer hulle is toegang tot die perseel geweier toe hulle na afloop van die staking wou terugkeer om te werk. Hulle kla ook omdat ’n gedeelte van hul salarisse vir die tydperk waartydens hulle gestaak het, weerhou word. Werkers tel nou die dae af tot 26 Maart sodat hulle hul dag kan kry in die Baaise arbitrasiehof. Een van die gegriefde werkers het gister aan Son gesê sprake dat die stakers en die werkgewer sou vergader om te kyk waarop ooreengekom kan word, het nooit plaasgevind nie. Die werkers word verteenwoordig deur die Chemical, Energy, Paper, Printing, Wood and Allied Workers’ Union (Ceppwawu). “Ons neem ons leiding by die verteenwoordigers van die unie. Hulle is van mening die werkgewer moet ons nader en met voorstelle vorendag kom oor die pad vorentoe.” Nog ’n werker beweer die stakers word behandel soos mense wat melaats is. Dalene Taylor van PG Glass se afdeling vir menslike hulpbronne het Ceppwawu skriftelik oor die arbitrasieverhoor gekontak. Sy sê die partye word aangemoedig om ’n voorverhoor by te woon om sekere knelpunte voor die tyd uit te sorteer. Volgens Taylor het Ceppwawu gesê hulle is te besig om ’n vergadering voor die arbitrasieverhoor by te woon. Oor die salarisse wat weerhou word, het Taylor gesê die “no work no pay”-reël was van toepassing toe die werkers ’n beskermde staking geloods het. Ons is nie bewus van enige geld wat weerhou word nie.” Taylor meen ook die bewering dat werkers geviktimiseer word, is onwaar. “Toe die werkers terugkeer, is hul kennis oor veiligheid en gesondheid in die werkplek opgeskerp, sowel as hul vernuf in verband met besigheidstandaarde en -gedrag in die werkplek. “Werk op alternatiewe Saterdae vorm deel van die werkskedule wat by PG Glass op ’n nasionale vlak toegepas word en dit vorm deel van normale werksure. “Werkers word betaal vir oortyd wanneer oortydskofte gedoen word om die besigheid se behoeftes te staaf. “Werksure word in die werkers se kontrakte gestipuleer,” sê Taylor.