DIE kabel om Susan Rohde se nek was nie styf nie en kon maklik losgemaak word. Só het Desmond Daniels, ’n nutsman by die Spierlandgoed in Stellenbosch, gister in die hooggeregshof getuig. Jason Rohde word aangekla van die moord op sy vrou. Hy beweer sy het selfmoord gepleeg, al voer die staat aan sy is vermoor. Jason het Daniels na die hotelkamer ontbied waar hy en sy vrou die naweek van 24 Julie 2016 gebly het. “Die klagte was dat die badkamerdeur nie wou oopgaan nie,” Daniels sê hy’t sy skroewe­draaier saam na die hotelkamer geneem nadat hy ontbied is. “Toe Jason die hotelkamerdeur vir my oopmaak, het hy gesê die badkamerdeur wil nie oopgaan nie. “Ek het aan die deur gevoel en dit was toe. Maar ’n mens kan die badkamerdeur van buite oopmaak. “Jy kan ’n muntstuk, teelepel of enigiets soortgelyks gebruik. “Daar was teelepels in die hotelkamer, maar ek het my skroewedraaier gebruik.” Hy sê toe hy die deur sowat 15 cm oopstoot, het hy Susan se bene onder die wasbak sien uitsteek. Daniels het ’n demonstrasie in die hof gedoen. Daarvolgens het hy gewys Susan het reeds op die vloer gelê toe die deur oopgestoot word. Daniels getuig Jason het toe ingegaan en geskreeu: “Suzie!” Ná ’n paar sekondes het Jason hom geroep en gevra hy moet help. “Die vrou was kaal. Jason het haar in sy arms gehou. “ ’n Gedeelte van die koord van ’n haartang was om haar nek en die ander gedeelte was om die deur. “Sy het nie asemgehaal nie.” Daniels voeg by hy het toe die koord om haar nek afgehaal. “Dit was nie styf nie en ek kon dit maklik afhaal.” Daniels sal nou eers op 14 Maart deur Jason se law­yer, adv. Graham van der Spuy, ondervra word. Van der Spuy wil eers self die toneel besoek voordat hy met sy ondervraging van die getuie voortgaan. Die Rohde-hofsaak gaan egter vandag voort met ’n nuwe getuie.