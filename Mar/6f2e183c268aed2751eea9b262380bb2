DIE verhoor van die Baaise sakeman wat na bewering sy gewese swaer geskiet het, word in Mei in die Baaise landdroshof hervat. Shaun Blunden, eienaar van Blunden Coach Tours, staan tereg op twee aanklagte van poging tot moord, ’n aanklag van opsetlike saakbeskadiging en intimidasie. Blunden was gister by die hof, maar die saak is uitgestel, want sy regsverteenwoordiger, Paul Roelofse, is siek. Paul se broer, Theuns (ook ’n prokureur), het die hof namens Paul toegespreek. Volgens Theuns was Paul gisteroggend vroeg by hul kantoor, maar hy is huis toe toe hy siek begin voel het. Die hof het gehoor Paul het by die kantoor opgegooi. Die landdros het Theuns Roelofse se versoek om uitstel toegestaan. Die staat beweer Blunden het Deon Williams, sy gewese swaer, op 22 Junie 2015 tydens ’n onderonsie in die maag geskiet. Die geskil tussen Blunden en Williams het glo gevolg nadat Kaylin, Williams se dogter, haar pa op die dag van die voorval gebel het om te sê haar oom wil haar uit sy ma se huis gooi. Noodknoppie Blunden was na bewering vies omdat Kaylin ’n prokureur gaan sien het om na haar oupa se boedel te kyk. In vroeëre getuienis in die hof het Wil­liams gesê sy eksvrou het die noodknoppie gedruk om Atlas te ontbied toe die situasie handuit geruk het. Volgens Williams was ’n sekuriteitswag reeds in die huis toe hy daar aangekom het. Volgens Williams se getuienis het Blunden voor hom gestaan en sy hand teen sy sy gedruk toe ’n skoot afgegaan het. Hy het getuig hy het in die gang afgehardloop toe ’n tweede skoot hom getref het. Kaylin Williams het in die getuiebank kleigetrap. Die verdediging het verskeie teenstrydighede uitgewys in haar verklaring wat sy kort ná die beweerde voorval afgelê het. Die verdediging het die inhoud van Kaylin se verklaring as blatante leuens bestempel. Blunden het op alle aanklagte onskuldig gepleit en meen sy naam word onnodig deur die modder gesleep. Volgens hom het Cheryl, sy suster, en Williams geen aandeel in die familiebesigheid nie. Die verhoor sal op 9 Mei hervat word.