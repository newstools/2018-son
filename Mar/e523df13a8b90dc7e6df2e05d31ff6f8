PANIEKBEVANGE laerskoolleerders het agter geslote deure weggekruip toe skote naby hulle afgevuur is. Daar was Maandag ’n misdaadtoneel buite die Arcadia Primêre Skool in die Baaise noordelike gebiede. Bang inwoners het gefluister die skietery was in die parkie langsaan die skool. Gerugte wil dit hê dat ’n man sy kind ná skool gaan haal het toe ’n onbekende aantal mans hom ge-ambush het. Talle gr. 0-leerders was glo in die crossfire. ’n Familielid van ’n vermeende gangster en druglord van Arcadia is in die proses geskiet. Ene Austin sterk blykbaar tans in die hospitaal aan. Kol. Priscilla Naidu, ’n polisiewoordvoerder, het gesê geen sake is by die polisie aanhangig gemaak nie. Russel Emmanuel, die skoolhoof, wou nie kommentaar lewer nie en het Son na die onderwysdepartement verwys. Loyiso Pulumani, ’n woordvoerder van die departement, het gesê die voorval is aan die departement gerapporteer. Polisie “Die voorval het plaasgevind in ’n parkie buite die skool. Onmiddellik ná die voorval is die kinders, meestal gr. 0-leerders wat die skool verlaat het, na die skool teruggeroep. “Die polisie is in kennis gestel. Ons is nie seker of iemand beseer is nie omdat die beweerde bendeverwante voorval buite die skool plaasgevind het. “Die skoolhoof sal vra dat die SAPD voor en ná skooltyd meer sigbaar is om die kinders te probeer beskerm.” Pulumani het gesê die departement veroordeel die skietery ten sterkste, veral wanneer dit ’n gevaar vir onskuldige kinders inhou.