DRIE sake van aanranding word ondersoek nadat ’n chaos uitgebreek het tydens Maandagaand se Varsitybeker-wedstryd by die Nelson Mandela-Universiteit (NMU) in die Baai. Kort ná rustyd in die wedstryd tussen die tuisspan, Madibaz, en die span van die Universiteit Stellenbosch, Maties, het studenteraads­lede met geweld by die universiteitslosie van die Madibaz-stadion probeer inkom. Studente het die losie se deur probeer oopskop. Gevegte het uitgebreek toe veiligheidsbeamptes hulle probeer keer het. Ander studente het op die veld gehardloop en stoele gegooi. Bottels is ook na die sekerheids­beamptes geslinger­. Dié chaos het gekom nadat ’n betoger sowat agt minute nadat spel in die twee helfte van die wedstryd hervat is, ’n mikrofoon gegryp en “Viva! Viva!” geskree het. Daarna het hy gesê swart spelers word nie regverdig verteenwoordig nie en dat dit nou moet end kry. Netwerk24 berig terwyl die volkslied voor die wedstryd gespeel is, het ’n groep studente gaan sit toe ’n deel uit Die Stem gesing is. In ’n verklaring sê die studenteorganisasie Sas­co daar is rassisme op kampus en ’n gebrek aan transfor­masie is die rede vir Maandagaand se chaos. “Die studente het voor die wedstryd reeds verskeie beroepe gedoen vir konstruktiewe samesprekings, maar dit het op dowe ore geval. Blootgestel “Geweld was nooit ons eerste opsie nie, en dié wat die vorige wedstryd bygewoon het, sal weet ons het geëis om met die direkteur (van sport) te vergader, maar sy het toe, net soos Maandag, geweier. “Ons het voor Maandag se wedstryd ook met die afrigter gaan praat en ons siening aan hom verduidelik, maar ook dit is ge-dismiss. “Die probleem met rassisme (op kampus) kom nie net in een departement voor nie, en Maandag se gebeure moenie so beskou word nie. “Dit het net gewys waaraan studente in die verskillende departemente blootgestel word. “Ons doen ’n beroep op die universiteit om streng op te tree teen enige voorvalle van rassisme op kampus. “Ons wil Maties bedank dat hulle verstaan het ons is besig om met interne kwessies te deal.” Sasco vaar dan verder uit oor die gebeure Maandagaand. “Ons is baie teleurgesteld in die arrogante manier waarop die direkteur die voorval hanteer het. Sy kon ’n veel beter job gedoen het as om ekstra sekuriteit in te roep en hulle te beveel om studente aan te rand. “Ons wil verskoning vra vir al ons lede wat deur dié bouncers aangeval is.” Kapt. Sandra Janse van Rensburg, ’n polisiewoordvoerder, bevestig die polisie is uitgeroep om die skare te probeer beheer, maar geen arrestasies is uitgevoer nie. Drie aanrandingsklagte is by die Humewood-polisie­kantoor aanhangig gemaak. NMU se direkteur van sport, Yoliswa Lumka, sê: “Ons is uiters teleurgesteld in die optrede van ’n klein groep studente, ongeag hul klagtes.” Die NMU het op Twitter bygevoeg: “Die voorval is uiters betreurenswaardig en beslis nie in die gees van die NMU nie. Verdere ondersoek sal beslis ingestel word en daar sal toepaslik opgetree word.” Die NMU sou gister ’n verklaring oor die voorval uitreik, maar teen druktyd het Son steeds niks ontvang nie. In ’n verklaring meen die DA se studentevereniging, Daso, dié voorval beklemtoon die instansie se swak veiligheidsmaatreëls. “Ons doen ’n beroep op die universiteit en wetstoepassingsagentskappe om die saak dringend te ondersoek en diegene te vervolg wat aan die verkeerde kant van die wet is. “As die universiteits­bestuur nie teen die wetteloosheid optree nie, sal ons hulle verantwoordelik hou.”