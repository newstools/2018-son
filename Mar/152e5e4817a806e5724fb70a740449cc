“WAAR is (pres.) Cyril (Ramaphosa) nou? Waar is Cyril nou?” Dít was die krete van die omgekrapte inwoners van die Klipfontein-Metodistekerk se sendinggemeenskap in Philippi toe inwoners van die Marikana-plakkerskamp hul grond onwettig beset het. Die gemeenskap het Klipfonteinweg gister met brandende tyres versper. Toe die cops begin optree, is hulle met klippe bestook. Die cops het met rubberkoeëls geantwoord. Mense is omgekrap oor inwoners van die nabye plakkerskamp grond afgesteek het waarop hulle hokkies wil bou. Die inwoners sê dit is privaat grond wat die plakkers wil beset. Een van die inwoners, Samantha Kannemeyer, sê: “Ons soek hulle nie hier nie. Waar is Cyril nou, wat be­lowe het land grabs gaan nie plaasvind nie? “Ons sal ons grond beskerm en verdedig, want hulle wil onwettige hokkies kom opslaan.” Volgens Kanne­meyer het een van die cops probeer om ’n skoolmeisie se selfoon af te vat omdat sy video’s gemaak het. Die skoolkind sê: “Ek het video’s gemaak van die cops wat met rubberkoeëls op die mense skiet. Die cops het gesien en na my toe geloop om my foon af te vat. “Ek het die selfoon in my borste gesit en een wou dit uithaal. Hy het my aan my borste beetgekry om die foon uit te haal.” Die kind se ma het toe gekeer dat die cop enigiets verder doen en ook verhoed dat hy die selfoon vat. Volgens die ontstoke inwoners moes die ouers van ’n driejarige gestremde kind met haar na die Rooi Kruis-hospitaal jaag nadat die cops traangas in hul huis gespuit het. Geraldine January-Knoop (37) vertel die plakkers het al van verlede week af begin erwe afsteek. Sy sê: “Ons kan nie toelaat dat hulle ons grond afvat nie. Ons is ’n rustige gemeenskap en sal nie veilig voel om saam met hulle te woon nie. Die misdaad sal net erger raak – soos in die plakkerskamp, waar verkragtings en moorde gereeld plaasvind.”  Die inwoners beweer ’n bevel is by die hof ingedien om die onwettige besit van hul grond stop te sit. Volgens Yolanda Isaacs kon hulle weens die betoging nie werk toe gaan nie en die meeste kinders het ook by die huis gebly. Die Marikana-inwoners sê dit is nie privaat grond nie en hou vol hulle eis hul grond wettig. Hulle wou nie verder praat nie. Laat gister het lede van die Menseregtekommissie te midde van ’n groot polisieteenwoordigheid opgedaag en ’n hofbevel gewys wat sê die besetting is onwettig; die besetters moes pak. Net van hulle het op­gepak en gewaai.