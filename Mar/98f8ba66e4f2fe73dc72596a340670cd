TULBAGH. – Inwoners van die Witzenville-woonbuurt is radeloos en kwaad oor die stank wat hulle­ daagliks verduur. Talle moan oor die rioolafval in die strate afloop en hoe vullishope langs die strate groter word. ’n Stank hang in die lug oor die buurt en in sommige strate moet jy jou neus toedruk. Op die hoek van Holzapfelweg­ het die drein wat ’n paar treë van die voordeur af is, die huis van Roberto Lukas (35) die soveelste keer oorstroom. “My meubels is besig om van onder af te vrot en my teëls kom een vir een los. Dan wil ek nie eens van die stank praat nie. Dit is veral erg in die winter. “Die probleem kom al jare aan. Ons het die munisipaliteit se nooddienste in kennis gestel. “Hulle het net een keer die vullis kom uithaal, maar die probleem bly daar. Ons raadslid weet ook van die probleem, maar niks word gedoen nie,” sê Lukas. Mina Jantjies (45) het die rioolwater gewys wat by haar straat afloop. Sy vertel: “Mense dump sommer hul vullis, toilet- en waswater in die straat. “Wanneer dit reën, loop die gemors tot in ons huise. Ons kinders raak siek.” By die gemeenskaplike toilette in die plakkerskamp-deel van die buurt is dit net so ’n stinkende storie. Baie toilette is stukkend en die riool- afval loop in stroompies tussen die sinkhokke en Hop-huise. Rdl. Elizabeth Sidego sê: “Ons is aktief besig om ’n oplossing te vind vir die probleem in Witzenville. “Ons het saam met die tegniese departement op inspeksie gegaan en wag nou op hulle om met ’n verslag terug te kom sodat ons kan besluit wat om te doen. “Omdat die mense in daardie gedeelte nie vir dienste betaal nie, het ons vullissakke beskikbaar gestel, maar vullis word steeds in die openbaar gestrooi en toilette word gevandaliseer.”