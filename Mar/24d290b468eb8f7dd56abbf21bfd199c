MACHIANO Geswindt (4) se skieters het elk tekkies gekry en R5 000 om te deel. Só het die Kaapse hooggeregshof gister gehoor toe John Joseph en Warren Lesikara hof loop. Hulle staan tereg vir die moord op die kind van Delft, en twee klagte van poging tot moord en die besit van ’n vuurwapen en ammunisie. Machiano is op 29 Mei 2016 voor sy ouerhuis in Delft-Hoofweg geskiet. Die hof het gister by Apollis Ruiters gehoor die hit was vir die kind se pa, Martin Beyers, bedoel. Ruiters sê hy was by Gershwin Kok se huis toe Kok twee ouens (ene “Gemors” en Lesikara) opdrag gee om Beyers af te haal. Vertrou “Hy’t hulle tik gegee om te rook en Biggie aangesê om die gun (’n 16) te haal. “Hy het gesê hulle moet by Martin se huis skiet, want dis lank dat Martin hulle vir ’n p**s vat.” Ruiters sou die vlugkar ry, maar Biggie is toe gevra om te ry oor Kok nog nie vir Ruiters vertrou het nie. Hulle het in Boyce-straat vir die skieters gewag. Ná tien minute het die skote afgegaan en het die mense na die skietery gehardloop. Die skieters was te voet en het gesê ’n kid is getref. Ruiters het hulle ’n week later na Guguletu gevat vir ’n sangoma-bad “sodat die cops hulle nie kon vang nie”. Hul geld was te min en die sangoma wou nie help nie. Kok is intussen dood. Die moordwapen is by Joseph gekry. Die saak duur voort.