DAVID Warner, die Australiese gifbek-kolwer, kan dalk die laaste toets teen die Proteas misloop wat Vrydag op die Wanderers begin. Die Australiese krieketbase is woedend oor die balpeutery-skandaal op Nuweland. Warner word glo as die meesterbrein agter die skandaal beskou en die lang messe is nou uit vir hom. Die Australiese dagblad die Canberra Times het berig dat die afgedankte kaptein, Steve Smith, en Warner vir ’n geruime tyd geskors kan word. Aangekom Krieket Australië het ’n interne ondersoek gelas, het die unie se uitvoerende hoof, James Sutherland, gesê en dat Smith in Suid-Afrika sal aanbly totdat die ondersoek afgehandel is. Iain Roy, senior regsverteenwoordiger en hoof van die krieketorganisasie se integriteitseenheid, het reeds in Johannesburg aangekom. Sutherland sal met sy aankoms deur Roy ingelig word oor die vordering met die ondersoek en daar sal saam op moontlike verdere optrede besluit word. Volgens Sutherland word die ondersoek “as ’n saak van dringendheid” hanteer en dat die bevindinge openbaar gemaak sal word. David Peever, KA-voorsitter, sê die raadslede is ten volle op hoogte gebring van die situasie.