DIT is toe nie die senior manne nie, maar een van sy Jong Turke wat gewys het hoe Suid-Afrika se krieketspan kan en moet veg. Die 23–jarige aanvangskolwer Aiden Markram het met ’n skitterende kolfbeurt seker gemaak Australië het op Kingsmead in Durban nie ’n oorwinning op ’n skinkbord gekry nie. Was dit nie vir Markram se vegtersbeurt van 143 lopies (19x4) nie, was die eerste toets reeds gister iets van die verlede. Australië moet nou vandag op die vyfde en laaste dag net die laaste paaltjie in die Proteas se tweede kolfbeurt laat kantel om die sege te verseël. Daar is gister met die telling op 293/9 halt geroep met Quinton de Kock (81*) en Morné Morkel (0*) wat vasgebyt het. Suid-Afrika se wenteiken was ’n enorme 417 lopies en die tuisspan het nooit ’n realistiese wenkans gehad nie. Die Proteas se tweede beurt het rampspoedig begin met die toporde, behalwe Markram, wat gou uitgehaal is. Met die telling op 49/4 het dit na ’n uitgemaakte saak gelyk dat die toets nie meer lank sou duur nie. Markram en De Kock het egter ander planne gehad. “Ons was in die moeilikheid, maar nie van plan om sommer net oor te gee nie,” het Markram gesê. Theunis de Bruyn en Markram het die vegterspoging met 87 lopies om die vyfde paaltjie gelei. De Bruyn is vir 36 lopies uitgehaal, maar De Kock en Markram het toe vir 147 lopies om die sesde paaltjie gesorg. Nadat Markram agter die paaltjies van Mitchell Marsh se boulwerk gevang is, het Mitchell Starc drie vinnige paaltjies ingeoes, maar die Aussies moet vandag terugkeer vir daardie laaste paaltjie om dit 1-0 in die reeks te maak.