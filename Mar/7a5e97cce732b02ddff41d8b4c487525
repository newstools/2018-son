DIE Oostelike Provinsie se krieketspan het kliphard geveg, maar Saterdag teen Boland in die Paarl verloor. Swak kolfwerk in die eerste beurt het die OP duur te staan gekom en Boland het dié provinsiale meerdaagse wedstryd met drie paaltjies gewen. Die OP is in sy eerste beurt vir 134 lopies uitgeboul en Boland het met 221 geantwoord. Lutho Sipamla het 4/52 vir die OP ingeoes. Die besoekers se ander held in die wedstryd was die kolwer Tian Koekemoer. Koekemoer het in die OP se tweede kolfbeurt sy eerste eersterangse honderdtal aangeteken. Hy het 104 gekry en sy beurt het tien viere en ’n ses ingesluit. Die OP het 257 lopies aangeteken. Die Boland se wenteiken was 171 lopies en die OP het met Sipamla aan die spits die tuisspan laat sweet vir die sege. Sipamla het 5/60 ingeoes, maar Boland het 171 gehaal toe daar nog drie paaltjies staande was. Sy wedstrydontleding van 9/112 is Sipamla se beste in eersterangse krieket.