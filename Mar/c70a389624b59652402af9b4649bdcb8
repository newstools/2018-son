DIE Stormers het die Blues gister op Nuweland oorrompel op pad na ’n uitstekende oorwinning met 37-20. Ná ’n week van griep, be­serings en bespiegelings oor hul fiksheid, het die Kapenaars vanuit die staanspoor die besoekers aangeval met plettervatte en fisieke aggressie wat met spoed uitgevoer is. Die Blues kon net nie uit die wurggreep van die tuisspan se taktiek kom nie. Die besoekers is tot foute gedwing en die Stormers se rustyd-voorsprong van 24-3 staan as ’n bewys van hul oorheersing. Die Stormers se EW Viljoen het reeds in die tweede minuut van die opwindende Superrugby-kragmeting gaan afrond ná ’n goeie beweging. Die Kapenaars het ook die kontaksituasies oorheers en talle kere omgekeerde besit bewerkstellig. Die losskakel Damian Willemse was, behalwe vir sy uitstekende algehele spel, ook puik met sy korrelwerk na die pale toe. Die jongeling het met vier doelskoppe en drie strafskoppe geslaag. Aan die kant van die Blues het hulle net te veel hanteerfoute gemaak.