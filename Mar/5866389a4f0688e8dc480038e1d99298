DIE onwettige koppeling van krag het ’n vrou haar lewe gekos en haar boyfriend in ’n ernstige toestand gelaat. Lauren du Plessis (25) en haar boyfriend, Duncan Fielies, het vandeesweek gelê en slaap toe hul sinkhok skielik aan die brand slaan. Du Plessis is Dinsdag in die Hottentots Holland-hospitaal oorlede; Fielies is in die waakeenheid in die Tyger­berg-hospitaal in Kaapstad. Hul hok is die soveelste een wat al in die Blikkiesdorp-plakkerskamp afgebrand het weens onwettige elektrisiteitsverbindings. Du Plessis en haar boy­friend woon al die afgelope twee jaar in die plakkerskamp in Grabouw. Die plakkerskamp het sowat twee jaar gelede ontstaan toe mense vir huise baklei en sommer ’n stuk oop grond beset het. Omdat hulle onwettig op die grond is, is geen krag aan hulle verskaf nie. Tydens Son se besoek aan die plakkerskamp het daar oral onwettige kragdrade oor ons koppe gehang. Haar skoonbroer, Francois Loggenberg, het aan Son vertel hulle is bang wanneer die kragdrade saans bloedrooi word. Hy verduidelik dit is ’n teken die krag is nie reg ge­koppel nie. Loggenberg, wat langs Du Plessis-hulle woon, het probeer om Du Plessis en Fielies te red en in die proses sy hande lelik gebrand. Volgens Loggenberg was die hok reeds byna afgebrand toe hy agterkom daar is probleme. Hy sê God het hom gelei om sy skoonsuster en haar boy­friend te gaan red. ’n Steeds geskokte Loggenberg vertel: “Ek het die deur afgetrap. Terugdruk “Die vlamme was hoog en ek kon niks sien nie. “Ek het ’n stem gehoor en gevoel hoe twee hande my terugdruk toe ek wou omdraai. “Ek het op die grond gevoel en hulle albei het daar gelê. “Ek het sommer al twee deur die vlamme getrek. “Toe ons uit is, toe stort die hele plek inmekaar.” Loggenberg vertel van daarna kan hy nie veel onthou nie omdat hy in ’n koma gegaan het. Du Plessis se suster, Dionene, sê sy is net bly haar suster se maand oue baba, Delecia, het nie daardie nag by die paartjie geslaap nie. Delecia was Du Plessis en Fielies se eerste en enigste kind. Sy vertel: “Die vlamme was reeds hoog en ek het net ’n lig gesien. Ek het eerste aan haar kind gedink. “Gelukkig het die baba by my ma-hulle geslaap. Ons almal sal maar nou vir haar moet grootmaak.”