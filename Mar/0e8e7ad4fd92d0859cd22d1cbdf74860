STANFORD Slabbert, die gewese DA-raadslid wie se lidmaatskap in 2013 deur die party beëindig is, het hom by die ANC aangesluit. Dié aankondiging is gister gemaak – op die vooraand van ’n tussenverkiesing in die wyk waar Slabbert die raadslid was. Phumzile Tshuni, partyvoorsitter in die Nelson Mandelabaai-metro, het Slabbert verwelkom en gesê dit kom ná baie gesprekke. “Die dapper stap deur comrade Slabbert om hom by die mense se movement aan te sluit, is ’n bewys van ons verbintenis, in die jaar van tata Nelson Mandela en mama Albertina Sisulu, om die samelewing onder die ANC-banier te verenig. Na ons mening is hy die manifestasie van die hernude hoop wat mense in die ANC en ons waardestelsel het.” Tshuni het bygevoeg hy hoop Slabbert se lidmaatskap sal waarde tot die party toevoeg en dit versterk om ’n nie-rassige en nie-seksistiese samelewing daar te stel. Hy het ook aangekondig Slabbert, wat sewe jaar die raadslid in wyk 1 was, gaan die mentor wees vir die ANC-kandidaat in die tussenverkiesing, Siviwe Ngaba, Slabbert sê hy het ná Augustus 2013 ’n break van die politiek geneem, maar amper elke dag oproepe van inwoners van wyk 1 gekry wat by hom raad gevra het. “Ek het sowat ’n jaar ge­lede daaraan begin dink om terug te kom na die politiek, want ek het dit gemis om in die gemeenskap te werk. “Ek het ook besef as ek weer tot die politiek toetree, moet dit onder ’n ander vaandel wees. Ek is genader, ons het goeie vergaderings met die ANC-kollegas gehad en hier is ons vandag.” Volgens Slabbert sien hy daarna uit om Ngaba te mentor. “Die ANC het ’n baie jong kandidaat vir die wyk en ek het sewe jaar onder­vinding in die wyk. “Ek sien daarna uit om Siviwe by te staan met is­sues in die wyk. Dis ’n groot wyk met baie uitdagings. Die wyk het die afgelope drie jaar agteruitgegaan.” Die DA het Slabbert, wat agt jaar as raadslid gedien het, in Augustus 2013 vir agt jaar geskors nadat hy glo ’n e-pos met rassistiese inhoud aan­gestuur het. Hy beweer hy is geskors omdat Athol Trollip van hom (Slabbert) ’n scape­goat wou maak en só vir homself in die metro wou naam maak. “Weens sy huidige leierskorps kan ek nie na die party terugkeer nie. Die DA faal die mense van die metro.” Andrew Whitfield, provinsiale DA-voorsitter, sê Slabbert se skorsing het niks met Trollip te doen nie en alles met die inhoud van die e-pos wat hy aangestuur het. “Stanford probeer eenvoudig sy besluit regverdig om aan te sluit by ’n korrupte en gebroke ANC wat op die punt staan om by die EFF in die bed te spring. “Die ANC maak ’n gewoonte daarvan om gewese DA-raadslede te werf wat onderpresteer of gedissiplineer en uit die party verwyder is. Hulle is nie in die poste wat hulle beloof is nie. Hulle gebruik hulle en gooi hulle dan weg.” Whitfield dink dis ironies dat Slabbert aangesluit het by die ANC, wat hom destyds “arrogant” genoem het.