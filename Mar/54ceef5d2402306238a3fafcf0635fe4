CERES. – Sy is wel van ’n dorpie, maar dit is haar droom om haar land op die mêp te sit. Nathalie Magalie (37), ’n ma van twee, is gekies om die Wes-Kaap in die Mevrou Statebond SA-skoonheidskompetisie te verteenwoordig. Dié kompetisie is in 2012 op die been gebring. Dit is daarop gemik om ’n vrou te kies wie se doel dit is om ander vroue te help bemagtig, te inspireer en ’n aktiewe rol in maatskaplike opheffing te speel. En die cherry op die koek gaan wees om die land in ’n later stadium in die Mevrou Statebond Wêreldkompetisie te verteenwoordig. Magalie sê met ’n breë glimlag sy het op die nippertjie besluit om aan die kompetisie deel te neem. “Ek het die kompetisie se besonderhede op Facebook gesien en hoewel ek geïnteresseerd was, was ek nie seker of ek moes inskryf nie. “My man, Franklin, het my aangemoedig en gesê as ek nie die kans vat nie, sal ek altyd wonder of ek die regte besluit geneem het. “Toe skryf ek ’n dag voor die sluitingsdatum in en twee dae later het die organiseerders my laat weet daar is op my besluit om die Wes-Kaap te verteenwoordig.” Magalie sê sy het op 10 Maart gevlieg na Johannesburg, waar sy die ander provinsies se verteenwoordigers ontmoet het. Om die nasionale kroon te verower, gaan nie ’n maklike taak wees nie. “Ons moet oor die volgende sewe maande aktief by verskillende projekte betrokke wees en ook fondse vir organisasies insamel. Ek voel baie positief oor my kanse. Hart “Ek is dalk van ’n klein dorpie, maar ek voel ek kan ’n inspirasie vir al ons vroue in die Wes-Kaap wees. “Ek is lief om met mense te wees en is mal daaroor dat hierdie nie net ’n gewone beauty pageant is nie, maar een waar jy die belange van die gemeenskap op die hart moet dra.” As alles vir haar volgens plan verloop, sal Magalie op 12 Oktober by Gold Reef City in Johannesburg met die kroon wegstap. Sy benodig egter die hulp van veral die korporatiewe wêreld en ander besighede om haar droom te bewaarheid. Mense en besighede wat haar wil bystaan, kan haar Facebook-blad, Nathalie Magalie Mrs Commonwealth SA Finalist 2018, besoek.