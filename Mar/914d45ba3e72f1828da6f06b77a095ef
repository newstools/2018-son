DIE Madibaz-netbalklub sal van môre af gasheer speel vir ’n rekordgetal spanne tydens sy jaarlikse toernooi by die NMU se binnenshuise sportsentrum in Port Elizabeth. Me­linda Goosen, netbalbestuurder, sê behalwe die Nelson Mandelabaai-klubs, sal die spanne van George, Grahamstad en Oos-Londen môre en Saterdag aan die Madibaz-toernooi op die Suid-kampus deelneem. “Ons sal werk op ’n first-come-first-served basis en dít met ’n rekordgetal spanne van 68,” sê sy. “Ons is bly dat die toernooi so gewild is, maar dit skep ’n paar logistieke uitdagings, aangesien ons net twee bane binne en twee buite beskikbaar het.” Goosen sê hulle het verlede jaar vir die eerste keer op die Vrydag begin om ál die spanne te akkommodeer, “maar ons is nou weer vol”. Die hoofdoel van die toernooi, het sy bygevoeg, was om afrigters en klubs die kans te gee om hul spelers voor die komende seisoen te assesseer. “Die aksie begin môre 16:00 en duur tot 21:00 en dan is daar Saterdag ’n volle dag van 07:00 tot 18:00,” het sy bygevoeg. ’n Aantal tweedaagse klinieke word ook by skole in die Oos-Kaap gehou.