TRONKSTRAF vir Roland Williams, die veroordeelde voormalige kommunikasiedirekteur van die Nelson Mandelabaai­metro, is nie uitgesluit nie. Williams en Renika Rungan, die weduwee van die vermoorde sakeman Raven Rungan, is in Januarie in die Baaise handelshof aan bedrog skuldig bevind nadat hulle skuld erken het. Renika het verskyn as verteenwoordiger van haar af­gestorwe man se sake­onderneming, die insleepdiens V&R Auto. Williams en Raven, voor sy dood eienaar van V&R Auto, het glo in Augustus 2014 saamgesweer om die versekeringsreus Santam met sowat R100 000 te bedrieg. Williams, in ’n grys pak geklee, is weer soos Maandag deur sy vrou, Shahnaz, en swaer, Rashied Howard, vergesel. Landdros Lionel Lindoor, wat Vrydag vonnis sou oplê, het gesê hy is nie gereed daarvoor nie – hy benodig nog inligting. “Ek is nie gereed om vonnis op te lê nie omdat ek nie geheel en al daarvan oortuig is dat regstreekse gevangenisstraf uitgesluit moet word soos deur (Williams se prokureur) mnr. Chetty voorgestel is nie. “Ek gaan vra vir ’n verslag van ’n proefbeampte omdat ek nie al die inligting het wat nodig is vir vonnisoplegging nie.” Die proefbeampte moet die kinders se skole ondersoek en ook wat ná skool met hulle gebeur, het Lindoor bygevoeg. “Ek is baie bewus daarvan dat art. 28 van die Grondwet bepaal daar moet in die beste belang van die kind opgetree word in alle sake wat die kind raak.” Lindoor het bygevoeg Williams het nie die hof in sy vertroue geneem nie. “Die hof is ingelig dat Williams maandeliks R2 000 aan die klaer sou terugbetaal, maar die hof weet nie wat sy inkomstepotensiaal is en of hy die primêre broodwinner is nie. “Ek wil weet wat sy besigheid se wins is en wat die gesin se noodsaaklike uitgawes is.” Lindoor het gesê die hof merk dat Shahnaz nie werk nie. “Sy lyk nog betreklik jonk en ek wil weet waarom sy nie werk nie.” Lindoor wil ook hê ’n werknemer van Santam moet kom getuig hoe versekeringsbedrog die bedryf en die samelewing raak. “Om geregtigheid te laat geskied, is dit belangrik dat ek ál die inligting kan oorweeg voor vonnisoplegging.” Die hofsaak word op 3 Mei hervat.