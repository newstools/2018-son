DIE Suid-Afrikaanse Sokkervereniging (Safa­) hou by sy standpunt in die bewerings van verkragting teen sy president, Danny Jordaan. Dominic Chimhavi, die kommunikasiebestuurder van Safa, sê: “Van Safa se kant verander niks: Ons glo iemand is onskuldig totdat hy of sy skuldig bevind word. “Dit was ons standpunt in die verlede, en dit bly so.” Dis Safa se standpunt nadat Jennifer Ferguson (55), ’n musikant en voormalige­ ANC-LP, in Oktober beweer het dat Jordaan haar verkrag het. Ferguson het beweer ’n hooggeplaaste sokker­beampte het haar in die 1990’s verkrag. Sy het intussen gesê dis Jordaan en dat sy nou besluit het om dié grootbaas van Safa formeel daarvoor aan te kla. Nadenke Ferguson het haar besluit om dit te doen gisteroggend op Facebook bekend gemaak. Op haar Facebook-blad sê Ferguson: “Ná etlike maande van intense nadenke­, konsul­tasie en pogings om die beginsels van herstellende geregtigheid te volg, het ek volgens die Waarheids- en Versoeningsproses wat Suid-Afrika gevolg het, opgetree. “Ek doen dit in die hoop dat ander slagoffers van seksuele misdrywe be­magtig sal word, dat hulle dit sal uitbasuin en daarteen sal optree. “Terwyl ek dit doen vra ek ondersteuning en gebede sodat­ almal wat deur sy seksu­ele wangedrag geraak is, in gedagte gehou kan word. “Ek is ook bewus van die trauma wat sy gesin moet verduur, en ek is hartseer daaroor dat dit hulle onvermydelik affekteer.