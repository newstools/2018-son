DIE epiese fantasiereeks Troy: Fall of a City is van 6 April af op Netflix. Business Insider berig dis die BBC se duurste drama tot dusver en het R260 miljoen gekos om te maak – by­na R33 miljoen per episode. Wat dié epiese reeks so spesiaal maak, is dat dit eksklusief in die Kaap geskiet is. Dele in en om Kaapstad is in Troje verander. In 2014 het Suid-Afrika met lande soos Kroasië, Turkye en Spanje gewedywer, maar ons kon die BBC oortuig om dit hier te skiet. Kaapstad is ’n goeie plaasvervanger vir die Mediterreense streek. En dié reeks het nóg rekords laat spat, want behalwe die rolverdeling van 71 was daar ’n filmspan van 647 en byna 2 000 SA ekstras. Jy sal Noordhoekstrand, die Theewaterskloofdam, Stellenbosch se berge en Boschendal se wingerde herken. Binneskote is in Kaapse produksie-ateljees verfilm. Blykbaar hou die Britse produksiespanne baie van ons ouens, want die locals is vriendelik en weet wat hulle doen.