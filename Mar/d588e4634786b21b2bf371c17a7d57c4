DIE hele Rocklands, Mitchells Plain, het Vrydag sonder krag gesit nadat boewe glo ’n kragstasie geplunder het. Volgens inwoners het hulle omstreeks 03:00 wakker geword toe al die ligte afgeslaan het. Nikita Booysen, ’n inwoner, het Vrydag net ná 03:00 opgestaan en agtergekom daar is geen krag nie. “Ek het eers gedog die krag is op, maar toe ek deur die venster loer, was alles pikdonker.” ’n Inwoner wat naby die kragstasie in Lancasterstraat woon, sê dis die eerste keer dat die kragstasie ge-target is. “Die krag het so 10:00 aangegaan.” Saterdag het boewe ’n kragstasie in Sunderlandstraat gevandaliseer. Werkers het geswoeg en dié keer was inwoners 11 uur sonder krag. ’n Inwoner meen dis ’n teelaarde vir misdaad. Geskiet “Gangsters sien die opportunity. “Ek hoor hulle het iemand in Rocklands geskiet toe die ligte Vrydagoggend afgaan.” Eddie Andrews, ’n raadslid, sê: “Slotte aan die staalheining (by die Lancasterstraat-substasie) is gebreek en ál die veiligheidsdrade wat na die stroombrekers in die substasie lei, is afgesny. Dit veroorsaak dat die stroombrekers trip en lei tot ’n black­out.”