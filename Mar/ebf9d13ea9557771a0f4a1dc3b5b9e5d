DEAN Elgar het gister ronde een in sy stryd met Australië se wegbreekbouler Nathan Lyon gewen. Elgar, wat in die eerste twee toetse tot voor sy honderdtal gister op Nuweland teen Lyon gesukkel het, het laaste gelag en sommer lekker ook. Elgar se skitterbeurt van 121 lopies het grootliks bygedra dat Suid-Afrika op die tweede dag van die derde toets vandag sy eerste beurt op 266/8 sal kom voortsit. Faf du Plessis, die Proteas se kaptein, het besluit om op ’n mak kolfblad te kolf. Elgar se stryd met Lyon het in die eerste toets in Durban begin toe die Aussie hom gevang-geboul het. Lyon het in die tweede toets in Port Elizabeth Elgar op soortgelyke wyse uitgehaal. Gestraf Elgar het voor die wedstryd erken hy vaar maar vrot teen Lyon. Gister het Elgar hom egter fyn dopgehou, sy aflewerings mooi gelees en Lyon se swak balle erg gestraf. Elgar, wat die beurt saam met Aiden Markram (0) geopen het, het sy 100-tal in die 58ste boulbeurt van 178 balle bereik. Australië het sy span wat in die Baai verloor het, onveranderd gelaat. Die Proteas se breier, Ottis Gibson, het egter twee veranderinge aangebring, met Temba Bavuma en Morné Morkel wat onderskeidelik vir Theunis de Bruyn en Lungi Ngidi vervang. AB de Villiers het ook goed gekolf en ’n waardevolle 64 lopies (van 95 balle) aangeteken. Hashim Amla, deesdae maar ’n skadu van die klassieke kolwer wat hy was, het sy kant gebring met ’n bydrae van 31 lopies (van 87 balle). Die Aussies se blitsboulers was die doring in die Suid-Afrikaners se vlees.