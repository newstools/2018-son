’N DRIEDUBBELE tragedie het ’n familie van Khayelitsha getref. Drie van hul kinders het in ’n shack-brand verkool. Die voorval het Sondag omstreeks 02:00 by die informele nedersetting eNkanini plaasgevind. Linamandla Tywala (15), haar suster, Sinothando Tywala (10), en hul neef Someleze Tywala (6) is op die toneel dood toe die shack waarin hulle geslaap het, vlam gevat het. Hul ouma Nyameka Tywala (53) is met ernstige brandwonde in die hospitaal op­geneem. Sy het seergekry toe sy haar kleinkinders probeer red het. Someleze se ma, Asivuyise Tywala (23), was gister nog te geskok en hartseer om die media te woord te staan. Siviwe Tywala (27), Someleze se pa, het namens die familie gepraat. Hy vertel die twee ander kinders het by Nyameka gebly en sy kind het vir die naweek gaan oorslaap. Siviwe sê: “Ons het ’n oproep gekry dat dit brand in e­Nkanini, maar die persoon het nie gesê presies waar nie.” Volgens Siviwe het sy vrou ’n paar minute daarna ’n oproep ontvang dat dit Nyameka se huis is wat brand. Hulle het dadelik daarheen gegaan. “Toe ons daar kom, was die huis al klaar tot op die grond afgebrand – asof dit nooit eens daar was nie,” sê hy hartseer. “Die kinders is verkool en hul ouma is reeds met ernstige brandwonde in die hospitaal opgeneem. “Volgens die mense is Ouma ernstig gewond en nou nog in die ICU van die Tygerberg-hospitaal.” Volgens Siviwe het die brand ontstaan nadat ’n kragboks ontplof het. Theo Layne, ’n woordvoerder van die Stad Kaapstad se brand-en-reddings­eenheid, het bevestig die ouma het aan 50% van haar lyf brandwonde opgedoen. ’n Polisiewoordvoerder, sers. Noloyiso Rwexana, het bevestig ’n geregtelike ondersoek is geopen. Rwexana het bygevoeg die amptelike oorsaak van die brand word nog ondersoek.