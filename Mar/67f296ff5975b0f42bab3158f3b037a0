DALK is ek te laat, want jy is al op pad êrens heen vir die Paasnaweek ... Maar ek sal my plig versuim om jou tog nie raad te gee nie. Die raad wat ek jou bied, het van Dialdirect in my inbox beland. Maar eers statistieke. Verlede jaar is 51% meer slagoffers (235) landwyd op die paaie dood as in 2016 (156). Noodlottige ongelukke in die Noord-Kaap het met 175% gestyg, gevolg deur KwaZulu-Natal met 111%. In ál die ander provinsies, behalwe die Vrystaat, is dit ook hoër. VOORDAT JY VERTREK Maak seker jou wa se ligte en wipers werk. Tjek jou bande. Druk ’n vuurhoutjie in die groewe en as die kop daarin pas, is die loopvlak nog reg. Tjek vir blase op die wande van die bande. Toets die brieke of hulle nog genoeg byt het. Tjek dat vloeistof­vlakke – basies water (radiator én wipers s’n), olie en brake fluid – nog vol is. Gaan die filters na – dis nou petrol, olie en lug. As jy ’n vrag op die dak of op die bakkie het, maak seker dis goed vasgemaak. En as jy ’n sleepwa het, moet ál die ligte daaraan (remme, reverse, indi­cators, hazards, tails) werk. Dis ook wet dat ’n veiligheidsketting van die sleepwa oor die towbar se kop aan jou ryding gekoppel moet wees. Beplan jou roete met selfoonontvangs en stopplekke in gedagte. Kry minstens sewe uur slaap in voordat jy ry. OP DIE PAD Volgafstand. Volg­afstand. Volgafstand. Dít is: Jou kar se neus is nou in lyn met ’n punt (sê maar ’n paal) waar die gat van die kar voor jou drie sekondes gelede was. Is dit nodig dat ek moet maan oor alkohol en bestuur? Hopelik nie. Gehoorsaam die pad­tekens, -reëls en -merke. En dink altyd “bike”, veral in jou blind spots. Én “voetganger”.