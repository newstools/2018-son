MAGDALEEN Titus gaan dié Paasfees agter tralies deurbring. Titus (41) word van die moord op haar soldaat-man, Preston, aangekla – saam met Justice Mooi en Natasha Stuurman. Landdros Errol Thomas het in sy uitspraak in die Oudtshoorn-landdroshof sterk woorde gehad vir Titus, ’n lid van die ANC se provinsiale uitvoerende komitee (PUK). Thomas het gesê dit is nie in belang van geregtigheid dat Titus se vryheid voorkeur moet geniet, gesien in die lig van ’n wrede moord wat gepleeg is nie. Preston het 27 mes- en kapwonde opgedoen. Hy is in sy huis by die Oudtshoorn-weermagbasis vermoor. Thomas het Titus ook gekap oor sy ná die moord nooit in verbinding was met haar man se ma, Murial, in Worcester nie, terwyl sy meer as een keer in die dorp opgemerk is. “Dit is verstommend. Dit is eienaardig, baie eienaardig,” het die landdros opgemerk. Hy het Titus se versoek dat sy politieke pligte as munisipale raadslid en lid van die PUK moet nakom, verwerp omdat sy volgens die provin­siale sekretaris van die ANC tydelik geskors is. Hy het ook haar versoek dat sy na haar twee minderjarige dogters wil omsien, verwerp omdat sy by haar inhegtenisneming op 19 Januarie aan ’n polisiekaptein gesê het dat hulle “in veilige hande” by familielede is. Hy het in ag geneem dat sy ’n eerste oortreder is en nie enige ander hangende sake teen haar het nie, maar bevind dat geen buitengewone omstandighede voor die hof gebring is om borgtog toe te staan nie. Die hof het bevind dat die staat ’n sterk prima facie- saak teen Titus het. Ook is bevind dat die ondersoekbeampte, AO Martin le Roux, ’n betroubare getuie was en nie leuenagtig was soos wat die verdediging aanvoer nie. Volgens Thomas berus Le Roux se getuienis grootliks op hoorsê-getuienis wat wel in ’n aansoek soos dié om borgtog toelaatbaar is. Die verweer wat deur Joshua­ Greeff, Titus­ se lawyer­, voorgehou is – dat die ondersoekbeampte nie alle relevante feite voor die hof gebring het nie – is ook verwerp. Die landdros het boonop bevind dat Titus se driver, Sixabiso Klip, wat reeds skuldig gepleit en 15 jaar gevangenisstraf opgelê is, geen rede gehad het om sy werkgewer valslik te beskuldig nie. “Die beskuldigde word in albei Klip se verklarings as die outeur van die beplande moord uitgewys. “Klip het die vermeende moordenaars na die moordhuis gery, buite gewag en hulle weer weggeneem.” Die hof het ook kennis geneem dat die hele aangeleentheid ongekende belangstelling geniet en ’n petisie met meer as 3 500 handtekeninge teen borgtog by die hof ingedien is. ’n Petisie met sowat 2 000 hand­tekeninge vir borgtog is wel ook ontvang. Die saak teen Titus en haar medebeskuldigdes is tot 9 April uitgestel omdat die ondersoek nog nie voltooi is nie. Daar word na nog ’n verdagte gesoek en gewag vir forensiese verslae en inbetaalstrokies van geld wat Titus glo by Pep Stores inbetaal het om die reisgeld van die twee huurmoordenaars te dek. Leon Campher, organiseerder van die plakkaat­betoging, het buite die hof sy dank teenoor die ondersoekspan uitgespreek vir hul goeie werk tot dusver. Hy’t ook die publiek vir hul ondersteuning bedank.