DIE Stormers het nog nie hul les geleer nie en het weer duur daarvoor betaal. Só het Siya Kolisi, kaptein van die Stormers, gister gesê nadat die Cru­saders sy span in Christchurch ’n behoorlike rugbyles geleer het. Die verdedigende Superrugby­kampioen was met 45-28 baas nadat hy in die rustyd al met 31-7 voor was. Ná 20 minute se spel was die tuisspan met 26-0 voor. Die Stormers het eenvoudig net te veel teleurstellende foute gemaak, veral wanneer hulle op die aanval was. Die verdediging van die span van Robbie Fleck, afrigter, was ook uiters swak. Die Kapenaars het toegelaat dat die manne van Canterbury té maklik sewe keer agter hul doellyn gaan kuier. Die Stormers het egter in die tweede helfte met ’n verbeterde poging vorendag gekom. Hulle het besluit om meer direk te speel deur die bal onder hul voorspelers te hou. Dit het vrugte afgewerp. Hulle kon minstens vier drieë druk en het ’n bonuspunt daarvoor verdien. Dit is egter die Stormers se vrot lynstaanspel – veral vroeg in die eerste helfte – wat hulle gekniehalter het. Kolisi sê: “Ons kan nie bekostig om stadig te begin nie. Ons het ongelukkig nie ons les geleer nie. “Jy kan nie so maklik drieë afstaan en heeltyd probeer om catch-up rugby te speel nie. Ek is egter trots op die wyse waarop die manne in die tweede helfte teruggeveg het.” Pieter-Steph du Toit, die Stormers se Springbokslot, het in die tweede helfte harsingskudding opgedoen. Hy sal beslis volgende week se stryd teen die Highlanders in Dunedin misloop. Vir die Stormers het Damian de Allende, senter, en SP Marais, heelagter, agterlangs deurentyd hard probeer. Voorlangs het Cobus Wiese en Wilco Louw voortreflike rugby gespeel. Steven Kitshoff en Sikhumbuzo Notshe het ook ’n groot impak gemaak toe hulle uiteindelik vanaf die plaasvervangerbank aangewend is.