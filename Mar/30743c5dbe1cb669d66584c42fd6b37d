DR. VEONNA Goliath van die Nelson Mandela-Universiteit se departement maatskaplike ontwikkeling meen die gedrag van die omsenders van die jintoelyste getuig van ’n gebrek aan empatie. “Daar is geen insae in of oorweging vir die uitwerking wat die sirkulasie op die geaffekteerde meisies of hul ouers kan hê nie. “Die effek op die meisies kan wissel van oorweldigende angs en trauma as hul ouderdom en die waarde wat hulle aan hul portuurgroep se goedkeuring en ondersteuning heg, in ag geneem word.” Goliath sê dit is moontlik dat hulle sal weier om skool by te woon en sal skaam voel. “Die teenreaksie van ’n oog vir ’n oog is ook moontlik. “Daar sal ook meisies wees wat heel waarskynlik as verdedigingsmeganisme ’n gesindheid dat hulle nie omgee nie, sal inneem. “Of hulle kan selfs die effek aanblaas om die indruk te skep dat die seksuele eskapades wel plaasgevind het soos beskryf is.” Volgens Goliath is die magteloosheid wat die verspreiding veroorsaak oorweldigend en die volwassenes se hantering gaan deurslaggewend wees. “Gaan hulle fokus op die gedrag van die omsenders of op die meriete van die lyste se inhoud? “Dit onderskei die fokus op die reputasie teenoor fokus op hul karakter.” Sy sê die uitwerking op ouers sal bepaal word deur soortgelyke faktore. “Die ouers kan dalk verval in die slagofferrol. Of hulle kan ’n volwasse rol inneem deur hul eie kinders sowel as die oortreders, wat duidelike leiding en beskerming benodig, te ondersteun.” Die skole se ingrypingsrol is noodsaaklik aangesien hulle skadebeheer deur die skool moet toepas en albei partye moet beskerm, het Goliath bygevoeg. “’n Benadering van herstellende geregtigheid is nodig.” Sy meen die oortreders moet die gevolge dra, maar het ook berading nodig om sin te maak van hul eie gedrag. “Uiteindelik moet daar ’n mediasiegesprek tussen hulle en die verontregtes wees.”