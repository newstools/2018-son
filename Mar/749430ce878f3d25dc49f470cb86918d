’N SUBSTASIE en ’n skool is die enigste getuienis dat daar mense in Willow­dene gebly het. Die Groepsgebiedewet het die inwoners van Willowdene meer as 40 jaar gelede gedwing om na plekke soos Uitenhage, Schauderville, Arcadia, Gelvandale, Salsoneville, Bloemendal en Bethelsdorp uitbreiding 21 te skuif. Erf 784, waar Willowdene gestaan het, staan egter steeds leeg sonder dat enigiets daar gebou is. En omdat mense so skielik uit hul leefwêreld – met hul besittings agter op ’n lorrie – weggeruk is, wil die Willowdene Community Development­ Organisation alle oorlewende inwoners van die buurt bymekaar laat kom vir ’n reünie op Erf 784. Gert Laminie, die sekretaris van die organisasie, sê baie mense kon ná al die dekades nog nie afsluiting vind nie. “Wat ook verbasend is, is dat ons verwyder is, maar niks is daar gebou waar ons huise gesloop is nie. Die Pienk skool (Willow Academy­), wat ons almal bygewoon het, en die substasie is al wat nog bly staan het.” Nie almal het geweet hulle sou trek nie. Solomon Jass vertel dat hy ’n nare ontdekking gemaak het toe hy ná werk by ’n leë huis aankom. “Ek kan onthou toe ek uit die werk by die huis kom, toe is my mense al weg. Toe sê die mense vir my: ‘Jou pa en jou ma-hulle het getrek Bloemendal toe in Bassonstraat.’ “Toe ek hier kom, het ek ons huis aan die gordyne uitgeken.” Laminie en ander komiteelede, Maggie Lawack, Soppie Claassen, John en Martin Munnick, vertel dat Willowdene net ses strate gehad het. Dit was Redwood-, Blackwood-, Wattle- en Latel-straat, 19de Laan en 20ste Laan. Laasgenoemde was die busroete via Willow-weg na die middestad. In Willowdene was drie kerke: die Bethesda-, Union Congregational-kerk en die Morawiese kerk. Hulle vertel die kerkklokke is destyds eerbiedig gelui wanneer iemand gesterf het. Die inwoners kon aan die verskillende gelui van die klokke agterkom tot watter kerk die oorledene behoort het. Dan het almal bymekaar gekom om vas te stel wie gesterf het. In die winter is ’n vuur – bekend as ’n “ghellie” – gemaak en almal het daar rondom gestaan om warm te word. Daar was ook vyf verkeersirkels. In elk van dié sirkels was daar een kraan, waar inwoners van die betrokke sirkel water moes gaan haal vir gebruik in hul huise. Die huise het bestaan uit ’n slaapkamer, kombuis en eetkamer. Die eetkamer is ingespan as slaapkamer. ’n “Wall bed” – saans ’n bed en bedags ’n muurkas – is goed benut. Die toilette was agter op die erf en dit is een keer per week deur munisipale werkers (die “haaibô”) skoongemaak, vertel hulle. “Dit was lekker tye, maar daar het al so baie ou mense van Willowdene gesterwe sonder dat hulle kon teruggaan en ordentlik die plek groet. “Daarom wil ons, terwyl ons wag vir die grondeis vir Erf 784 om afgehandel te word, oor die Erfenis-naweek in September die reünie hou.” Laminie sê dit sal die komitee R74 000 kos om die reünie te hou aangesien vervoer, tente, ’n verhoog, kragvoorsiening, klank, vermaak en kos nodig sal wees. Die komitee doen ’n beroep op oud-inwoners van Willowdene om hulle te kontak. Laminie kan by 073 467 1607 en Munnick by 083 962 0000 gekontak word. Die e-posadres is willowdenecommunity@gmail.com. Die bankbesonderhede vir die reünie is Standard Bank by Cleary Park en die rekeningnommer is 201408880.