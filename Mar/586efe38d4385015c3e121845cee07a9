DIÉ resep lewer agt snye tert. Bestanddele: Deeg: 45 mF botter 100 g strooisuiker 1 groot eier 125 g koekmeel 5 mF bakpoeier Vulsel: 1 blik kondensmelk 2 ekstragroot eiergele gerasperde skil van 2 medium suurlemoene sap van 3 medium suurlemoene Bolaag: 6 ekstragroot eierwitte 75 g strooisuiker 40 g versiersuiker, gesif Metode: 1. Voorverhit die oond tot 190 °C. Bespuit ’n tertbak, 20 cm in deursnee, met kleefwerende sproei. 2. Verroom die botter en suiker, voeg die eier by en klop goed. Sif die meel en bakpoeier saam. Vou dit by die verroomde bottermengsel in en klop tot liggies gemeng. 3. Druk die deeg in die tertbak en bak 12-15 minute lank blind teen 190 °C. 4. Meng al die bestanddele saam om die vulsel te maak. Giet die vulsel in die gebakte tertdop en bak 10 minute lank teen 190 °C. 5. Klits intussen die ­eierwitte styf vir die bolaag. Voeg die strooisuiker bietjie vir bietjie by terwyl die mengsel voortdurend geklits word. Skep die me­ringue op die vulsel. 6. Plaas die tert terug in die oond en laat bak ’n verdere 10-15 minute teen 160 °C of totdat die meringue begin verbruin. Verwyder uit die oond en laat afkoel.