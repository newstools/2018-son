KYK of die lidmate van die Mancoba Seven Angels­ Ministry wettige dokumente het om in Suid-Afrika te woon, eis Malusi Gigaba, die minister van binnelandse sake. Gister het Gigaba in ’n verklaring gesê hy het die Oos-Kaapse depar­tement van binnelandse sake aangesê om hierna ondersoek in te stel. Dit volg nadat aan die lig gekom het dat lidmate van die kerk betrokke was by die skietdood van vyf cops en ’n oudsoldaat in Ngcobo. ’n Grootskaalse soektog na die moordenaars het die cops op 23 Fe­brua­rie na die kerk gelei. Die mans het begin skiet toe lede van die polisie se gespesialiseerde taakmag op hulle toesak. In ’n halfuur lange skietgeveg is sewe mense dood. Ná die skietery is ses mense ge­arresteer. Almal het glo ook bande met die kerk. Staatloos Gigaba sê volgens die polisie word kerklidmate belet om ’n ID te hê en hul kinders nie toegelaat om ’n geboortesertifikaatte hê of skool te gaan nie. Dit is ongrondwetlik. “Sonder ’n geboortesertifikaat kan niemand se nasionaliteit bevestig word nie. Dit maak hulle staatloos,” lui Gigaba se verklaring. “Wat my veral pla, is die uitbuiting van vroue en kinders. Hul basiese regte is veront­agsaam. Niemand mag ander burgers hul grondwetlike regte ontneem deur hul irrasionele oortuigings aan hulle op te dwing nie.” Gigaba het sy provin­siale hoof gelas om Ngcobo te besoek, die omvang van die probleem te bepaal en ’n oudit te doen om vas te stel wie en hoeveel van die mense geraak is. Hulle moet ook ’n proses begin om die mense in die bevolkingsregister op te neem.