ONDANKS die wisselvalligheid van die Warrors se kolwers sal die keurders nie sommer verander aan die span vir die laaste twee wedstryde nie. Ál die Warriors se kolwers het deur die loop van die seisoen goeie bydraes gelewer, maar ’n gebrek aan bestendigheid bly ’n groot kopseer. Die Warriors is die voorlopers in die meerdaagse reeks – ’n reeks waarin hulle gewoonlik sukkel – en goeie kolfwerk sal in die oorblywende wedstryde van groot belang wees. Dit gaan waarskynlik nie help om nou aan die kolflys te verander nie. Die Warriors se afrigter, Rivash Gobind, moet staatmaak op die manne in die saal om die slag te lewer. Van die aanspraakmakers wat oorweeg kan word, is David White, Gionne Koopman, Kelly Smuts en Marco Marais. Handskoene ’n Moontlike skuif is om een van die kolwers in die plek van Clyde Fortuin, die paaltjiewagter, in te span. In so ’n geval kan Gihahn Cloete die groot handskoene oorneem en laer in die orde ingespan word. Die lyk egter of daar nie sommer getorring sal word aan die span wat die Titans die naweek in Oos-Londen met 77 lopies geklop het nie. Wat die boulers betref, is Gobind ook tevrede met die samestelling van die aanval. Die meeste werk word aan die draaiers Simon Harmer en Jon-Jon Smuts oorgelaat. Anrich Nortje en Tladi Bokako is die aanvangsboulers. Aya Gqamane hou sy neus nog voor in die wedloop as die derde naatbouler. Dit tel in sy guns dat hy ook ’n bietjie kan kolf. Die Warriors se volgende wedstryd begin op 15 Maart teen die Knights in Oos-Londen. In die Warriors se laaste wedstryd, van 22 Maart af, speel hulle teen die Dolphins in Durban.