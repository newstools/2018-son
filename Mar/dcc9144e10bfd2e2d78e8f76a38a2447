DIS die departement van paaie en openbare werke (DPOW) se skuld dat die bouwerk by die Laer in Uitenhage sloer. Só sê Vicky Knoetze, DA-LPW en woordvoerder oor paaie en openbare werke, in haar reaksie op die premiersrede. “Stukkende infrastruktuur dra baie by tot die Oos-Kaap se gebreekte ekonomie. Die mense ly wanneer skole nie betyds voltooi is nie en die pasiënte ly wanneer die DPOW, as implementeringsagent, hospitale nie betyds voltooi nie.” Sy sê leerders by die LSJP sit steeds in opslaanstrukture, al het die DPOW ’n kontrakteur aangestel om in Augustus 2014 al met konstruksie by die skool te begin. “Die oorspronklike voltooiingsdatum was Oktober 2016. Dis (aanhoudend) geskuif. In hierdie stadium is dit April 2018. “By nader ondersoek is gevind die kontrakteur was sedert November 2017 nie op die bouperseel nie, maar het in Februarie met ’n klein groep werkers teruggekeer.” Volgens Knoetze is ontdek geen werk is sedert verlede jaar gedoen nie omdat die kontrakteur na bewering ’n ekstra R6 miljoen geëis het vir ’n vertraging van 58 dae in die kontrak. Dit volg weens arbeidsonrus en stakings, wat beteken die kontrakteur is op ’n aanpassing geregtig. Volgens ’n bemiddelaar se verslag is die kontrakteur net op R649 000 geregtig. “Die departement het R6 miljoen betaal sonder om te wag vir die bemiddelaar se verslag. Die feit dat die departement meer as R5,3 miljoen meer betaal het as wat in die verslag uiteengesit word, dui op growwe nalatigheid, wat baie ongemagtigde uitgawes tot gevolg het omdat dit nooit deel van die kontrak was nie.” Knoetze het bygevoeg dit lyk of die kontrakteur ekstra fondse van byna R1 miljoen geëis het rakende die betaling van R6 miljoen. “Tensy die departement aan die kontrakteur se eise voldoen, sal daar nie werk gedoen word om die projek by die skool te voltooi nie. Op die ou einde ly die leerders.” Die DA moedig die LUR aan om projekte te ondersoek waar die voltooiings­datum deurentyd hersien word, waar geen boetes opgelê word nie en waar kontrakteurs weens verregaande finan­siële eise vordering vertraag. “Sekere kontrakteurs dink oënskynlik dié departement is hul spaarbussie.” Ander projekte waarvan die voltooiingsdatum gereeld hersien word, is die Dora Nginza(-hospitaal) fase 1 en 2 en die Laerskool Storms­rivier. “Die hersiening dui nie net daarop dat die departement te buigsaam is nie; dit spreek van ’n gebrek aan beheer, swak beplanning en die aanstelling van onvanpaste kontrakteurs. “Die hersiening van voltooiingsdatums het ’n tendens geword. Dit behoort die uitsondering eerder as die reël te wees.” Knoetze het bygevoeg daar is al gepraat oor die gebruik van stelsels om te verseker dat die departement nie jare lank onvanpaste en onbekwame kontrakteurs in diens hou nie. “So ’n stelsel is ál manier om die departement te beskerm teen kontrakteurs wat nie hul kant bring nie, nie tenders nakom nie en onbevoeg is. Ons wil nie jare vir dié stelsel vra nie.”