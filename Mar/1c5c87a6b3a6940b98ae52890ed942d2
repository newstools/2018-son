AS JY daaraan gedink het om tydens die droogte gou ’n bier by jou local smokkie te gaan sluk as ’n alternatief vir water, dink weer. Dr. Ivan Meyer, Wes-Kaapse minister van finansies, het gister in sy begrotingsrede gesê R152 miljoen gaan in die nuwe finansiële jaar vir droogteverligting en waterkrisisbestuur geoormerk word. En hoewel dié stap dalk ons krane ’n bietjie langer gaan oop hou, gaan ’n ewe groot droogte onder onwettige shebeens heers as Meyer sy way kry. Die minister het R126,4 miljoen aan die Wes-Kaapse drankowerheid (WCLA) bewillig om onder meer die getal onwettige shebeens te verminder. “Daar sal ook gefokus word op handelaars wat alkohol aan ongelisensieerde verkopers verkoop,” sê Meyer. Hy het gister sy begroting van byna R63 miljard ter tafel gelê. Die departement wat die grootste deel van dié koek ontvang het, is gesondheid met R23,064 miljard. Volgens Meyer is die begroting ’n voortsetting van beloftes wat die provinsiale regering in 2009 gemaak het dat sy begrotings gefokus sal wees op die beskerming van die kwesbaarste mense. “Ondanks die krimpende allokasies van die nasionale tesourie het ons ons begrotings vir onderwys, gesond­heid en maatskaplike diens­te vermeerder,” sê Meyer. Hy erken verder die droogte wat tans in die Wes-Kaap heers, is ’n “groot krisis”. “Daarom kry dié krisis R152 miljoen uit die begroting.” Daar is ook sprake van ’n addisionele R100 miljoen uit die spesiale provinsiale inkomstefonds. Meyer sê ook in 2017 se aangepaste begroting is daar reeds meer as R165 miljoen vir die 2017/’18 boekjaar opsyge-sit. Hy verduidelik: “Dié geld word onder meer gebruik vir infrastruktuurprojekte by skole, boorgate vir gesondheid en maatskaplike ontwikkelingsfasiliteite. “Verder gaan die geld ook aan die droogte- kommunikasieveldtog en boorgate om drinkwater aan plattelandse areas te verskaf.” Meyer noem ook ’n verdere R23,5 miljard is geoormerk vir die departement van vervoer en openbare werke vir infrastruktuur en verwante dienste. In ’n poging om die provinsiale departement van gemeenskapsveiligheid se oorsig oor die SAPD te verbeter, is daar R963,551 miljoen vir dié departement geallokeer.