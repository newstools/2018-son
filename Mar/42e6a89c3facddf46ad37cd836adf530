DIE Springbok-afrigter, Rassie Erasmus, is seker al behoorlik lus om Engeland op te skroef nadat Eddie Jones se span Saterdag ook teen Frankryk vasgeval het. Die Franse het in Parys verras deur met 22-16 te wen. Dit was Engeland se tweede neder­laag in ’n ry. Twee weke gelede het Skotland ook die Rose se stingels met 25-13 geknip. Toe die Sesnasies-reeks ’n paar weke gelede begin het, was Jones se troepe nog onoorwinlik, maar in ’n oogwink het die span skielik krake begin wys. Erasmus is ’n strateeg wat die wedstryd fyn sou ontleed ter voorbereiding vir die toetsreeks teen die Engelse later vanjaar. Die Bokke en Engeland pak mekaar op 9 Junie op Ellispark voordat toetse op 16 Junie in Bloemfontein en op 23 Junie op Nuweland aan die beurt kom. Intussen het Ierland die Sesnasies-reeks beklink deur Skotland met 28-8 te klop. Die Iere is die enigste onoorwonne span ná hul vier wedstryde. Dit is die derde keer in vyf jaar dat Ierland die reeks wen. Die Iere kom juis Saterdag op Twickenham in hul laaste wedstryd teen die Engelse te staan. As Engeland ’n derde keer agtereenvolgens slae kry, sal dit beslis die gevaarligte laat flikker vir Jones se Wêreldbeker-aspirasies. Ierland, daarenteen, lyk ál meer na ’n groot bedreiging vir die gunstelinge. Die span se selfvertroue groei by die dag.