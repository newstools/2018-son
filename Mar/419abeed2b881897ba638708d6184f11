MENSEREGTEDAG is altyd ’n bittersoet geleentheid. So het die Stad Kaapstad se burgemeester, Patrica de Lille, gister in Rondebosch-Oos gesê waar grond terug-gegee is aan inwoners. “Ons vier ’n groot geleentheid, maar dit herinner ons ook aan die verlede toe op mense se regte getrap is. “As ek terugkyk in die geskiedenis, is dit ’n hartseerverhaal waar soveel families opgebreek en mense oor die Kaapse Vlakte versprei is. “Mense is uit hul huise gevat van die pragtige stuk grond en op die Vlakte gedump.” De Lille het verwys na Roderick­ Siljeur se storie as ’n tiener in 1961 toe sy gesin met geweld uit Rondebosch-Oos verwyder is en hulle nêrens heen gehad het om te gaan nie. “Sy ouers en die kinders moes by ’n oom gaan bly en die familie van ses moes in een kamer bly.” Die gesin moes ’n buitetoilet gebruik en die kinders moes in ’n ander huis van familie gaan bly. Hulle moes weer in 1973 van Kromboom Estate na Grassy Park trek toe Kromboom Estate as ’n wit area declare is. Van die mense wat nou weer grond gekry het, bly in Southfield, Bonteheuwel, Guguletu­, Kuilsrivier, Rylands­ en Grassy Park. Volgens De Lille was die Groepsgebiedewet een van die apartheidsregering se grootste wapens om gesinne se lewe op te breek. Van die mense moes jare wag voordat hulle weer huise kon kry. “Dis die Stad se plig om mense wat grond claim, te help en grond aan hulle terug te gee. “Die mense het meer as tien jaar gewag vir die departement van grondsake om die grond te kry.”