AVDA skryf per e-pos: My buurman koop elke dag Son en Die Burger. Volgens hom het Son die beste sportverslaggewing in Suid-Afrika – ’n kompliment vir die sportjoernaliste. Hy gee my elke dag sy Son. Ek lees geen sport nie, maar wel die res van die berigte. Sodoende bly ek in voeling met tragiese gebeure in ander woonbuurte en die dwelmprobleme. Maar ek vind Son rassisties en diskriminerend. Seker 98% van blonde meisies of vroue is blank, dus is die grappe oor blondines rassisties en moet dit nie geplaas word nie. Die grappies oor blondines is gerig teenoor vroue, en nie mans nie. Dit is diskriminasie. Dit is ’n ander era waarin ons leef en dié onsmaaklike grappe moet nou verdwyn of alternatiewelik moet dit onder die aandag kom van die regte organisasie. Die koerant sal moet besluit om geen verdere grappe oor blon­dines te plaas nie. Ek ken geen dom blonde persoon nie, alleenlik mense wat op ’n hoë vlak funksioneer.