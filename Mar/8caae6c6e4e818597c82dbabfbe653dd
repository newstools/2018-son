DIE Southern Kings moet nou soek vir ’n tweede oorwinning. Die Kings het Vrydagaand in die Nelson Mandelabaai-stadion hul losing­ streak in die Pro14-reeks gebreek toe hulle die Dragons met 45-13 kafgedraf het. Ná 16 wedstryde sonder ’n oorwinning het die Kings nie net hul eerste oorwinning behaal nie, hulle het ook ses baie mooi drieë gedruk. Die drieë het gelyk soos die ou Superrugby-span van laas jaar wat so goed gevaar het. ’n Hele paar spelers het hul hand opgesteek in die wedstryd. Dit is iets wat natuurlik lank nie vir die Kings gebeur het nie. Die losskakel Martin du Toit is laat in die eerste helfte deur Kurt Coleman vervang. Dit blyk ook ’n groot verskil te gemaak het, want voor dít was albei spanne rêrig nie juis indrukwekkend nie. Die senter Luzuko Vulindlu het ook goed gevaar met sy twee drieë en is aangewys as die speler van die wedstryd. Die Kings-kaptein, Michael Willemse, sê die groot verskil was dat die spelers in mekaar geglo het. “Ons het van die begin af vir mekaar gesê ons kán die wedstryd wen en het meer vir mekaar gespeel,” verduidelik Willemse. Al het die Kings nou hul eerste oorwinning, is die reeks natuurlik nog ver van klaar. Willemse het dit beaam en gesê al is dit ’n wonderlike gevoel, is daar steeds baie werk om te doen. “Ons gaan die sege geniet, maar ons het nóg wedstryde wat ons kan wen,” meen hy. Die Kings het nóg vier tuiswedstryde, waarvan een in George gespeel sal word.