DIE vuil pastoor wat sewe kinders verkrag, seksueel geteister en aan pornografie blootgestel het, is borgtog geweier. Dit was ’n marathon-borgtogaansoek van byna vyf maande vir die Kongolese pastoor wat hom in Kuils­rivier gevestig het. Dit het gister in die Blue Downs-landdroshof uitgekom hoe die pastoor ’n shack in Kalkfontein gehuur het om sy vieslike dade uit te voer. Maar ten spyte hiervan het die pastoor voortgegaan om die hof te vra om hom borgtog te gee om sy vrou en kinders te onderhou. Die pastoor staan tereg op vier klagte van verkragting, twee van seksuele teistering en een van die blootstelling van kinders aan pornografie. Die staat het aan die pastoor gesê hy sal buitengewoon goeie redes moet aanvoer waarop hy in ’n verklaring gesê het hy sal sy werk verloor as hy nie borgtog kry nie. Landdros Schearlton Cloete het hom egter min hieraan gesteur en aan hom gesê die staat het ’n prima facie-saak. Die landdros het aan die verdagte uitgewys die ondersoekbeampte het bewyse ingedien wat die staat se saak baie sterk maak. “Die eienaar van die huis het aan die ondersoekbeampte bevestig jy het wel ’n hok by haar gehuur,” het Cloete gesê. “Sy het ook bevestig hoewel jy nie daar gebly het nie, het sy gereeld kinders daar gewaar. “Toe die ondersoekbeampte die hok deursoek, het hy op kondome sowel as pornografie afgekom. “Ongelukkig kon hy nie op die bed beslag lê nie omdat dit toe reeds verwyder is.” Die landdros het dit verder aan die pastoor duidelik gemaak die staat was nie beïndruk met hom toe hy uitgevra is oor die omstandighede rondom die saak nie. “Jy is gevra of jy die kinders met lekkers en chips omgekoop het. “Jy is gevra of jy vir een van die slagoffers ’n selfoon gekoop het. Uitgestel “Jy is ook gevra of jy hulle twee-twee uitlok sodat jy die een kan verkrag terwyl jy die ander een wegstuur. “Elke keer het jy gesê jy sal dié vrae in jou verhoor beantwoord.” Die saak is uitgestel tot 5 April, wanneer die verklarings van die slagoffers bekend gemaak sal word. Dié verklarings sal oor die volgende paar dae afgeneem word.