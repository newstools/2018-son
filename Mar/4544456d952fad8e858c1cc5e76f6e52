DIE vreugdevure het gister hoog gebrand in Nelson Mandelabaai toe die wiele van die lang verwagte geïntegreerde padvervoerdiens (IPTS) se busse begin rol het. Die burgemeester, Athol Trollip, en Rano Kayser, die Metro se burgemeesters- komiteelid vir paaie en vervoer, het gister onder luide applous die hekke by die depot in Cleary Park geopen. Hierna het die enjins gebrul en die wiele was uiteindelik ná agt jaar aan die rol. Altesaam 25 busse gaan daagliks van 05:00 tot 22:00 operasioneel wees om passasiers te vervoer. Die busse is werksaam vanaf hul oplaaiplek in Norman Middleton-straat (by die Cleary Park-winkelsentrum) en ry met Govan Mbeki-rylaan tot in die middestad. ’n Rit van Cleary Park af tot in die middestad kos R10. Benewens die bus kan inwoners ook van die geregistreerde taxi’s gebruik maak wat passasiers van areas soos ver soos Bloemendal na die busstasie by Cleary Park vervoer. Trollip was gister self by Cleary Park, kaartjie in die hand, om te kyk hoe goed die busse werk. “Vandag is ’n groot en geskiedkundige oomblik vir almal in Nelson Mandelabaai. Dit maak my trots om te sien wat die koalisieregering hier saam bereik het.” Trollip het daarop gewys dat die busse nou ook ’n veilige staanplek het by die depot. By die vorige staanplek in Markman het onkruid uit die busse se dakke begin groei. Omgesien Chris King, hoof van die voertuigbedryfsmaatskappy Spectrum Alert, sê taxibestuurders in die Northerns het formele opleiding ontvang. Hy het daarop gewys dat die bedryf in die Northerns nou geformaliseer is en dat alle rolspelers hulle daarvolgens moet gedra. “Ons wil mense verseker dat almal na omgesien is wat werk aanbetref.” Die IPTS gaan veilig, betrou­baar en kostedoeltreffend wees, beloof Kayser. Polisielede in uniform wat ’n aanstellingsertifikaat kan wys, kan gratis van die bus gebruik maak. Dit word gedoen sodat pendelaars veiliger kan voel. Pen­sioen­trekkers, leerders en studente betaal 20% minder as die gewone kaartjieprys. Verdere roetes na Njoli-Square gaan as deel van fase twee bekyk word. Bel die Libhongolethu-vervoeroperasiesentrum by 0800 47 87 87 vir inligting.