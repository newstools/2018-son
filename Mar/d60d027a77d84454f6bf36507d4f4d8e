CERES. – ’n Ouma beweer ’n kleuterskool diskrimineer teen haar kleinkind net oor hy vir TB getoets is. Aletta van Wyk (38) sê Rehaydon van Wyk (3) se inentingsmerk teen TB op sy arm het groter begin word. Van Wyk het geweet dis nie ’n goeie teken nie, want Rehaydon se ma het al TB gehad. Van Wyk vertel: “By die hospitaal is plate geneem en toetse gedoen vir TB, maar die uitslag was negatief. “Die dokter het nietemin vir hom pilletjies voorgeskryf vir die tjappie, net om seker te maak die kinders by die crèche kom niks oor nie. “Toe die kind Woensdag by die crèche kom, stuur hulle hom huis toe. Die verskoning was dat hulle bang was hy steek die ander kinders aan. “ ’n Suster by die hospitaal het ook gesê Rehaydon kan die crèche maar bywoon omdat hy nie ’n gevaar vir die ander kinders is nie. “Die crèche-juffrou het egter beweer die suster met wie sy gepraat het, het gesê die kind moet eers by die huis bly totdat hulle maskertjies aangeskaf het. Ek dink dis ’n leuen.” Die bestuurder van die Vrolike Vinkies Voorskoolse Opleiding­sentrum, Andy Coetzee, sê: “Ons het die ma gevra om ’n brief van die hospitaal te bring om te bevestig waarvoor die pille is en hoe dit toegedien moet word. “Die crèche is nie by magte om pille aan kinders toe te dien as hulle nie weet waarvoor dit voorgeskryf is nie. Die ouer het nog nie so ’n brief gebring nie.” Van Wyk sê: “Ons gaan te vroeg van die huis af werk toe om die pille vir die kind te gee. “Die juffrou het beweer die pille lyk vreemd. Ons het ál die inligting in die kind se boodskapboekie geskryf en dit staan ook op die pillepakkie – waarvoor hy dit gebruik, hoeveel hy daarvan moet sluk en wanneer. Hulle soek on­nodige verskonings. “Coetzee se man ry die crèche se bussie en hy kom tel Rehaydon nie meer op nie. “Die arme kind wil net weet wanneer kom haal die bussie hom. Ek dink dis baie onregverdig.”