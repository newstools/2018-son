NOG ’n bewaarder is die afgelope week met ’n mes in die maksimum-eenheid van die St. Albans-gevangenis buite Port Elizabeth aangeval. Dit is die tweede bewaarder wat binne ’n maand in dieselfde eenheid van die gevangenis met ’n mes aangeval is. Volgens ’n ingeligte by die gevangenis het die voorval Dinsdag tussen 08:00 en 09:00 plaasgevind toe die gevangenes op pad was om hul ontbyt in die eetsaal te gaan haal. Die ingeligte sê toe die betrokke gevangene verby die bewaarder stap, het hy ’n mes uitgepluk en die bewaarder een keer in die kop gesteek. Die gevangene het die mes ná die voorval op die vloer neergegooi. Die ingeligte sê die gevangene is ná die voorval in ’n enkelsel geplaas. Die bewaarder is intussen afgeboek. Volgens die ingeligte is nog ’n bewaarder sowat twee weke gelede in dieselfde eenheid aangeval. Dié voorval het in die middag plaasgevind toe die gevangenes hul lunch gaan haal het. Ook dié bewaarder is afgeboek. Die ingeligte sê ongewenste items word gereeld by die gevangenis ingesmokkel. Skerp voorwerpe word oor die tronk se fence van buite oorgegooi. Die ingeligte sê voorts die maksimum-eenheid is sedert 26 Desember 2016 – toe daar geweld in die gevangenis uitgebreek het en drie inmates dood is – understaffed. Altesame 13 beamptes uit die groep van 26 mense is in die voorval beseer. Volgens die ingeligte is altesame 15 bewaarders wat in die maksimum-eenheid werk, steeds siek afgeboek en hulle is sedert die voorval nooit vervang nie. Die ingeligte sê daar is tans altesame 1 800 gevangenes in die maksimum-eenheid van dié gevangenis Volgens hom is die gevangenes in drie seksies opgedeel. In die grootste seksie is daar altesaam 700 maksimum-gevangenes waarvoor daar net vyf bewaarders is. Die ingeligte sê voorts bewaarders word daagliks gedreig deur gevangenes in die maksimum-eenheid van dié gevangenis. Nkosinathi Break­fast, die streekkommissaris van die departement van korrektiewe dienste (DKD) in die Oos-Kaap, sê hy weet van die twee voorvalle waarin die bewaarders met messe aangeval is. Volgens Breakfast gaan dié oortreders departementeel en dan strafregtelik vervolg word. Breakfast sê ná afloop van die betrokke hofsake gaan dié oortreders na die C-maksimum-gevangenis in Kokstad oorgeplaas word. Volgens hom word die twee betrokke gevangenes hangend die ondersoek in enkelselle aangehou. Breakfast het gesê tronke oor die land heen – insluitend St. Albans – is understaffed en lede moet onder moeilike omstandighede werk. Volgens hom word bewaarders nasionaal op ’n maandelikse basis deur gevangenes met skerp voorwerpe gesteek. Hy het gesê die howe moet swaar strawwe vir dié oortreders – wat boonop gangsters is – oplê en hulle moet ook nie in aanmerking vir parool kom nie. Hy sê só sal soortgelyke voorvalle afneem. Volgens Breakfast is dit ook onaanvaarbaar om vyf bewaarders te hê wat altesame 700 oortreders moet deursoek. Kopseer Oor skerp voorwerpe wat van buite oor die heinings­ gegooi word, sê hy daar is nie genoeg personeel om die fasiliteit te patrolleer nie. Breakfast het gesê die insmokkel van ongewenste items is ’n kopseer by korrektiewe sentrums. Hy vra in dieselfde asem hoe bewaarders hul werk deeglik kan doen as hulle understaffed is.