AUSTRALIË se krieketkamp is in rep en roer, maar Suid-Afrika het self ’n paar belangrike besluite om voor die vierde toets te neem. “Ons wil die reeks wen en moet seker maak ons kies die beste span vir die toestande op die Wanderers,” het die Proteas se afrigter, Ottis Gibson, gesê. Die laaste toets begin Vrydag in Johannesburg met Suid-Afrika wat met 2-1 voorloop. Krieket Australië (KA) het gisteraand drie spelers wat in die derde toets in Kaapstad by balpeutery betrokke was, huis toe gestuur. Hulle is die kaptein, Steve Smith, die onderkaptein, David Warner, en die kolwer Cameron Bancroft. Verdere optrede teen hulle sal vanaand deur KA bekend gemaak word. Dié spelers word in die groep deur Matthew Renshaw, Joe Burns en Glen Maxwell vervang. “Gelukkig is daardie nie my probleme nie,” het Gibson gesê, maar bygevoeg hy sal kopkrap oor ’n paar keuses. “Dit het tot dusver gewerk om een van ons boulers ’n ruskans te gee. Morné Morkel het ná ’n ruskans puik geboul en Lungi Ngidi het in die tweede toets goed geboul ná hy nie in die eerste toets gespeel het nie. Wiaan Mulder kan dalk speel. Hy is ’n opsie as veelsydige speler.” Hoewel Gibson meer lopies van Faf du Plessis wil sien, is hy nie oor sy kaptein bekommerd nie. “Sy rol strek verder as dit. Sy leiersrol is noodsaaklik vir die manier waarop ons wil speel.”