GEMEENSKAPSGESONDHEIDSWERKERS dreig om te staak totdat die departement van gesondheid hul lone verhoog. Sowat 200 van hierdie werkers het gister na die Wes-Kaapse wetgewer ge-march. Hulle eis onder meer ’n basiese maandelikse salaris van R3 500 en veiligheids­klere. Omar Parker, die provin­siale koördineerder van die National Union of Public Serv­ice and Allied Workers, sê sy lede werk onder te haglike omstandighede om só min geld te verdien. “Van die comrades is al gebyt deur honde by die huise wat hulle besoek om die belangrike dienste aan die kwesbaarstes te bring,” sê Parker. Reageer André Adams, die Wes-Kaapse sekretaris van die South African Federation of Trade Unions, het die skare buite die wetgewer toegespreek. Hy sê: “Julle moet as staatswerkers erken word. “As die regering nie op die werkers se klagtes reageer nie, sal ons weer op 12 en 28 April in die strate wees. “Hulle sê pres. Cyril Ramaphosa het vir die land nuwe hoop gebring, maar daar kan geen hoop wees terwyl die armes nog in die strate is nie.” Luidens ’n memorandum wat aan ’n verteenwoordiger van die Wes-Kaapse departement van gesondheid oorhandig is, verdien soortgelyke werkers in die Oos-Kaap R2 800 en in Gauteng R2 200 per maand. Die Wes-Kaapse werkers verdien net R2 000. 