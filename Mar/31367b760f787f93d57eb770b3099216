DWELMGEBRUIK onder jong kinders in die Baaise noordelike gebiede is spoedig besig om hul toekoms te verwoes. Bekommerde ouers en onderwysers sien al hoe meer hoe laerskoolleerders – sommige so jonk soos agt jaar – reeds op die skoolbanke verslaaf is. Die tendens van desperate jong verslaafdes om selfs tydens skoolure en in hul pouse dwelms te rook, het ook reeds kop uitgesteek. Die kinders is veral verslaaf aan dagga, tik, Mandrax en soms heroïen. Nita Goss en Wayne Jaggers van die Gelvandale-gemeenskapspolisiëringsforum (GPF) sê hulle word byna daagliks oorval met klagtes van mense in die gemeenskap. Goss sê jong kinders van Gelvandale kom dikwels nie eens by die skool uit nie, want hulle is daagliks in Somerstrand of Sentraal met dwelmbedrywighede besig. Volgens Goss word die kinders gewerf met die doel om daagliks dwelms te gaan verpak en verkoop. Of hulle word as runners gebruik. As hulle eers verslaaf is, is dit net ’n kwessie van tyd totdat sommige vir prostitusie gebruik word. “Ons kwesbare kinders van so jonk soos nege jaar oud word deur dié donker wêreld ingesluk. Dit sluit seuns en meisietjies in.” Die GPF moes ook onlangs intree toe dwelmverslaafdes van 8 en 11 jaar oud teenwoordig was toe ’n moord gepleeg is. Beroof AO Alwin Labans, ’n polisiewoordvoerder, sê die uitgeslape dwelmhandelaars maak dit hul missie om kinders se doen en late te monitor. “Kwesbare kinders word ge­teiken. Die metodes wat hulle toepas, is om die kinders daagliks te beroof en te teister totdat hulle dwelms koop. “So hou dit aan totdat hulle die kinders in hul greep het.” Jaggers meen die tyd het aangebreek vir ouers, onnies, die polisie, asook die departemente van maatskaplike ontwikkeling en onderwys, om saam te staan teen hierdie euwel. “Die verslaafdes ontwrig hul klaskamers. Hulle maak dit dikwels baie moeilik vir hul klasmaats wat wil leer. “Onderwysers se skootrekenaars, selfone en ander besittings word ook gesteel vir geld om dwelms mee te koop.” Jaggers pleit opnuut by ouers om paraat te wees vir kinders wat tekens van dwelmgebruik toon, en om dadelik hulp te soek. Die GPF is van plan om werk te maak daarvan om die dwelmeuwel in die gemeenskap uit te roei en wil opnuut bewusmakingsveldtogte in skole loods.