DAVID Warner sê hy is reg vir die Proteas en St. Georgepark se verwagte vyandige skare. Die tweede toets teen Suid-Afrika begin vandag in Port Elizabeth en die onder­kaptein van die Australiese krieketspan kan hom regmaak vir ’n warm ontvangs. Dis omdat Warner en die Proteas se Quinton de Kock in die eerste toets in Durban betrokke was in ’n voorval. Albei spelers is boetes opgelê daarvoor. Australië het dié toets gewen. Albei kampe het vingers na mekaar gewys oor wie van die twee nou eintlik die herrie begin het en wat gesê is. Dat die Internasionale Krieketraad (IKR) Warner egter erger as De Kock gestraf het, is dalk ’n aanduiding dat hy skuldiger is. Gewoond Die Australiese media het hom gevra hoe hy die verwagte vyandige reaksie van die Suid-Afrikaanse toeskouers sal hanteer. “Ek kry dit van oral – left, right en centre – veral op straat,” was sy antwoord. “Dit pla my glad nie; ek is gewoond daaraan.” Hy het ook aangedui dat hy die Proteas steeds met sy groot mond sal aanvat, al is hy weens wangedrag baie na daaraan om vir ’n toets geskors te word. As die IKR Warner nog een strafpunt weens wangedrag oplê, loop hy die volgende toets mis. “Ek sal sorg daarvoor dat my stem die manne aan­moedig – daarvan kan jy seker wees,” het hy belowe en gesê hy is nie bang om ’n teiken te wees nie. Oor sy vrou, Candice, sê Warner: “Dit sal swak smaak wees as hulle weer kwytraak wat De Kock kwytgeraak het. “ ’n Mens praat mos nie so oor ’n dame nie.”