JÜRGEN Klopp, die bestuurder van Liverpool, glo vergelykings tussen sy doelskieter Mohamed Salah en Barcelona se vyfmalige Ballon d’Or-wenner, Lionel Messi, is vroegtydig. Klopp het wel gesê dié sterspeler van Egipte sal binnekort die wêreld se beste speler word. Die Duitser se lofsange volg nadat Salah Saterdag op Anfield vier doele aangeteken het in Liverpool se loesing van 5-0 vir Watford. Die hardwerkende Brasiliaan Roberto Firmino is beloon met ’n parmantige flick vir sy pogings. Salah het tot dusver dié seisoen 36 doele in alle kompetisies aangeteken – die meeste doele deur ’n speler van Liver­pool in ’n debuutseisoen. Wat die Premierliga-veldtog betref, gee Salah nou die pas aan met 28 doele, gevolg deur die beseerde Harry Kane (24) en Sergio Agüero (21). Messi het op sy beurt gewys waarom hy die wêreld se voorste speler is toe hy sy 100ste Champions League-doel teen Chelsea laas week aangeteken het in ’n sege van 3-0. Klopp glo egter die 25-jarige Salah het tyd aan sy kant om Messi en sy aartsvyand van Real Madrid, Cristiano Ronaldo (albei al in die 30), as die wêreld se voorste speler verby te steek. Skills “Ek dink Mo is op pad om die beste speler in die wêreld te word,” het Klopp verklaar. “Ek dink nie Mo of enige iemand anders wil met spelers soos Lionel Messi vergelyk word nie. “Hy is die een wat die dinge doen en dit voel asof hy dit reeds 20 jaar doen. Wanneer jy die skills het, is dit belangrik dat jy dit gereeld toon. “Dis baie belangrik vir Salah, want hy kan ons ook help.”