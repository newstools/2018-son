BO EN behalwe ’n lang beseringslys moet die Blues se sege oor die Lions vir Robbie Fleck stof tot nadenke gee. Fleck, breier van die Stormers, moet sy troepe se moreel dié week probeer lig. Dit nadat hulle hul derde Superrugby-nederlaag op hul toer in Australasië gely het. Die Kapenaars het met 15-33 teen die Highlanders vasgeval. Die Blues het op hul beurt hul eerste oorwinning in vanjaar se reeks behaal toe hulle die Lions met 38-35 op Ellispark geklop het. Die sterbelaaide Blues het hul twee openingswedstryde teen die Highlanders en die Chiefs verloor. Dié oorwinning behoort ’n groot aansporing vir die Nieu-Seelandse besoekers te wees vir hul kragmeting Saterdag met die Stormers op Nuweland. Die Kapenaars se lyn­stane in veral die wedstryd teen die Highlanders is ’n rede tot kommer. In die eerste lynstaan teen die tuisspan in die Forsyth Barr-stadion het die Stormers die bal op hul eie ingooi verloor. Dit is maklik om die haker Ramone Samuels te blameer, maar die haakplek is dalk eerder die slotte wat in die laaste paar wedstryde kom en gaan. Die opdraf-slotpaar teen die Highlanders, Jan de Klerk en Chris van Zyl, is beslis nie die eerste keuse nie. Die toevoeging van Salman Moerat tot die poel van slotte moet vir Fleck verblydend wees. Die 19-jarige Moerat het sy debuut in die Superrugby-reeks gemaak toe hy as plaasvervanger vir Chris van Zyl opgekom het. Met ’n tuisveldvoordeel behoort die Kapenaars baie beter te vertoon. Met die groot kanon Sonny Bill Williams wat onder die besoekers se helde tel, word ’n stampvol Nuweland verwag.