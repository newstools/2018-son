GOUDA. – “Ek het nie die sneller getrek nie.” Só sê Fabian “Die Ag” Briessies in ’n eksklusiewe onderhoud met Son. Hy is tans ’n voortvlugtige wat daarvan beskuldig word dat hy ’n bejaarde man in sy huis se deur doodgeskiet het. Briessies het sy kant van die saak vertel. Die cops se pogings om hom aan te keer, was tot dusver vrugteloos. Son het in Januarie berig oor Briessies, wat Dennis Booysen (63) na bewering doodgeskiet het. Booysen is glo geskiet oor hy ’n bakleiery tussen Briessies en ’n ander ou probeer keer het. Briessies sê egter dis twak. Drie dae nadat Briessies, ’n selferkende 28-bendelid, verdwyn het, is ’n uitgebreide soektog na hom geloods. Sers. Raimiro Cupido van die polisie in Tulbagh het toe aan Son vertel: “Ons was omtrent 30 polisiemanne en -vroue. Dit het speurders, die polisie se lugvleuel, Operation Combat en die honde-eenheid ingesluit. “Ons probleem is dat daar mense is wat hom beskerm. “Dit kan wees dat hierdie mense bang is vir hom. Ons gaan egter nie rus voordat hy agter tralies is nie.” Son het Sondag 21:20 ’n oproep van Briessies ontvang. Hy het vanuit sy geheime skuilplek beweer dat dit nie hy was wat vir Booysen geskiet het nie, maar ’n vriend van hom wat ook ’n 28-lid is. Die vriend se naam is aan Son bekend. Hy het ook gesê dat hy hom wil oorgee. “My tjommie het hom (Booysen) geskiet. “Dennis het onskuldige mense se bloed op sy hande gehad. Hy het verdien wat hom oorgekom het. “Die aand van sy dood het hy ’n ou wat ek gestuur het, met ’n panga gekap. “Hy het my al by my huis kom soek en vir my vrou gesê hy gaan my vrek maak. “Hy is geskiet oor hy en sy HL-tjommies my en my vrinne in Tulbagh vasgedruk het. “Ek wil my oorgee, maar ek weet die boere (polisie) gaan my vrek skiet. Dis wat hulle al lank wil doen,” het Briessies gesê. Kapt. Otto Rix, hoof van die polisie se speurtak in Tulbagh, sê Briessies sal die kans op ’n regverdige verhoor gegun word. Hy sê: “Ons sal met hom saamwerk indien hy hom wil oorgee. Hy kan nie vir altyd weghardloop nie. Hy kan my kontak by 082 467 1661.”