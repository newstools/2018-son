DIE laptop wat hy in ’n vorige inbraak by wyle Floris Johannes Kruger se huis gesteel het, het hy vir R1 500 ge-pawn. Só het die moordbeskuldigde Athenkosi Mtshayisa Vrydag in die Baaise hoog­geregshof getuig in kruisondervraging deur adv. Jason­ Thysse, die staatsaan­klaer. Mtshayisa (20) staan saam met Khangelani Matebe (25), Luyanda Nkolose (25), Mzuvukile Foli (24), Fuzile Kosana (23) en Fu­ndile Nqwensu tereg op klagte van huisbraak met die doel om te roof, roof met verswarende omstandighede, die onwettige besit van ’n vuurwapen en ammunisie, ontvoering en moord. Kruger is op óf 31 Augustus 2010 óf 1 September 2010 in sy huis naby St. Albans vermoor. Mtshayisa het Vrydag getuig hy het geen bewys van identifikasie getoon toe hy die laptop by ’n pawn shop ge-pawn het nie. Volgens hom het hy en sy makkers die R1 500 onder mekaar verdeel. Hy het getuig hy het met sy R500 vir hom ’n paar Nike-skoene gekoop. Mtshayisa het aan die hof gesê hy weet niks van ’n huisroof en moord by die oorledene se huis nie. Volgens hom het hy die oggend van 1 September 2010 omstreeks agtuur wakker geword en die wasgoed begin was. Hy het getuig hy was so 16:00 daardie middag klaar met die wasgoed. Volgens Mtsha­yisa is hy skuins ná 16:00 gym toe. Hy het getuig hy het omstreeks 19:30 daardie aand teruggekeer huis toe. Volgens hom het hy gaan slaap nadat hy die sepie Generations gekyk het. Thysse het dit aan Mtshayisa gestel hy probeer die feit dat sy vingerafdrukke in die oorledene se huis gevind is, regverdig deur voor te gee hy het twee weke voor die moord by Kruger se huis ingebreek. Thysse het dit voorts aan Mtshayisa gestel dat hy in die geselskap was van Kosana en Nqwensu – wat op dieselfde klagte as hy teregstaan – toe hulle almal in hegtenis geneem is vir die moord op Kruger. Mtshayisa het gesê hy stem nie daarmee saam nie. Thysse het dit voorts aan Mtshayisa gestel dat die selfoon wat tydens sy inhegtenisneming by hom gevind is, op óf 31 Augustus 2010 óf 1 September 2010 uit Kruger se huis gesteel is. Hierop het die getuie gesê hy weet nie waarvan Thysse praat nie. Volgens Thysse was daar getuienis voor die hof dat die vingerafdruk wat in Kruger se woning gelig is nie ouer as ’n week was nie. “Jou medebeskuldigdes, jou vriende, julle was almal saam toe julle by die oor­ledene se huis ingebreek en hom beroof, ontvoer en vermoor het.” Mtshayisa het aan regter Irma Schoeman gesê hy weet van die polisieverklaring wat Kruger gemaak het oor ’n inbraak by sy huis op 19 Augustus 2010. Volgens Mtshayisa was dít toe hy by dié huis ingebreek het. Hy het gesê hy weet nie of Kruger tuis was toe hy op 19 Augustus ingebreek het nie. Hierop het Schoeman hom daarop gewys dat Kruger verby hom (Mtsha­yisa) geloop het. Volgens Mtshayisa kan dit wees dat hy verby Kruger geloop het. Schoeman het voorts aan Mtshayisa gesê Kruger het in sy verklaring gesê hy (Mtshayisa) het ’n bondel hout by hom gesteel. Sy het gesê dit is duidelik Kruger was protective oor sy eiendom – soseer dat hy iets so “onbelangrik” sou aanmeld. Hierop het die getuie aan Schoeman gevra hoekom hy hout sou steel terwyl daar so baie hout in die bosse is. Volgens die staatsaan­klaer het Kruger in sy verklaring niks gesê van ’n laptop en selfoon wat uit sy huis gesteel is nie. Thysse het dit aan Mtshayisa gestel dat Kruger nie ’n laptop besit het nie. Adv. Deon Erasmus verskyn namens Mtshayisa.