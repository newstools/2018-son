“SANDRA, my love.” Dít is die woorde wat getatoeëer is op die linkervoorarm van ’n man se lyk wat Dinsdagmiddag in die waterkanaal naby Windvogel gevind is. AO Alwin Labans, polisiewoordvoerder, sê kinders wat in die kanaal onder die Standfordwegbrug in Windvogel gespeel het, het op die lyk afgekom. “Hy het met sy gesig na onder in die water gedryf. Mense het gou op die toneel saamgedrom en die polisie is onmiddellik gekontak. “Ons skat die slagoffer was tussen 50 en 55 jaar. Hy het grys hare en ’n rooi adidas-top met wit strepe op die skouers, ’n rooi tracksuit-broek en groen-wit Nike-tekkies aangehad. Wond “Wat vir ons van belang is, is die woorde ‘Sandra, my love’ wat op sy linkervoorarm getatoeëer is.” Die slagoffer het ’n oop wond bo die regteroog en agter die regteroor gehad. Die lyk is van die toneel verwyder en na die Gelvan­dale-lykshuis geneem. Enigeen wat weet wie die oorledene is of wat iemand as vermis aangemeld het, word versoek om die polisie met die uitkenning te help. Inwoners wat met die saak kan help, word gevra om die Gelvandale-polisie te bel by 041 402 2018/9.