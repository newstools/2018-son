“EK SOEK hulp vir my vrou.” Só smeek Charles Moore, die dêrra van die 18-jarige Lekita Moore, wat in 2016 wreed vermoor is. Lekita se verminkte lyk is in Tunastraat gevind, nie ver van haar ouerhuis af nie. Sy is 98 keer met ’n mes gesteek. Haar borste en vagina is met ’n mes oopgekloof en sy is met klippe bestook. Cameron Wilson is ver­lede jaar tot lewenslange tronkstraf gevonnis, plus 71 jaar vir die moord op Lekita en vier ander moorde, drie pogings tot moord, ’n verkragting, die onwettige besit van ’n vuurwapen, die onwettige besit van am­munisie, aanranding en aan­hitsing. Ten tyde van Lekita se dood was haar ma, Shireen (50), in die Tehillah-r­ehabili­tasiesentrum in Elsiesrivier ingeboek. Maar volgens Charles het dit nie sy vrou gehelp nie. Charles het Son se kantoor vandeesweek gebel en vol emosie gesê sy vrou makeer hulp. Volgens Moore gaan Shireen vinnig agteruit en hy weet nie meer watter kant toe nie. Hy sê: “Sy het weer van die rehab weggehardloop en is meer ter­rible as tevore. “Die drugs en tik maak haar baie, baie maer.” Volgens Charles moes hy ook uit sy huis in Valhalla Park trek omdat Shireen goed uit die huis begin vat en verkoop het. “Lekita se suster, Mercia, is swanger en dit stres haar om haar ma so te sien. “Ek het toe besluit om uit te trek en by my antie in Delft te gaan bly, want dis regtig terrible die way sy aangaan. “Ek weet Shireen verlang steeds baie na Lekita, want sy praat steeds van haar wanneer sy in daai space is.” Charles sê hy voel die enigste oplossing is dat Shireen iewers buite die Kaap gehelp word. Sr. Magda Kleyn, direkteur van Tehillah, het gister aan Son vertel Shireen se rehabilitasie het goed gevorder, maar as gevolg van haar psigiatriese toestand het dinge weer begin erger raak. Kleyn sê: “Sy (Shireen) het haar program by ons voltooi en is huis toe gestuur. “Daarna het ons haar weer gaan haal omdat sy die dinge deurmekaargekrap en drugs saam met haar medikasie gebruik het. “Maar sy het toe weer weggehardloop. “Ons is baie bekommerd oor haar omdat sy in die nag alleen rondloop.” Sy sê sy voel daar word nie goed gekyk na mense met mental health issues nie. “Daar is ’n need vir permanente sorgfasiliteite waar die mense kan inbly en behandel kan word deur gekwalifiseerde car­ers. “Ons mind nie om Shireen weer in te vat nie, maar ons is ’n rehabilitasiesentrum en sy het ’n geskiedenis van psigiatriese probleme. “Ek kry daai arme man so jammer.” Bel Klein by 021 933 0990 of 072 302 9638 as jy graag die familie wil help.