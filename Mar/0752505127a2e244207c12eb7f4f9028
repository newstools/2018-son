SESTIEN jaar oud en vyf maande swanger van haar oom. Die familie van dié tiener­meisie, Thelma (skuilnaam), sê hulle kan nie langer stilbly oor die beweerde bloedskande wat glo al twee jaar aankom nie. Son op Sondag ken die meisie se identiteit, maar weerhou dit omdat sy ’n minderjarige is. ’n Tante van die meisie sê wat hulle verder die hel in maak, is dat die meisie se ouma haar in haar oom se kloue gelos en Noord-Kaap toe getrek het. Dié familielid pak uit: “Hierdie man is al in sy 50’s en misbruik Thelma sedert sy 14 jaar oud is. “Thelma se ma, wat intussen dood is, en hierdie man van wie sy nou swanger is, het dieselfde ma, maar verskillende pa’s. “En sedert Thelma se ma se afsterwe het hierdie man haar sy vrou gemaak.” Die tante sê sedert hulle twee jaar gelede van dié dinge uitgevind het, probeer hulle die polisie so ver kry om iets aan die saak te doen. “Een van die dokters by die Karl Bremer-hospitaal het destyds al bepaal Thelma is seksueel aktief. “Thelma het toe met die hele sak patats uitgekom en gesê sy moes met haar oom slaap vir kos en klere. Opeet “Die ondersoekbeampte het vir my gesê hy kan niks maak nie, want Thelma is oud genoeg om seks te hê. Maar hierdie man misbruik haar dan al van 14 jaar oud af!” beweer die tante. “Die einste oom het verlede jaar haar (Thelma se) vertreksertifikaat gaan haal by die hoërskool waar sy was. Nou sit Thelma by sy huis in Strandfontein en sy is vyf maande swanger, terwyl die ouma in die Noord-Kaap houtgerus haar (Thelma­ se) AllPay-geld opeet.” Die betrokke “oom” was op die oorlogspad toe Son hom om kommentaar nader. “My en Thelma se dinge het f*kk*l met niemand uit te waai nie. Ons is nie familie nie. “Dit maak nie saak hoe oud ek is nie en ek gaan my lawyer sien,” het hy losgebars. Thelma het op haar beurt bevestig sy is swanger, maar sê sy en die man is nie familie nie. “Dink Meneer my baba sou normaal gewees het as ons familie was? “Ek wil niks met my pa se mense te doen hê nie. Toe ek hulle nodig gehad het, toe wou hulle my nie vat nie. Nou wil hulle vandag kom praat ...” het Thelma gesê. Son op Sondag het langer as ’n week sonder sukses gesukkel om Thelma se ouma in die Noord-Kaap op te spoor. Maar ’n polisiewoordvoerder, kapt. FC van Wyk, het intussen gesê hy kan bevestig die eenheid belas met familiegeweld, kinderbeskerming en seksoortredings (FCS) in Mitchells Plain ondersoek ’n klag van bloedskande. “Hierdie klag spruit uit twee bloedverwante wat consensual seks met mekaar het. “Geen arrestasie is al gemaak nie, want die Sexual Offences Act bepaal die Nasionale Vervolgingsgesag moet vervolging aanbeveel.” Volgens Van Wyk is albei partye in dié geval die oortreders. Hy het bygevoeg hulle het nie geweet van die tienermeisie se swangerskap nie.