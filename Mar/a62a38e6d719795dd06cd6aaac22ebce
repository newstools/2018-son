DIE omstrede krieketspeler David Warner is weer in die spervuur. Australië se onderkaptein se verbinde linkerhand was gister onder bespreking by die tweede toets teen Suid-Afrika in Port Elizabeth. Warner is nie net die man wat met sy grootmond die Aussies in die veld moet motiveer nie, maar hy moet ook een kant van die bal blink gevryf hou om die boulers te help om swaai te kry. Met verbande en pleisters aan sy linkerhand is vrae begin vra of dit Warner nie ’n voordeel gee om met die bal te peuter nie. Tydens gister se spel op die derde dag het een van die skeidsregters, Sundaram Ravi, ’n slag die verbinde hand bekyk. Die Australiese televisiekanaal Channel 9 het berig die Proteas het oor die verbande aan Warner se hand gekla. Daar het egter geen amptelike klag van die Proteas se kant gekom nie. Warner is reeds ná die eerste toets in Durban beboet vir sy aandeel in ’n voorval met die Protea Quinton de Kock. As hy weer aan ’n oortreding van die Internasionale Krieketraad se gedragskode skuldig bevind word, loop hy die volgende toets mis. Die voormalige Aussie Ryan Harris het egter gesê bewerings van balpeutery is belaglik.