MAURICIO Pochettino, bestuurder van Tottenham Hotspur, het die video assistant referee-stelsel (VAR) as ’n nagmerrie beskryf nadat hulle in nog ’n stop-start FA Cup-stryd betrokke was. Spurs het sy plek in die halfeindronde van die Engelse bekerkompetisie bespreek toe hy Swansea City Saterdag met 3-0 kafgedraf het. In die afwesigheid van Harry Kane was Chris­tian Eriksen Spurs se held toe hy met twee doele geskitter het. Dit het egter nie Pochettino gestop om die tegnologie te kritiseer nie nadat daar ’n lang onderbreking was om te bepaal of Son Heung-Min onkant was toe hy die bal in die doelhok geplaas het. “Dis ’n nagmerrie,” het Pochettino gesê. “Ek voel jammer vir die mense wat die stelsel moet gebruik. Ek dink ek verkies dit wanneer die ref en sy assistent foute maak as om drie of vier minute vir dinge te wag,” het Pochettino gekla. Besluite Spurs kry nogal meer as ander spanne met VAR te doen. Dit was veral Spurs se wedstryde teen Liverpool en Rochdale wat met omstrede besluite deurspek was. Die ironie van die VAR-stelsel is dat verkeerde besluite steeds geneem word. – AP