BOBBY Stevenson, die DA-leier in die provinsiale wetgewer, meen die Oos-Kaap is ’n gebroke provinsie wat ge-fix moet word ná die premier, Phumulo Masualle, se onoortuigende provinsiale rede laas Vrydag. Hy’t in die wetgewer op Masualle se toespraak gereageer. “Ons woon in ’n gebroke provinsie wat dringend herstel moet word en ’n algehele verandering moet ondergaan. “Ons ekonomie is gebreek, ons huise is gebreek, met minstens 113 000 wat herstel moet word. “Ons stelsel van plaaslike regering, in sekere dele, is stukkend net soos ons paaie. Slegs 25% van ons paaie is in ’n aanvaarbare toestand, vergeleke met 95% van die Wes-Kaapse paaie.” Stevenson sê die onderwysstelsel is só gebreek dat skole baksteen vir baksteen weggedra word. Die hospitale het stukkende toerusting en het groot personeeltekorte. Volgens hom het die provinsie se ekonomie op 35,1% die hoogste werkloosheidsyfer in die land. “Dit beteken daar is nou 754 000 werkloses in die Oos-Kaap. “Gedurende die afgelope jaar het die aantal werkloses met 70 000 mense gestyg. Gedurende die afgelope jaar is 106 000 werksgeleenthede in die Wes-Kaap geskep, terwyl 70 000 in die Oos-Kaap verlore is.” Stevenson het bygevoeg Masualle het in sy toespraak gesê 18 553 werksgeleenthede is die afgelope vier jaar geskep. “Die feit van die saak is dat ons ekonomie stukkend is en dat ons, wat werk betref, agteruitgaan. “Dis die direkte gevolg van die swak regering in dié provinsie, asook die algemene ekonomiese wanbestuur van ons ekonomie deur die nasionale regering. “Inwoners van hierdie provinsie staan nou voor die bykomende las van ’n BTW-verhoging van 1% sodat ons die geld wat deur staatskaping geplunder is, kan terug­betaal.” Hy meen dit alles lei tot ’n negatiewe migrasie van 489 686 mense wat die Oos-Kaap tussen 2011 en 2016 verlaat het. “Dit het ook ’n groot impak op die provinsie se billike deel van nasionale inkomste gehad wat sedert 2013 met R10 miljard gedaal het. “Een manier waarop die provinsie kan ingryp, is om kleinsake­ondernemings, wat die vernaamste bestuurders van indiensneming is, te verseker dat hulle binne 30 dae betaal sal word. “Volgens ’n antwoord op ’n vraag wat ek in Oktober 2017 ontvang het, was die totale bedrag van R466,2 miljoen uitstaande vir verskaffers oor 30 dae.” Daar was altesame 7 269 onder­nemings aan wie geld langer as 30 dae verskuldig was. “Dit het ’n groot impak op die bedryf van daardie ondernemings en niebetaling lei dikwels tot hul sluiting,” aldus Stevenson. “As die regering ernstig daaroor is om die ekonomie te laat groei, is die betaling van verskaffers binne 30 dae een van die maniere waarop dit gedoen kan word.” Stevenson sê hy het ook opgemerk die premier wil ’n konferensie met die senior bestuursdiens hê om die kwessies van swak implementering aan te pak en ’n nuwe kultuur aan te moedig om dinge gedoen te kry. “Die hoofoorsaak van probleme in dié provinsie is die ANC-beleid van kaderontplooiing. “As jy gesindhede en dié kultuur wil verander, moet jy ontslae raak van daardie beleid. “Dit lei tot ongelooflike skade aan ons instellings. Staatskaping is die voorbeeld van waarheen hierdie beleid lei.” Hy voeg by vrees is ’n onderliggende kultuur in die Oos-Kaap wat swak prestasie en korrupsie bestuur. “Mense maak asof hulle nie bewus is van korrupsie en wanadministrasie nie uit vrees vir die gevolge as hulle diegene wat daarvoor verantwoordelik is, dissiplineer of blootstel. “Tensy politici en staatsamptenare in dié land die moed het om die Oos-Kaap op ’n nuwe morele pad te plaas, sal ons deur skandaal op skandaal oorweldig word. “Dit is tyd dat die regverdiges in hierdie provinsie opstaan en hul stem laat hoor.”