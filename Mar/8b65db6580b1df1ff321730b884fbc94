STEEDS perdfris ná die soveelste aanslag op sy lewe. News24 het gister berig daar was ’n vierde aanslag op die lewe van die vermeende gang-baas Jerome “Donkie” Booysen toe weer op hom geskiet is. Luidens berigte was die sluipmoordpoging verlede week. Maar Booysen het ontken dat in die jongste poging op hom geskiet is. Volgens drie betroubare bronne is Vrydag in Mitchells Plain op Booysen geskiet toe hy in ’n voertuig was. Hy is nie beseer nie. Booysen het egter Saterdag aan News24 gesê dit is onwaar. Maar volgens sers. Noloyiso Rwexana, ’n polisiewoordvoerder, is die polisie bewus van ’n skietvoorval Vrydagaand in Beacon Valley, Mitchells Plain. Rwexana het gesê die slagoffer het nog nie ’n saak geopen nie.