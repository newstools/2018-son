GEORGE. – ’n Man het amper sy regteroor verloor ná ’n messtekery buite ’n shebeen. Samkelo Jezu (25) se oor het net aan ’n stukkie vel gehang ná die moeilikheid Saterdagaand in Lawaaikamp. Na verneem word, het twee mans Jezu aangeval. Hulle het hom van sy geld beroof nadat hy twee biere by die smokkeljaart gekoop het. Asof sy oor nie erg genoeg is nie, is Jezu se regteroog potblou en het hy ook beserings aan sy ribbes opgedoen. Gedreig Jezu sê: “Ek het twee biere gaan koop ná werk om by die huis te drink. Wat het ek dan verkeerd gedoen?” Jezu se nagmerrie het begin toe twee mans met messe hom gedreig het. Hulle het sy geld en selfoon gesoek. Jezu het dit vir hulle gegee, maar toe hy hom met ’n bierbottel wou verdedig, het hulle hom van agter af geslaan. Dis tóé dat die een ou hom aan die oor beetkry en begin sny. Kol. Avril Kriga, ’n polisiewoordvoerder, het bevestig dat hulle ’n saak van aanranding met die doel om ernstig te beseer, asook ’n saak van diefstal, ondersoek.