’N MA is in die mang gegooi nadat haar boy­friend haar na bewering aangerand, en sy en haar kind albei uit die bewegende kar geval het. Martha Harmse en haar dogtertjie (2) het sowat drie weke gelede uit haar boy­friend se kar geval nadat hy na bewering dronk was en haar in die ry aangerand het. Ál die blaam is nou op haar gepak en die kind is uit haar sorg weggeneem. Harmse het gister in die Grabouw-landdroshof op klagte van poging tot moord verskyn. Sy is drie weke in die Caledon-gevangenis aangehou. Gister was daar ’n tranedal toe sy op borgtog van R1 000 vrygelaat is. Weens al dié gebeure kon sy nog nie haar kant van die saak stel of ’n klag teen haar boyfriend lê nie. Maar volgens Maggie Blood, ’n ooggetuie, het Harmse nie die kind uit die kar gegooi nie. Blood verduidelik: “Hulle het om die draai gery gekom met die kar. Hy was besig om haar te slaan, toe sien ek net sy en die kind val uit die kar. Sy het op haar kop geval en die kind het op haar geval. Die kind het nie eens regtig seergekry nie.” Volgens Harmse se familie was daar net skrape aan die dogtertjie se gesig en armpie. Gordon Pedro, voorsitter van die Grabouw Civic Association, sê hulle is besig om hulp vir Harmse te kry omdat hulle dink die saak word onregverdig hanteer. Pedro vaar uit: “Volgens ’n getuie het die vrou nie die kind uit die kar gegooi nie en was die man dik gesuip. Die deur van die kar kon ook nie toemaak nie. “Die man en vrou het volgens die ooggetuie gestry. Hy is na bewering abusive. “Ek verstaan die polisie het nie die man gevat nie omdat hy vriende is met hulle. Volgens die ooggetuie was sy by die polisiehoof om die storie te vertel, maar sy is verwys na die speurder. “Die ma was by maatskaplike dienste en kindersorg, maar hulle doen niks.”