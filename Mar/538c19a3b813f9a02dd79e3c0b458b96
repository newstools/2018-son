“SELFS ’n mechanic se kar breek.” Só sê ’n hartseer Magda Kleyn, hoof van die Tehillah-rehabilitasiesentrum in Elsiesrivier, wie se 33-jarige seun aan drugs verslaaf is. Kleyn is bekend daarvoor dat sy mense help wat aan drugs of alkohol verslaaf is en hawelose en bejaarde mense bystaan in tye van nood. Maar nou vertel die hartseer ma dat sy nie haar eie seun kan help nie. “Ek voel magteloos omdat ek hom nie kan help nie. Dit wys net weer: Dit maak nie saak wie jy is of wie se kind jy is nie, enige iemand kan aan dwelms verslaaf raak. “Ek het hom gisteroggend (Woensdag) gebel. Hy klink siek. Ek wil hê hy moet inkom rehab toe, maar hy ontken hy het ’n probleem. “Die mechanic se kar kan ook breek. ’n Mens kan die kar na ’n ander workshop vat om reg te maak. “Miskien is daar mense by ’n ander rehab wat hom kan help. Ek voel magteloos omdat ek ander kan help, maar nie my eie kind nie.” Sy sê haar kind bly alleen in ’n kompleks en daar is geen meubels in sy flat nie. “Hy het vreeslik gewig verloor en my dogter sê hy lyk soos ’n bergie.” Wat Kleyn erg bekommer, is dat hy mense se selfone en laptops vat om reg te maak, en dit dan nooit teruggee nie. Tronk “Ek wil mense waarsku om niks vir hom te gee nie, want hy gee dit nie weer terug nie.” Volgens Kleyn het hy met die verkeerde vriende gemeng en toe heeltemal die pad byster geraak. Sy sê sy voorsien hy gaan óf in die tronk óf in die hospitaal beland, of doodgaan as hy aangaan op die verkeerde pad. Kleyn sê sy weet nie wie sy rent betaal nie, want hy werk nie nou nie. “Ek is bekommerd dat hy gunste doen vir merchants om sy rent te betaal.” Kleyn sê sy hou aan bid vir haar seun en dat iemand hom dalk kan help. Volgens haar is sy soos die pa van die verlore seun in die Bybel en wag sy met ope arms vir haar seun.