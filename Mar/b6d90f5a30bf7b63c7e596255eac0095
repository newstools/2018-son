IN SALDANHA wil dit blyk of jy moet lig loop vir die provinsiale verkeersbeamptes. ’n Video het hierdie week op sosiale media die ronde gedoen oor ’n taxibestuurder wat sy rieme lelik styfgeloop het teen twee verkeersbeamptes. Volgens ’n bron is die betrokke taxibestuurder afgetrek oor hy oor ’n stopstraat gery het. Maar toe trek dié taxibestuurder hardegat en weier om sy deur oop te maak. Op die video kan dan gesien word dat die ongeïdentifiseerde vroulike verkeersbeampte haar egter nie hierdeur laat afskrik nie. Sy bring iets te voorskyn wat soos ’n crowbar lyk en slaan dan die ruit aan die bestuurderskant uit. Die taxibestuurder mol dan by die passasierskant voor uit, maar word gepootjie deur ’n lid van die publiek, waarna die twee spietkops op die ou toesak. Daar is hard gepoog om kommentaar van die plaaslike taxi- organisasies oor die voorval te kry, maar niemand kon in dié verband opgespoor word nie. Kenny Africa, die Wes-Kaapse verkeershoof, is ook om kommentaar genader. Africa het egter nie sy selfoon beantwoord of op ’n stempos­versoek gereageer wat vir hom gelaat is nie. Die betrokke video is ook via WhatsApp aan hom gestuur. Hy het dit wel gekyk, maar glad nie gereageer op Son op Sondag se vrae oor hy bewus is van so ’n voorval en of enige stappe dalk teen die betrokke verkeersbeamptes gedoen gaan word nie.