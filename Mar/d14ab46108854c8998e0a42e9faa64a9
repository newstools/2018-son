NOXOLO Kiviet, die speaker van die Oos-Kaapse wetgewer, sê in die lig van die dalende staatskas sal die wetgewer voortgaan om koste te besnoei. Kiviet het die wetgewer toegespreek oor die provinsiale begroting en spesifiek wat vir die werk van die wetgewer toegeken is. “Die instelling is onder ernstige druk met sy begroting. Ons is op die punt waar selfs die uitvoering van ons grondwetlike mandaat in gevaar gestel word. “Terwyl ons die lot van ons mense en die infrastruktuurtekort van ons provinsie waardeer, durf ons nie die goeie bestuur en aanspreeklikheid, soos in die Grondwet vervat, inboet nie.” Kiviet het bygevoeg die wetgewer sal voortgaan om sy strategiese vennote te betrek en hulle te beïnvloed om sy standpunt te oorweeg. Kultuur “As antwoord op ons dalende fiskus gaan ons voort met ons kostebesparingsmaat­reëls, veral op die gebied van internasionale reise, kos, departementele uitnodigings na seminare en konferensies, reis, die verbetering van die papierlose projek en baie ander kostesentrums. “Kom ons stel ’n kultuur in om meer met minder te doen.” Van die R525,9 miljoen wat in die begroting vir die boekjaar 2018-’19 aan die wetgewer toegeken is, gaan onder meer R205,9 miljoen aan administrasie bestee word, R151,8 miljoen aan geriewe vir lede en politieke partye en R118,1 miljoen vir parlementêre dienste. Volgens Kiviet is die wetgewer bekommerd oor die toenemende koste van logistiek wat met verpligte gebeurtenisse, soos die opening van die wet­gewer, gepaard gaan. “Ons het weer met ons gesprekke met die betrokke departemente begin oor die idee om ’n veeldoelige sentrum vir regeringsfunksies in Bhisho te bou.” Volgens Kiviet het die wetgewer besluit om sy arbeidsmag te bemagtig om kapasiteit te bevorder en die migrasie van werkers te voorkom. “Altesaam R2,6 miljoen van ons begroting word belê in opleiding en beurse. Hierdie progressiewe projek lewer voortdurend resultate en vind uitdrukking in die vorm van hoër kwalifikasies vir ons menslike kapitaal sowel as aansienlike bevorderings die afgelope twee jaar. Diensbillikheid “Tussen 2014 en 2017 het die wetgewer meer as 30 nagraadse studente wat doktorale, meesters- en honneursgrade, sowel as nagraadse diplomas, voltooi het, opgelewer.” “Ons is ook trots daarop dat die instelling binne sy doelwitte vir diensbillikheid is, veral wat geslag betref. “Vroulike bestuurders vorm 54% van ons span van 42 senior bestuurders.”