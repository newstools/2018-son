TOE sy en die beskuldigde mekaar die eerste keer ontmoet, was sy bang vir hom omdat hy haar agterstewe die hele tyd dopgehou het voordat hy haar na bewering ge-rape het. Só het ’n meisie gister tydens kruisondervraging in die Baaise hooggeregshof getuig. Die klaagster was net 15 jaar oud ten tyde van die beweerde aanranding en verkragting. Die meisie het getuig sy het nie die man gevra hoekom hy haar nie in die gesig kyk nie. Sy het wel gesê sy het die man uitgevra – soos oor wat sy naam is – omdat sy bang was vir hom. Volgens haar het sy en die man 14 minute lank ge-chat. Xolile Bodlo, wat vir die verdediging verskyn, het die meisie gelei om te getuig 14 minute is darem lank om te chat met iemand vir wie jy bang is. Hierop het sy “ja” geantwoord. Volgens die meisie het sy ’n skeurwond aan haar lip opgedoen nadat die man haar aanhoudend met die vuis in die gesig geslaan het. Gepyn Volgens haar weet sy nie presies hoeveel keer sy in die gesig geslaan is nie, maar sy weet wel die houe was hard. Toe Bodlo by haar wou weet hoekom die nurse wat haar ondersoek het, nie ’n aantekening van die skeurwond gemaak het nie, het sy geantwoord haar mond het in daardie stadium erg gepyn. Sy het voorts getuig sy het ook nie die nurse van die wond aan haar lip vertel nie omdat die nurse haar nie daaroor uitgevra het nie. Die meisie het toe aan Bodlo gesê sy was eintlik veronderstel om die nurse van haar besering te vertel. Volgens die meisie het sy die nurse vertel sy is tydens die beweerde aanval gewurg. Toe Bodlo by haar wou weet hoekom die nurse ook nie dié besonderhede neergeskryf het nie, het sy ge­antwoord sy weet nie. Sy het getuig die man het ten tyde van die beweerde aanranding geen wapens by hom gehad nie. Volgens haar het sy tydens die eerste verkragting net geween, maar niks anders gedoen nie. “Ek het niks gehou van waarmee hy besig was nie,” het sy getuig.