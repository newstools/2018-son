’N JONG man is verlam nadat die polisie hom na bewering met skerp ammunisie tydens ’n optog geskiet het. Shaun Samuels van Bellville-Suid is al die afgelope maand in die Tygerberg-hospitaal vir behandeling aan die skietwonde in sy rug. Die man moet nou soos ’n baba ’n nappy dra en kan byna niks meer vir homself doen nie. Felecia Smith, ’n gemeenskapsleier, neem tans die saak verder. Smith beoog om ’n optog te hou omdat die Bellville-Suid-polisiestasie volgens hulle nie verantwoordelikheid wil aanvaar nie. Smith beweer die stasie­bevelvoerder het aan hulle gesê tydens die optog is geen beserings opgedoen nie. Son was egter so ’n tyd gelede op die toneel toe rubber bullets mense links en regs geklits het. Die oproer het gehandel oor ’n uitsetting uit ’n huis. Die gemeenskap het ingetree om dit te probeer afweer. Smith beweer dit is nie ook die eerste keer dat cops mense in hul buurt met skerp ammunisie skiet nie. Sy sê egter niks het gebeur ná ’n soortgelyke voorval ’n paar jaar gelede nie. Volgens Smith het sy Samuels onlangs in die hospitaal besoek en het hy steeds baie pyn. Smith beweer dis glad nie rubber bullets waarmee Samuels geskiet is nie en dat dit “ ’n regte gun was”. Sy sê die tyd toe Samuels gewond is, was die optog al besig om te bedaar. Smith vaar verder uit: “Die kolonel sê niemand het seergekry nie, maar Shaun lê dan nou nog verlam in die hospitaal. Gejaag “Die tyd toe hulle hom skiet, toe is daar geen oproerigheid nie, maar die polisie het aangehou skiet.” Sy vertel verder: “My uncle het saam met hom in sy kar hospitaal toe gejaag toe hy raak geskiet is.” Smith sê Samuels het vir haar gesê hy sou dit nog aanvaar as dit ’n rubber bullet was, maar nou is hy verlam. Samuels sal nie nou meer kan werk om vir sy meisie en twee kinders te sorg nie, sê Smith. Volgens Smith sal Samuels binnekort na die Wes-Kaapse rehabilitasiesentrum in Lentegeur gestuur word sodat hy weer kan leer loop. ’n Polisiewoordvoerder, sers. Noloyiso Rwexana, het bevestig die polisie het ’n saak van openbare geweld geopen. Rwexana sê: “Die saak word steeds ondersoek. “Alle omstandighede vorm deel van die ondersoek.”