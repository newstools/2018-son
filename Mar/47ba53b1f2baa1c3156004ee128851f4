DIE gevreesde Dag Zero is nou weer verskuif. Die Stad Kaapstad se onderburgemeester, Ian Neilson, het gister gesê die dag wanneer daar nie meer water uit ons krane gaan kom nie, is nou 15 Julie. Verlede week was dit nog 9 Julie. “Al is Dag Zero nog agtertoe geskuif, moet ons aanhou om water te bespaar. Ons kan nie nou ontspan nie,” het hy gesê. Intussen het die Water Crisis Coalition gister aangekondig hulle gaan voort met planne om die Stad hof toe te sleep oor sy planne om 4 000 laekoste-huise in Philippi te bou. Glyn Williams, ’n regsverteenwoordiger van die organisasie, sê hulle het reeds dokumente op die Stad beteken, maar dit sal tyd vat voor enige hof-aksie plaasvind. Nazier Sonday, die groep se woordvoerder, sê: “Daar is genoeg water onder die grond, veral in Philippi, maar die Stad wil plase en grond koop om laekostehuise te bou. “Ons ondersteun die burgemeester, Patricia de Lille, wat grondwater wil gebruik tydens die waterkrisis. “Maar die burgemeester word geïgnoreer deur die Stad. “Die Stad se oplossing vir die watertekorte is Dag Zero­. “Dit beteken hulle beskou water as ’n kommoditeit en nie as ’n noodsaaklikheid nie. “Die armes word belas met ’n 500%-waterverhoging, terwyl die rykes net 300% meer betaal. “Daar is oorgenoeg water vir almal. “Daar is 22 000 boorgate en ’n aantal riviere en bergwater wat gebruik kan word. “Die Stad wil eerder geld maak uit die waterkrisis.” Susanna Coleman van die koalisie sê die Kaapse Vlakte se plase moet beskerm word. “Dié boere verskaf al sedert 1 885 vars groente aan die inwoners van die Kaap. “De Lille is reg om die grondwater hier beskikbaar te stel vir almal.” Die gemiddelde vlak van damme was teen gistermiddag op 20,3% teenoor 30,09% dié tyd verlede jaar.