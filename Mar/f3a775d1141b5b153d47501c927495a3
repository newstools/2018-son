ENGELAND se kanse in die Wêreldbeker-rugbytoernooi sal waarskynlik in Junie in die toetsreeks teen die Springbokke na waarde geskat kan word. Die oë van die Engelse nasie is nou éérs op Eddie Jones, afrigter, gerig nadat sy span Saterdag sy derde wedstryd agtereenvolgens in die Sesnasies-reeks verloor het. Ierland het op Twickenham met 24-15 gewen en sodoende sy derde Grand Slam en sy derde titel in vyf jaar gewen. ’n Belowende seisoen vir Engeland het skielik in ’n nagmerrie ontaard. Uitstaande Met Wallis wat met 14-13 teen Frankryk gewen het, het Engeland vyfde op die puntelys klaargemaak. Dis hul vrotste vertoning sedert 1983. Dit was die Rose se eerste tuisnederlaag onder Jones, die eerste Sesnasies-nederlaag op Twickenham sedert 2012 en die eerste keer in 12 jaar dat hulle drie wedstryde in ’n ry verloor. Jones het gesê sy span was op die dag uitstaande, maar Ierland was net beter. “Ek was al by ander spanne in dieselfde situasie. Ons het net hier en daar skaafwerk. Dis geen massiewe reg­rukpoging nie,” het hy aan AFP gesê. Hoewel die Springbokke na dese hul lippe vir die Junie-reeks aflek, moet hulle pasop dat die Rose nie genadeloos terugslaan nie. Engeland kom nie SA toe om summier boedel oor te gee nie. Die legendariese Ier Brian O’Driscoll het €525 (R7 730) gemaak met ’n weddenskap van 7/2 wat hy op 1 Februarie geplaas het dat die Iere die Grand Slam sou wen. “Die drinks is op my,” het hy op Instagram gesê.