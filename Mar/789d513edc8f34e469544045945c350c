DIE speelparke in Nelson Mandelabaai se noordelike gebiede word dikwels plekke waar ongerymdhede plaasvind. Sommige van dié parke loop ook gedurig onder vandale deur en het onveilig begin raak vir inwoners, veral kinders. Ouers kla dat skollies by sommige parkies uithang en dwelms verkoop. Die parkies in Helenvale en Schauderville het veral bekend geraak as plekke van waar enigiets krimineel geskied. Gebreekte bottelnekke, wat gebruik word om dwelms te rook, gebruikte kondome en hope vullis is net sommige van die rommel wat in die parkies in die Northerns rondlê. Die Nelson Mandelabaai-munisipaliteit erken hulle sukkel om tred te hou met die ontwikkeling en opgradering van hul parke, begraafplase en munisipale oop ruimtes. Luidens die agenda vir die Metro se komitee van publieke gesondheid het residensiële gebiede vinnig begin groei, maar die begroting om die grond wat vir parkies opsy gesit is, te ontwikkel, het gekrimp. Onderhou Die areas word misdaad-hotspots en plekke waar rommel gestort word, terwyl kinders in die strate speel, luidens die agenda. Daar is nege groot parke in die Baai. Maginnes Park, Willow Dam en Cannon Hill in Uitenhage is vervalle, want daar is nie geld beskikbaar gemaak om dié parke te onderhou nie. Victoria- en St. George’s Park het hul eertydse glorie verloor. Om dié rede is die Metro nou op soek na ’n vennootskap met verskillende rolspelers in die privaat sektor, wat hulle kan help met ontwikkeling. Daar is tans 907 ontwikkelde oop ruimtes in die Baai. Altesaam 437 hiervan is van speeltoerusting en toerusting vir ’n buiteluggimnasium verskaf. Die Metro het net die kapasiteit om ses openbare oop ruimtes per jaar te ontwikkel. Nog ’n area van kommer is die metro se begraafplase. Uit die 36 begraafplase in die Baai is net 15 omhein met goeie materiaal. Materiaal van ’n lae gehalte word gesteel of loop onder vandale deur. Die begraafplase wat nie omhein is nie, word vertrap en beskadig deur diere wat daar kom wei. Luidens die agenda gaan die metro besighede nader om deur middel van ’n vennootskap hand by te sit. Die idee is vir besighede om parkies aan te neem en om te sien na die ontwikkeling en opgradering daarvan.