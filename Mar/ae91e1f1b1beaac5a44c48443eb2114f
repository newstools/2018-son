AS DIE Southern Kings wil wys daar is groei in die span, sal ’n oorwinning oor Benetton net die regte antwoord wees. Die twee pak mekaar Saterdag in die Nelson Mandelabaai-stadion – twee weke nadat die Kings hul eerste oorwinning in die Pro14-reeks behaal het toe hulle die Dragons met 45-13 geklop het. Dit het die Kings se lang lopie van 16 agtereenvolgende wedstryde sonder ’n oorwinning tot ’n einde gebring. Met die agtereenvolgende nederlae wat elke week meer en meer geword het, was dit basies net die Kings wat geglo het hulle sou wel die swak lopie stuit. Hulle sal weer dié geloof teen Benetton moet inspan. Die Kings se breier, Deon Davids, sê daar was iets anders aan die span en daar was ’n gevoel dat iets kon gebeur teen die Dragons met hul voorbereiding. Die Kings se kaptein, Michael Willemse, het ook ná die wedstryd gesê daar moet nou voortgebou word op hul sege. “Ons werk is ver van klaar en daar is steeds wedstryde wat gewen kan word,” sê hy. Dit is dus duidelik die span soek meer as net een oorwinning uit die moeilike reeks tot dusver. Die speler van die wedstryd teen die Dragons, Luzuko Vulindlu, sê die agtereenvolgende nederlae het hulle glad nie terug­gehou nie. “Dit is moeilik – veral nadat ons so baie nederlae ná mekaar beleef het – maar die groep het nog elke wedstryd positief benader. “Dit help nie juis om te kla en te skree oor die vorige wedstryde nie, anders sal jy nooit vorentoe beweeg nie,” sê hy. Benetton is net bo die Dragons op die puntelys en hoewel hy baie meer seges as die Dragons behaal het, is die Kings se nuwe selfvertroue nou ’n groot faktor.