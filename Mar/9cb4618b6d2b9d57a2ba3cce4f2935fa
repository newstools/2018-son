Die George-munisipaliteit het te midde van groot vreugde 95 huise in Thembalethu en 8 huise in Protea Park aan begunstigdes oorhandig. David Willemse, portefeuljeraadslid vir menslike nedersettings, het gedurende die oorhandiging verduidelik dat die nuwe eienaars volle verantwoordelikheid vir die wonings moet aanvaar sodra die periode verstryk waarin hulle foute kan uitwys. Charlie Khalo, een van die begunstigdes, het gesê hulle moes voorheen sonder krag en water oor die weg kom en hulle waardeer hul nuwe huise. Die Proteapark-behuisingsprojek bestaan uit 71 erwe met laekostebehuising en 8 gesubsidieerde huise van die nasionale behuisingsprogram. Die inwoners van Proteapark was onder ’n groep wat in 1999 ’n skoolperseel van die onderwysdepartement beset het. Die norme en standaarde van die provinsiale departement van menslike nedersettings word met dié projek by verre oortref, aangesien die hele woning binne geteël is, met aluminiumvensters, ’n teëldak, kombuiskassie, buiteligte en meer. Die huise in Thembalethu vorm deel van die Themba­lethu Upgrading of Informal Settlements Programme (UISP). Tot op hede het hierdie projek reeds gesorg dat 96 huise aan goedgekeurde eienaars oorhandig word.