CRAIG Martin sê Cape Town City kan nie bekostig om in dié stadium van die seisoen momentum te verloor nie. Die Citizens het nog ’n tree nader gegee aan die volgende ronde van die Caf Confederations Cup-kompetisie toe hulle Costa Del Bol laas Woensdag met 1-0 in ’n wegstryd in Mosambiek gestuit het. City pak die span weer Sondag in die Ahtlone-stadion. Al is City uit die titel-wedloop, is daar nog baie om voor te speel in die liga, asook sy Afrika-verpligtinge. City se afrigter, Benni McCarthy, het dit reeds duidelik gemaak dat hulle die kompetisie baie ernstig benader. Woensdag wag Orlando Pirates vir die spanne se Nedbank-bekerstryd se ronde van die laaste 16 spanne in die Cape Town Stadium. Martin, wat ’n ligte liesbesering in die eerste been van hul Caf-stryd opgedoen het, reken daar is nog baie op spel. “Dis belangrik dat ons gefokus bly en nie nou ons voet van die pedaal afhaal nie,” sê hy. “Ons het weer lekker momentum gekry en ons moet dit behou totdat die seisoen klaar is,” het die woelwater-vleuel bygevoeg. McCarthy sal bitter graag sukses in sy eerste seisoen met sy nuwe klub wil behaal. Dus sal hy alles insit in die Nedbank-bekerreeks. Terselfdertyd sal hy ook wraak wil neem teen Pirates, wat hulle reeds met 1-0 in die liga geklop het. Martin self voel hulle “het ’n score om te settle” met die Seerowers. “Kyk, Pirates is ’n ander span as laas seisoen en het baie verbeter. “Ons sal graag weer een oor hulle wil kry. Ek is reg vir hulle. Ons wil ook die beker wen en sukses proe.” Intussen sê McCarthy hy is bly Rayaan Jacobs is lid van sy tegniese span. Son het ’n ruk gelede berig Jacobs gaan hom as assistent aansluit. Jacobs, ’n tegniese ontleder by Pirates en Superdiski-afrigter, en McCarthy het goeie vriende geword tydens hul tyd saam by Mayfair – tuiste van Pirates toe McCarthy sy loopbaan daar klaargemaak het.