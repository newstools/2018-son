GEORGE. – ’n Jong man van hier het nie so ’n lekker Menseregtedag gehad nie. Derrick Stevens het in die hospitaal beland nadat hy buite ’n sjebien met bier­bottels oor die kop gemoker is. Drie manne wat ook by die sjebien was, het hom na bewering aangerand. Vanuit sy hospitaalbed vertel Stevens: “Ek het ’n pool game teen daai drie manne gewen. Volgens die reëls­ moes ek – omdat ek gewen het – ’n bier by hulle elkeen gekry het. “Toe ek die biere demand, het hulle op my begin vloek en my toe begin aanrand. “Ek kon dit regkry om uit te hardloop, maar is gemoer, geskop en met bier­bottels geslaan.” Stevens (26) wil ’n saak maak sodra hy uit die hospitaal ontslaan word. Die eienares van die sjebien was nukkerig en wou nie eens haar naam gee nie. Sy het gesê: “Dit het nie binne my perseel plaasgevind nie.”