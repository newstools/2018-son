DIS nie meer die top-vier wat nou vir Chippa United saakmaak nie – nou gaan dit net om oorlewing. Die Chilli Boys maak tans gereed om Saterdag in die Sisa Dukashe-stadion hul Premierliga-veldtog teen Free State Stars weer op koers te kry. Die wedstryd kom net ’n week nadat Stars Chippa uit die Nedbank Cup geskop het. Ná 23 wedstryde het Chippa na die 12de plek op die PSL-puntelys geval en is nou net drie punte weg van die relegasie-sone. Daarom het die klubvoorsitter, Chippa Mpengesi, gesê hy is eintlik bly sy span is uit die Nedbank Cup geskop. “Ons het aanvaar dat ons uit die Nedbank Cup is. “Ek het ná die wedstryd met die afrigter gesels en ons het saamgestem Stars het nie gewen omdat hulle beter was nie, maar omdat ons ’n paar foute gemaak het,” verduidelik hy. Mpengesi sê sy nuwe breier, Vladislav Heric, weet presies wat verwag word ná die uitslag en met hul huidige posisie in die liga. “Hy weet wat ons van hom verwag omdat hy in die verlede met ons gewerk het. Hy het die uitdaging verwelkom en weet hoe belangrik die stryd Saterdag is. Ons wil nou net fokus om ons bes te doen in die oorblywende sewe wedstryde.” Mpengesi sê hulle kan nie meer na die top-vier mik nie. “Die top-vier sou die klub ’n kans gegee het om te kwalifiseer vir ’n kontinentale kompetisie. Dit is egter ’n droom wat uitgestel word – nie een wat vergeet word nie.” Volgens die voorsitter is die mikpunt nou om die volgende wedstryd te wen. “As ons die komende wedstryd en moontlik die volgende drie wen, sal ons veilig wees van die relegasie-sone en dit is nou die belangrikste ding vir die klub.” Chippa se beste einde tot ’n PSL-seisoen was twee seisoene terug onder Dan Male­sela toe hy sesde geëindig het. Die klub het verlede seisoen net-net oorleef.