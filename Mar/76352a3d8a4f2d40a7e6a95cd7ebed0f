GLORY glory, Man United! Dié lirieke van Manchester United se beroemde lied het gister op Old Trafford weergalm nadat hy die Noord-Wes-derby teen Liverpool met 2-1 gewen het. United se jong Engelse doelskieter Marcus Rashford was die tuisspan se held met twee doele in die eerste helfte. Liverpool het halfpad deur die tweede helfte toegeslaan met ’n tuisdoel deur United se Eric Bailly ná aanhoudende druk van die besoekers van Merseyside. José Mourinho se span, wat steeds die tweede posisie beklee, het ’n voorsprong van vyf punte oor sy aartsvyand ná gister se sege op sy tuisveld. Die stryd was nie sonder omstredenheid nie. Die skeidsregter het nie Ashley Young se tackle – met sy hand om Mohamed Salah se skouers en arms – in United se doelgebied gestraf nie. Daarna het die ref ook nie Antonio Valencia se free-kick in sy eie doelgebied toegeken nie.Dit was toe die bal sy hand voor die skeidsregter se oë tref. Wat sy hand daar agter in die rigting van die bal gesoek het, sal net hy weet. Dit was ook ’n stryd van twee helftes. In die eerste helfte was Liverpool treurig en United het daaruit voordeel getrek. Ná Juan Mata se bicycle kick-kans het United nie weer gedreig nie. Niks kan van Rashford se eerste doel weggeneem word nie. Dit was uitstekende afronding nadat hy Trent Alexander-Arnold behoorlik met sy vernuf gefnuik het. Taktiek Dié 20-jarige woelwater-vleuel het ook nie ’n tweede uitnodiging nodig gehad toe hy Romelu Lukaku se aangee afgerond het nie. Die Reds het in die tweede helfte die meeste balbesit geniet, maar kon nie United se “bus” uit die pad kry nie. Dis taktiek tipies van United se bestuurder, Mourinho. Dis nié aantreklik nie, maar tog bring dit derby-spogregte vir die Red Devils in die sak. – AP