DIE ou Suid-Afrikaanse landsvlag veroorsaak konsternasie op die Woordfees in Stellenbosch. Johan Pienaar, ’n aktivis van Stellenbosch, beweer hy word met die dood gedreig weens ’n uitstalling van die ou landsvlag. Daarop het hy name aangebring van mense soos Steve Hofmeyr en die apartheid-era- president PW Botha. Die vlag word ’n uur elke dag op ’n sypaadjie by die feesterrein uitgestal sodat mense daaroor kan loop. Dít terwyl Lynn Rudolph, ’n musiekstudent, die ou volkslied, “Die Stem” op ’n viool speel. Volgens Pienaar het hy heelwat negatiewe reaksie gekry sedert die uitstalling begin het en die gevoel onder veral wit mense is dat hy land se erfenis letterlik vertrap en nie respekteer nie. Pienaar beweer hy het verlede jaar die ou Suid-Afrikaanse landsvlag op Facebook gekoop en van die name van bekendes neergeskryf wat apartheid gesteun het. Volgens hom is die doel om dialoog uit te lok oor wat regtig onder die ou landsvlag plaasgevind het. ’n Ontstoke Pienaar sê: “ ’n Man in ’n masker het gisteroggend die vlag probeer steel. “ ’n Student het hom egter ingehardloop en die vlag weer afgeneem. “Dit het gebeur nadat Steve­ Hofmeyr Woensdag op Twitter aangebied het om R1 500 vir die vlag te betaal.  “Ek kry baie negatiewe reaksie,­ veral op sosiale media, en ek is al met die dood gedreig. “Ek is ook al gekonfronteer en amper aangerand. “Veral jong mense het positief gereageer, terwyl van die ouer ‘boeregeslag’ negatief gereageer het. “Ek het nie vir die mense gevra om oor die vlag te loop nie. Hulle kon om die vlag ook loop as hulle wou. “Die gevoel onder sommige mense is dat ek nie die ou landsvlag respekteer nie.” Pienaar het gesê ondanks al die teenkanting sal hy met sy uitstalling voortgaan.