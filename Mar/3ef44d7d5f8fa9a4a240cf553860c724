BEGROTING en finan­siële beplanning is ’n móét vir die meeste paartjies en besluite oor die uitgee van jul geld moet saam geneem word. Dalk makeer julle ’n kar, betaal af aan ’n huis of wil graag met vakansie gaan. Daar is maar altyd iéts wat ons graag wil doen of hê, maar bekostig is min ... of is dit? Daar is maniere hoe jy geld kan spaar. Praat eerstens daaroor. Voordat julle spesifieke maniere begin oorweeg om geld te spaar, moet julle eers albei saamstem dat dit is wat julle wil doen. Goedkoper Praat saam oor jul uitgawes en kyk waar julle kan spaar. Besluit saam oor wat julle wil koop en wat nie. Dit sal net lei tot rusies as julle nie ’n plan het nie. Wanneer was die laaste keer dat julle gesoek het na goedkoper motorversekering? Die meeste verskaffers bied ’n beter deal om nuwe kliënte te kry. Gaan kyk dus aanlyn en vergelyk pryse. Jy sal gou sien jy kan geld op alles spaar – van jou kragrekening tot jou huisversekering. Probeer om met kontant te betaal. Krediet is dúúr! Julle kan dikwels afslag kry vir kontant op allerhande produkte. Die rente op jou krediet- en winkelkaarte is ongelooflik hoog. As jy krediet gebruik, sal jy ook eindelik meer koop. Dit beteken dus meer betalings. Moenie jou neus optrek vir gebruikte goedere nie. ’n Goeie tweedehandse item is dikwels van ’n hoër gehalte as ’n nuwe een wat jy op jou begroting kan bekostig. Meubels is ’n goeie voorbeeld hiervan. Jy kan ’n goedkoop, gelamineerde meubelstuk van swak gehalte nuut koop – of ’n soliede tweedehandse eikehoutmeubelstuk op byvoorbeeld ’n veiling. Dit gaan minder kos en veel langer hou. Kyk ook waarheen jul geld elke maand gaan. Check jou bankstate en werk uit waarvoor al die betalings was. Jy kan verbaas of geskok wees oor presies waarop jy jou geld uitgee. – hertratguru.men