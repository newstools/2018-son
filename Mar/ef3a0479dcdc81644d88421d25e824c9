HONDERDE kinders van Chatty, Booysenpark en nabye omgewings kan dalk vandag honger gaan slaap as hul sopkombuis weggevat word. Die kinders maak sedert 2014 elke dag staat op die bord warm sop en brood wat hulle by Matthew Summerton, stigter van die Hands Up Foundation, ontvang. Die kos wat Summerton vir die kinders gee, is vir die meeste hul enigste maaltyd van die dag. Benewens die honderde honger kinders voer die organisasie ook al die siek mense in die Booysenpark-kliniek. Summerton is nou rasend van bekommernis omdat die mat onder sy goeie dade uitgetrek kan word. Hy sê hy het die vraghouer waaruit hy sy sopkombuis bedryf, in 2017 gekry nadat die burgemeester, Athol Trollip, ’n uitstappie na die gebied meegemaak het. Vergadering Trollip het opdrag gegee dat Summerton bystand ontvang. Volgens Summerton het raadslid Shirley Sauls hierna hand bygesit. Summerton en die organisasie se tesourier, Donny November, het ’n vergadering met die eienaar van Pro-Khaya Construction, Ebrahim Smith, belê. “Daar is op 14 Junie verlede jaar op die vergadering besluit dat Pro-Khaya die vraghouer sal verskaf. “Die voorwaardes van die ooreenkoms was dat ons die vraghouer 12 maande kan gebruik. Dié ooreenkoms sou 12 maande later hersien word.” Son het dié skriftelike ooreenkoms onder oë gehad. Summerton krap dus kop oor hoekom hy Maandag per e-pos in kennis gestel is dat die vraghouer vandag leeg moet wees sodat dit opgelaai kan word. “Daar is geen verduideliking verskaf nie. “Ek bekommer my dood. Armoede is dan reeds so ’n groot probleem hier rond. “As hulle net kon verduidelik of ons meer kans gegee het om dalk ’n ander plan te maak. “Hoe gaan ek nou maak as die kinders hier opdaag?” wou Summerton weet. Die sop word in die vraghouer gekook en die bestanddele, water, eetgerei en klere word alles daar gestoor. Summerton sê hy het tevergeefs probeer om Sauls in die hande te kry. Sauls het gister aan Son gesê haar enigste betrokkenheid by die storie was om ’n vergadering tussen Summerton en die borg moontlik te maak. Sy het nie enige verdere insae rondom die kwessie gehad nie en het benadruk dat die ooreenkoms tussen Summerton en die borg was, en nié tussen hom en die munisipaliteit nie. Sy is ook nie die raadslid vir die betrokke gebied nie. Smith kon nie vir kommentaar bereik word nie.