ROBERTSON. – ’n Klonkie (11) wat veronderstel is om nog met karretjies te speel is gister na bewering met 18 Mandrax-tablette in sy besit betrap. Die polisie se misdaadvoorkomingseenheid en die honde-eenheid van Worcester het op dié vonds afgekom. Hulle het gister ’n tikhuis in die woonbuurt Droëheuwel ge-raid. Toe die cops op die huis toeslaan, het die laaitie weggehardloop. ’n Cop het die kind platgeduik en na bewering die pille by hom gevind. Nog jong kinders wat in die yard was, is ook vir drugs en tik deurgesoek. Daar is egter nie by die ander minderjariges drugs of enigiets anders verdags gevind nie. ’n Inwoner bespiegel die druglords in die woonbuurt stuur jong kinders om hul vuilwerk te doen. “Die kinders word peanuts betaal om die werk vir hulle te doen,” het die inwoners gal afgegaan. Gister het mense op die toneel saamgedrom. Een vroutjie het aan Son gesê die tikhokke moet afgebreek word. “Die skool het nog nie eens gesluit nie en kyk hoe hang die kinders daar uit,” het nog ’n vrou gal afgegaan. Kapt. FC van Wyk, ’n polisiewoordvoerder, het gesê daar sal deurlopend operasies in die gebied gedoen word.