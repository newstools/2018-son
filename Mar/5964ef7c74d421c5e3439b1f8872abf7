SY IS nederig, plat op die aarde en glo geloof is die fondament van alles wat ’n mens in die lewe aanpak. Maar wanneer sy haar mond oopmaak en sing, word iets in jou diepste wese geraak. Talitha Luiters (12), ’n gr. 7-leerder aan die Primêre Skool Saxonsea in Atlantis, het die hele Wes-Kaap aan haar voete nadat sy dié week op ’n radiostasie die hartsnare met haar sangtalent geroer het. Son op Sondag móés eenvoudig net ’n draai by haar gaan maak. By ons aankoms by die skool is ons met ope arms ontvang. Mense het gestraal wanneer hulle van dié beskeie meisie se uitsonderlike sangtalent gepraat het. Die meisie maak ’n song van die R&B-ster Beyoncé haar eie. Talitha lag skaam wanneer sy uitgevra word oor wanneer sy haar liefde vir sang begin agterkom het. “Ek was drie jaar oud toe ek aan die sing geraak het en het daardie tyd ál wat ’n kinderliedjie is, gesing. “Maar eers toe ek nege jaar oud was, het ek formele sanglesse ontvang.” Vir ’n meisie wat al die verhoog gedeel het met plaas­like ysters soos Emo Adams, Karin Kortjé en die nuutste Idols-wenner, Paxton Fielies, sê Talitha sy sien haarself nie as ’n toekomstige popster nie. “Die Here se genade dra my. Ek sal eendag graag verder in musiek wil studeer en op so ’n wyse terugploeg in my gemeenskap. “My gemeenskap inspireer my en ek wil hê mense moet weet dat daar ook goeie dinge in Atlantis gebeur.” Talitha se bestuurder is Chris Samuels van Vision Music Records, ’n man wat skoon liries raak oor Talitha se talent. “Waar ook al Talitha gaan, huil mense wanneer hulle haar hoor sing. Die purety binne haar kom in haar stem na vore en dít is wat mense se hartsnare roer. “Maar haar onderrig kom eerste. Ons overbook haar nie en eksamentye kanselleer ons ál haar shows. Ons bestuur haar as ’n kind en nie ’n celebrity nie.” Talitha se skoolhoof, Gary Markus, sê sy is sy eie nagtegaal. “Talitha se geestelike fondasie is goed gelê deur haar ouers. Sy is ons hoofmeisie – nie oor haar musiektalent nie, maar oor haar akademiese prestasie en volwassenheid. “Maar wat vir my van Talitha uitstaan, is haar nederigheid en die inspirasie wat sy vir haar medeleerders is.” Kasilda van Wyk, een van Talitha se maatjies, het net mooi woorde oor haar vriendin. “Ek kan nie glo sy is ’n celeb nie, want sy is elke dag dieselfde mens. Sy is ’n goeie, goeie mens en is glad nie aansitterig nie.” Melody, Talitha se ma, sê sy is haar jongste spruit en haar miracle baby. Verstom “Ons pastoor Eric Johnson het eendag op ’n ladies event geprofeteer dat ek swanger gaan raak. “En toe ek met Talitha swanger was, het die nageboorte voor haar gelê. Pastoor Eric het gebid en met ons volgende doktersbesoek was hulle verstom om te sien Talitha het gedraai en lê toe reg, met die nageboorte agter haar. “Daarom, elke keer as ek Talitha hoor sing, dan sê ek net dankie aan die Here.” Talitha se eerste single, “God’s Gonna Make a Way”, is vervaardig deur Laurenzo Davids, die broer van 2009 se Idols-wenner, Sasha-Lee Davids van Atlantis. Mense wat belang stel in Talitha se single of haar vir ’n optrede wil boek, kan Chris by 083 438 7661 bel of e-pos aan hom stuur by chris@visionmusic.co.za.