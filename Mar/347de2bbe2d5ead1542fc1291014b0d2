’N LEERDER wat ’n jaar lank geboelie is, moet nou ook in die hof verskyn nadat die boelie ’n saak teen haar ook gemaak het. Asof Aneeqah van Rooyen (16) nie reeds deur trauma is nie, moet sy ook nou soos ’n misdadiger in die hof staan. Son het onlangs berig hoe Aneeqah in die gesig geklap, geslaan, vloekwoorde toegesnou en ook voor ’n kar ingegooi is. Maar nou beweer die boelie Aneeqah het eerste teen haar gestamp en met haar sak in die boelie se gesig geslaan. Video’s van die voorvalle is op sosiale media versprei. Riyaaz, Aneeqah se pa, het byna ’n maand lank probeer dat die Strand-polisie en die Hoërskool Strand iets moet doen. Die skoolhoof het hom min gesteur en sy eie tyd geneem om die saak te ondersoek, sê Riyaaz­. Hy sê selfs nadat ’n polisievrou ’n verklaring afgegee het oor hoe Aneeqah voor haar kar ingegooi is, het die polisie steeds niks aan die saak gedoen nie. Die pa sê: “Toe ek by die stasiebevelvoerder was, het hy vir my gesê hulle kan nie die skool se werk vir hulle doen nie.” Hy sê hulle het nie eens die video’s as bewyse geneem nie. Eers toe hy Maandag weer na die polisiestasie is, het hulle die video’s geneem. Die hoof het dieselfde dag ook vir Riyaaz gesê hy het die boelie geïdentifiseer en sal nou verdere stappe doen. ’n Polisiewoordvoerder, kapt. FC van Wyk, het bevestig die Strand-polisie ondersoek ’n aanrandingsaak. Hy sê: “Die verdagte is gearresteer en gewaarsku om op 11 April ’n eerste verskyning in die Strand-landdroshof te maak.” Hy bevestig ’n saak is teen Aneeqah gemaak en sy is gewaarsku om in die hof te verskyn. Paddy Attwell, ’n woordvoerder vir die onderwysdepartement, dra nie kennis van die voorval nie en sê hy sal dit opvolg. “Ons beskou boeliery in ’n baie ernstige lig en sal ondersteuning bied, soos aangevra.”