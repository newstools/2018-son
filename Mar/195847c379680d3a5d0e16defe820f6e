MMUSI Maimane, die DA-leier, het die planne van opposisiepartye vir volgende week se spesiale raadsvergadering in die Nelson Mandelabaai-metro met toordery vergelyk. Die see van blou in ’n stampvol Babs Madlakane-saal in KwaNobuhle het Dinsdag gedreig om onstuimig te raak toe twee ANC-lede met ’n ANC-vlag die saal binnegekom het terwyl die provinsiale leier Nqaba Bhanga met sy toespraak besig was. Maimane, wat Dinsdag die tweede keer in nege dae in die metro was, het die DA-ondersteuners toegespreek as deel van die veldtog #SaveNMB. “Hoe kan jy die wil van die mense ondermyn en sê jy gaan die tsotsi’s wat van die mense gesteel het via die agterdeur terugbring?” het Maimane gesê. “As mense gewoond is daaraan om te steel, gee hulle nie om van wie hulle steel nie, solank hulle voordeel daaruit trek. Tsotsi’s sal altyd saamstaan. Tsotsi’s behoort aan dieselfde Whatsapp-groep,” het hy gesê. Maimane sê die DA is nie verenig omdat die party een kleur, geslag of klas deel nie. “Ons is verenig omdat ons die waardes van vryheid, regverdigheid en geleenthede vir almal deel. “Baie mense sê hulle is verenig omdat hulle swart is. Nee, as jy verenig is omdat jy swart, bruin, wit is, moet jy by ’n ander party aansluit. As hulle sê ons wil jul burgemeester verwyder omdat hy wit is, is dit ’n seker manier om na apartheid terug te keer. “Ons is hier om Athol Trollip te beskerm. Hy was wit voordat hulle hom verkies het, hy was wit toe hulle vir hom gestem het en hy sal aanhou wit wees. Ons het hom nie gekies omdat hy wit is nie, maar omdat hy staan vir vryheid, regverdigheid en geleenthede vir almal.” Maimane het bygevoeg hy sal dieselfde doen vir die Tshwane-burgemeester Solly Msimanga en die burgemeester van Johannesburg, Herman Mashaba, indien hulle hul in ’n soortgelyke posisie sou bevind. “Toe hulle ’n mosie vir onteiening van grond sonder vergoeding goedgekeur het, het hulle gesê dit is omdat hulle die grond wil terughê. “Ons stem saam, maar die ding is: Hoekom wil jy die grond neem en dit aan die ANC-regering gee, eerder as om die grond in eie reg aan die mense van Suid-Afrika te gee? “Waarlik, wat ons wil hê, is om aan mense die grond te gee, nie om die grond aan die regering te gee nie. “Ons wil nie Suid-Afrikaners hê wat huurders sal bly asof hulle gaste in die land is nie, en dit is wat die EFF wil hê.” Hy sê die ANC se beleid word deur die EFF geskryf. “As jy stem vir die ANC, stem jy eintlik vir die EFF.”