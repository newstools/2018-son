KAN daar iets goeds uit Atlantis kom? Tom-Lee Maya (29), liedjieskrywer, regisseur en pastoor van Atlantis, sê hy weet met God aan sy kant sal hy dit maak. Maya is aktief betrokke by sy kerk, Power Ministries Community Center, as musiekdirekteur en het al met verskeie musikante in Kaapstad en so ver as Johannesburg gewerk. Maya vertel die nood is baie groot hier in die gemeenskap van Atlantis. “Maar deur die kerk wil ons hoop bring,” sê hy hoopvol. Sy ma, Lenie Maya, is die moeder Teresa in haar gemeenskap. Hulle gee weekliks berading aan pa­siënte en sien toe dat hulle hul medikasie gebruik. Maya vertel sy ouers is sy rots. “My groot inspirasie is my ouers, Tom en Lenie, want hulle stel ’n groot voorbeeld en oral in die gemeenskap straal hulle die liefde van die Here uit.” Maya sê hy het nooit gedink hy sal dit maak nie en met “So Grateful”, sy eerste lied, het die Here dit moontlik gemaak. “Ek het weer kom besef dat ek alles aan die Here moet oorgee en dis tóé dat ek die lied ‘I surrender’ geskryf het.” Maya kyk op na gospelsangers soos Neville D, Jonathan Rubain, James Fortune en Tye Tribbett. Maya wei verder uit hy wil deur sy musiek ’n positiewe boodskap oordra en die jonges daardeur bemagtig. Hy vertel daar was ’n tyd toe hy nie dit kon bekostig om musiek verder te gaan studeer nie, maar dit het hom nie agtergehou om sy droom na te jaag nie. Die talentvolle musiekdirekteur het groot drome vir die toekoms. “Dit is my ­begeerte om my eie ateljee en record company in Atlantis op die been te bring en die jeug weer hoop te gee. “Daar is soveel negatiewe elemente in ons gemeenskap, maar as ons op die posi­tiewe fokus, kan ons bou aan ’n beter toekoms.”