MET die voortslepende droogte in die Oos-Kaap is die Kouga-munisipaliteit se fokus op kort tot medium termyn op die ontwikkeling van sy ondergrondse waterbronne. Altesaam R10,25 miljoen is opsygesit om so gou moontlik vir water te boor, dit te toets en nuwe boor­gate in produksie te kry. So het die burgemeester, Elza van Lingen, gister by die opening van die raad gesê. “Die streek beleef sy grootste uitdaging sedert sy vestiging 18 jaar gelede. Ons word nou deur een van die ergste droogtes getref en ons opgaardamme is amper leeg.” Van Lingen meen die Kouga-dam, wat die enigste watervoorsieningsdam aan Hankey en Patensie is, is van besonderse belang. Droogte-rampgebied “ ’n Jaar gelede het die damvlak op 36% gestaan en nou staan ??dit op net meer as 10%. Kortom, die watersekerheid van ons gemeenskappe word ernstig bedreig.” Die Oos-Kaap is op 13 Februarie tot ’n nasionale droogte-rampgebied verklaar. “Ons het in Desember verlede jaar begin boor in Oesterbaai, waar die droogte die bestaande boorgate in so ’n mate getref het dat die opbrengs nie meer genoeg was om aan die vraag te voldoen nie. “Twee geologiese formasies is geteiken, naamlik die Skurweberg- en Skiereiland-formasie van die Tafelberggroep. “Drie verkennende boorgate is geboor, waarvan twee kort nadat hul pomp getoets is, in produksie geplaas is. Die eerste boorgat is weens die lae opbrengs nie in produksie geplaas nie.” Volgens haar is twee nuwe boorgate in Desember 2017 by Jeffreysbaai geboor. “Die eerste boorgat sou ’n bestaande boorgat vervang wat ineengestort het. Kamera-peilings het egter aangedui die boorgat kon nie gerehabiliteer word nie en ’n nuwe boorgat word suidwes van die oorspronklike boorgat geboor. “Die tweede boorgat is so ver moontlik noordwes op die munisipale eiendom langs die ingangspad van Jeffreysbaai geboor.” Van Lingen het bygevoeg dat die opbrengs van albei boorgate vir toetsdoeleindes is. Albei boorgate word gepomp om veilige, volhoubare opbrengste te bepaal. Sy het gesê ’n boorgat is vroeg vanjaar na die Hankey-gebied verskuif omdat die watervoorsiening aan Hankey en Patensie onder groot druk was. “Ongelukkig ondersteun die geologie en hidrogeologie van die Gamtoosrivierkom nie grondwaterretensie nie.” Die eerste grondwaterteikens wat die munisipaliteit verken het, is ongeveer 10 km suidwes van Hankey. Studies toon dit kan moontlik met diep boorwerk verkry word. “Gelukkig besit die munisipaliteit ’n stuk grond in Soetkloof. Ons doel is om ’n hoë opbrengsveld te vestig, bestaande uit een tot drie boorgate, wat voldoende sal wees vir Hankey se waterbehoeftes. “Die persele is ook hoër as die dorp, wat die potensiaal bied om water aan Hankey via ’n swaartekragpyplyn te verskaf. Dit word nou as die beste alternatief vir Hankey beskou.” Reënwater Volgens Van Lingen kan water ook van die Klein­rivier gepomp word, maar die droogte raak die vloei van die rivier en die watergehalte is ’n voortdurende kwelpunt. “Altesaam R500 000 is opsygesit om plastiekwatertenks te koop en te installeer om die loop van reënwater van dakke af op te vang.” Aanvanklik sal die tenks hoofsaaklik in die Gamtoos-omgewing op strategiese plekke geïnstalleer word. “Om hierdie inisiatief verder te neem, sal my kantoor ’n spesiale program begin om reënwatertenks in die huise van bejaarde en gestremde inwoners van Hankey te installeer.”