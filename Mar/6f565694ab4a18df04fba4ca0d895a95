TIGER Brands het gister gesê hy het besluit om alle produkte by die Pretoria-aanleg van sy handelsmerk Value Added Meat Products (Vamp) te herroep. Dit is nadat hy weens die uitbreking van listeriose alle vleisprodukte herroep het wat vervaardig is by sy aanlegte in Polokwane en Germiston. Tiger Brands sê in ’n ver­klaring: “Die produksie by die aanleg in Pretoria wat produkte onder die maatskappy se Snax-handelsmerk vervaardig, sal ook opgeskort word. “Die besluit is geneem nadat Listeria monocytogenes weens verskerpte toets­protokol daar ontdek is.” Tiger Brands het vroeër die maand sy verwerkte Enter­prise-vleisprodukte herroep nadat die minister van gesondheid gesê het dis die bron van die listeriose-uitbreking. Die CEO, Lawrence MacDougall, het egter later gesê daar was geen regstreekse verband tussen hul produkte en die dood van 180 slag­offers weens listeriose nie. Die totale verlies weens die herroeping en opskorting van werk by die genoemde aanlegte en in Clayville is na raming tussen R337 miljoen en R377 miljoen voor belasting.