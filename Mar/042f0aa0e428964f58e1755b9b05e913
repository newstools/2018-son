DUISENDE begunstigdes in die Oos-Kaap wag geduldig daarvoor dat hul Hop-huise herstel moet word. En hulle sal selfs nóg langer geduldig moet wees ... Dis omdat die provinsie net 10% van sy jaarlikse be­groting kan bestee daaraan om die huise te herstel. Dis weens begrotings­beperkings en ’n nasionale voorskrif wat op herstelwerk geplaas is. Herstelwerk is die departement van menslike neder­settings se verantwoordelikheid, en vir talle begunstigdes duur die gewag al jare. In sommige gevalle is begunstigdes se huise al gesloop en moes hulle nood­gedwonge weer in shacks gaan woon. Die provinsiale LUR vir menslike nedersettings, Helen­ Sauls-August, het onlangs in die wetgewer erken daar is begrotings­beperkings. Dit was in reaksie op vrae deur die DA se woordvoerder vir menslike nedersettings, Sanele Magaqa. Volgens die begroting vir herstelwerk van 2017-’18 is meer as R168 miljoen begroot daarvoor om huise wat tussen 1994 en 2002 opgerig is, te herstel. Weduwee Meer as R24 miljoen is opsy­ gesit daarvoor om huise wat voor 1994 opgerig is, te herstel. In Bedford bly Mavis Bam­biso, ’n weduwee, nou weer in ’n informele nedersetting. Hoewel haar huis in 2015 as deel van ’n herstelwerk­program gesloop is, is dit egter nooit heropgerig nie. Omdat geen alternatiewe blyplek aan haar gebied is nie, het sy ’n shack vir haar en haar man opgerig. Magaqa sê Bambiso se versoek om alternatiewe blyplek val op dowe ore. Hy sê “Dis onmenslik om te verwag dat mense in huise moet bly wat enige oomblik op hulle kan intuimel, maar om hul huise te sloop sonder om hulle ’n alternatief te bied, is ook nie die oplossing nie.” Sauls-August sê altesame 113 862 Hop-huise in die provinsie is uitgesonder vir herstelwerk. In Nelson Mandelabaai is meer as 50 000 huise uitgesonder, in Sarah­ Baartman meer as 5 600, en in Buffalo-stad 10 499. In distrikte soos O.R. Tambo, Joe Gqabi, Chris Hani, Amathole en Alfred Nzo is altesaam 46 913 huise uitge­sonder. Magaqa meen die provinsiale departement kan nie voldoende behuising aan sy inwoners verskaf nie.