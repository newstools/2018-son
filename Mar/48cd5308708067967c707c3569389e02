DAAR is nie meer veel gentlemen in die spel krieket nie. Dié afleiding kan gemaak word na aanleiding van die onlangse onderonsie tussen die Protea-paaltjiewagter Quinton de Kock en die Aussie-kolwer David Warner. Warner het tydens die eerste toets gedink dis eintlik ’n wrestling show en moes met groot moeite deur sy spanmaats gekeer word toe hy De Kock te lyf wou gaan. De Kock het glo iets onvleiend oor Warner se vrou gesê en die vuurvreter-Aussie, wat al in die verlede oor sy manewales in die moeilikheid was, het dit glad nie goed gevat nie. Die Aussies is berug vir hul “sledging”. Dit is ’n term wat deur hulle geskep is en verwys na pogings om ’n opposisie-kolwer te ontsenu. En al het Warner se optrede gewys die Aussies is nie goed daarmee om van hul eie medisyne te kry nie, móét daar ’n lyn wees tussen persoonlik en toelaatbaar in die spel krieket.