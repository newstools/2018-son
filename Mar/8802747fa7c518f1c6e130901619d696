“ONS sal nie toelaat dat ons studente opgefoeter word nie. Nie deur bouncers, die polisie of selfs Jesus nie.” Dít was gister die woorde van Yandisa Ndzoyiya, provinsiale leier van die South African Students Congress (Sasco), tydens ’n konferensie by die Nelson Mandela-Universiteit (NMU). Sasco het gister ’n mediakonferensie belê na afloop van die chaos wat uitgebreek het tydens Maandagaand se Varsitybeker-wedstryd by die NMU. Ndzoyiya het die voorval betreur en benadruk Sasco as organisasie sal nooit geweld goedpraat as ’n manier om probleme op te los nie. Hy het gesê Sasco het nie ’n vooraf beplande agenda gehad of beplan om tydens die wedstryd amok te maak nie. Volgens Ndzoyiya het hulle in die verlede al menige keer die kwessie van transformasie in sport by die NMU en in die geheel probeer bespreek, maar hul griewe het op dowe ore geval. Hy het gesê hoewel 90% van die swart studente op die kampus sokker speel, word die grootste gedeelte van die begroting aan rugby toegestaan. Ndzoyiya het verder gesê transformasie bly ’n probleem ten spyte daarvan dat die meeste van die spelers in die rugbyspan swart is. “Ons het ’n week voor die wedstryd ’n sport-indaba gehou. Die direkteur van sport (Yoliswa Lumka) is genooi, maar niemand het opgedaag nie. “Ons huil al sedert 2016 oor die issue van trans­formasie by die universiteit. Menige vergadering is in die verlede belê, maar sonder sukses.” Luidens Sasco se verklaring is die kwessie van rassisme by NMU nie net in sport sigbaar nie; dis duidelik in al die departemente van die universiteit. Intree Hulle meen Lumka is die een wat besluit het om “bouncers” aan te stel om sekuriteit by die wedstryd toe te pas en beweer die sogenaamde bouncers het die geveg begin. “Wat ons eerder nodig gehad het, was beter bestuur pleks van ekstra sekuriteit,” het Sasco gesê. “Toe ons intree om te keer dat ons studente aangerand word, het die geveg begin. Ons kan mos nie toelaat dat ons mense aangeval word nie.” Die studente wat aangerand is, is gevra om na vore te kom, want Sasco het sy eie manier om “hooligan­ism te hanteer”.