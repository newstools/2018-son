DIE vermeende leier van die Sexy Boys, Jerome “Donkie” Booysen, het nóg ’n aanslag op sy lewe oorleef. Booysen is Vrydag omstreeks 19:00 in Colorado Park, Mitchells Plain, geskiet. Dis onduidelik hoeveel skietwonde hy opgedoen het en wat sy toestand is. Dis ook nie seker wat hy in Colorado Park gaan maak het nie. Volgens ’n bron is Booysen se bulletproof BMW X5 vol gate geskiet. Dié is die hoeveelste mislukte aanslag op sy lewe nadat hy in 2017 in Elsies­rivier en by die Kaapstadse Inter­nasionale Lughawe gewond is. Daar word beweer Booysen is in ’n bloedige stryd met rival groepe gewikkel oor beheer van die Kaapse nagklublewe en dwelm-trade. – Eldridge Jason