DIE seerste pyn en lyding wat ’n bejaarde kan deurmaak, het ’n 80-jarige oupa­ van Barrydale getref. ’n Verdagte (19) word daarvan verdink dat hy die skraal en sieklike bejaarde op die hoek van sy yard vieslik aangerand het. En asof dít nie genoeg was nie, het die jong die oupa glo boonop verkrag. Die oupa se dogter vertel: “ ’n Jong klong het my pa bitter seergemaak. Hy was onder bloed en pyn. “Toe ons die polisie laat kom, wou hulle nie eens die jong arresteer nie. Dít terwyl almal weet wat hy aan my pa gedoen het. “So erg is hy geslaan en van agter ingedoen dat my arme pa in die Swellendamse hospitaal opgeneem moes word.” Volgens die dogter het die dokter haar pa ondersoek en wel tekens gesien dat hy verkrag is. “My pa het baie pyn. Hy wil nie eens eet of praat nie. Watter tipe dier-mens doen so iets aan ’n man wat al met sy een voet in die graf staan?” vra sy. Die oupa se kleinseun voeg by: “Ek het alles van die lewe by my oupa geleer. Daai jong en die polisie gaan ek nie so los nie. “Die eerste 15 minute ná ’n verkragting is belangrik. “Daar is sensitiewe inligting wat nie verlore mag gaan nie. Die polisie was nalatig. Ek sien my prokureur in die komende week oor dié saak.” Volgens die kleinseun wou die SAPD later gehad het dat sy oupa die verdagte op ’n uitkenningsparade uitken. Hy redeneer: “Almal weet mos dat dit die verdagte is. Die SAPD moes hom sommer daai aand op die toneel al gearresteer het.” Sers. Noloyiso Rwexana, polisiewoordvoerder, het by navraag gesê: “ ’n Saak van verkragting is geopen. “Die ontevredenes kan die SAPD se bestuur gaan spreek om die bewerings te ondersoek.”