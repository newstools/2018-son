DIE organiseerders van die jaarlikse Splash-fees in die Nelson Mandelabaai-metro is vasbeslote om dié jaar se fees groter as ooit te maak. Duisende besoekers gaan na verwagting oor die Paasnaweek op die Baaise strandfront toesak vir dié skouspel, wat die vuurwerkvertoning insluit. Met ’n lang lys aktiwiteite wat daarop gemik is om die fees in ’n watersport- en gesinsaffêre te omskep, hoop die Metro om ’n rekordgetal besoekers te lok. Die burgemeester van die Nelson Mandelabaai-metro, Athol Trollip, sê dat die fees oor die Paasnaweek plaasvind, is die perfekte tydsberekening. Veilig “Daar is oor die Paasnaweek gewoonlik besoekers van reg oor die land, sowel as internasionale besoekers in die Baai.” Trollip het mense herinner dat geen alkohol op die strande toegelaat sal word nie. Ouers is ook versoek om hul kinders goed dop te hou. Die Metro, in samewerking met die metropolisie, SAPD, menseredders en paramedici, sal sorg dat almal veilig is. Van die vermaak op die fees sluit watersport soos jetski-resies en surfing in, asook vlugbal, ’n hipnotiseerder, rugby, kosstalletjies en talle bekende kunstenaars. Die beroemde Cassper Nyovest is Sondag se groot trekpleiser. Die fees begin Vrydag 30 Maart en eindig Maandag 2 April met die City Surf Series.