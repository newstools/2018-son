DA-LEIERS wil glo Kaapstad se uitvoerende burgemeester, Patricia de Lille, se dissiplinêre verhoor skrap voor die party se verkiesingskonferensie, lui ’n dokument wat aan die media uitgelek is. Dit kom nadat dit aan die lig gekom het dat die DA se ondersteuning in die Wes-Kaap en landwyd afgeneem het. Van die redes is onder meer die verkiesing van Cyril Ramaphosa as staatspresident, die swak Wes-Kaapse waterkrisisbestuur en die binnegevegte oor die hantering van De Lille. Die DA se federale raad het vroeër vanjaar die klagte teen De Lille na die federale regskommissie verwys nadat hy bevind het sy het ’n saak om te antwoord. Die klagte spruit uit binnegevegte in die DA-koukus en beweringe dat De Lille met ’n ystervuis regeer. Fokus In die dokument sê ’n anoniem lid van die federale raad die leier, Mmusi Maimane, die voorsitter van die federale regskommissie, adv. Glynnis Breytenbach, en die federale voorsitter, James Selfe, wil die klagte teen De Lille skrap. Dis glo sodat almal in die DA kan fokus op die verkiesingskonferensie. Volgens die anonieme lid hardloop die federale raad “nou rond” om beëdigde verklarings bymekaar te kry nadat De Lille se regspan gevra het vir supporting documents voordat die verhoor afskop. Die dokument lui verder: “Die De Lille-saak sal baie moeilik wees om van te herstel.”