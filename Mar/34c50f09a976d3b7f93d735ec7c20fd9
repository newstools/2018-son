DIE gemiddelde damvlakke in die Oos-Kaap het dié week net ’n skrapse styging getoon. Volgens die departement van waterwese (DW) in die provinsie het die watervlakke met 1,2% gestyg. ’n Departementele woordvoerder, Sputnik Ratau, sê die algehele damvlakke staan tans op 66,7%. Die Kougadam in Nelson Mandelabaai neem weekliks af as gevolg van ’n gebrek aan noemenswaardige reënval. Die vlak van die Kouga-dam, wat die Nelson Mandelabaai-metro van water voorsien, staan tans op 10,9%. Inwoners van die Baai sal moet vrede maak daarmee dat hulle tot die volgende groot neerslae met waterbeperkings sal moet saamleef. Die Nahoon-dam het dié week ’n reuse-styging getoon teenoor dieselfde tyd verlede jaar. Dit is tans op 97,5%, in vergelyking met die vorige 60,1%. Die Nahoon-dam verskaf water aan Oos-Londen in die Buffalostad-munisipaliteit. Die departement is veral bly om te sien die damvlakke in die Amathole-waterstelsel het gestyg. Ramptoelaes Die Xilinxa-dam is 25,5% vol. Die Nqadu-dam, wat water aan stede in die Mhlontlo-munisipaliteit verskaf, is 49,9% vol teenoor die 22,7% dieselfde tyd verlede jaar. Intussen het die regering bevestig hulle maak meer as R400 miljoen beskikbaar in die vorm van ramptoelaes vir die Oos-Kaap, sowel as die Noord-Kaap en die Wes-Kaap. Uit dié bedrag gaan meer as R300 miljoen in die 2017/’18- finansiële jaar oorgeplaas word en die oorblywende bedrag die volgende jaar. Die drie provinsies wat die geld ontvang, word die ergste deur die huidige droogtes geaffekteer. Die Oos-Kaap en Wes-Kaap kry onderskeidelik meer as R100 miljoen en R160 miljoen vir projekte wat met waterinfrastruktuur verband hou. In die Noord-Kaap gaan meer as R30 miljoen gebruik word vir waterinfrastruktuur-projekte en meer as R160 miljoen vir die voer van vee. Die Noord-Kaap se geld word beskikbaar gestel deur middel van die munisipale en provinsiale ramptoelaes.