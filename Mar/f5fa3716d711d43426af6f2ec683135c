TALLE bokskenners is geskok, maar ook verheug, dat die bokspromotor Rodney Berman die voormalige wêreldkam­pioen Tommy Oosthuizen nóg ’n kans gee. Oosthuizen (29), wat vanweë sy handspoed ook as Tommy Gun bekend staan, is reeds twee keer deur Berman in die pad gesteek omdat hy weens drank en dwelms die pad byster geraak het. Trouens, hy het die belowendste boksloopbaan in jare in Suid-Afrika verongeluk. Berman het egter een finale voorwaarde gestel. Harold Volbrecht sal Oosthuizen weer afrig en sy bokser sal ook elke week aan ’n dwelmtoets onderwerp word. Oosthuizen was vir 29 gevegte onoorwonne. Dit voordat hy op 19 Mei 2017 in Hamburg deur die Rus Igor Mikhalkin om die vakante IBO-wêreldligswaargewigtitel met punte verslaan is. Oosthuizen was in dié geveg ver van sy beste en onvoorbereid. Hy het ook erken dat hy op die vliegtuig na Hamburg gedrink het om die senuwees te kalmeer. Nou kry hy ’n finale kans om sy loopbaan weer op koers te kry. Berman het besluit om hom op 23 Julie by Emperors Palace teen Thabiso Mchunu te laat boks. In antwoord op die vraag waarom hy besluit het om Oosthuizen sy soveelste kans te gee, het Berman gesê: “Boks is groter as Golden Gloves.” Dié stelling van Berman is prysenswaardig. Oosthuizen het nog nie sy volle potensiaal bereik nie.