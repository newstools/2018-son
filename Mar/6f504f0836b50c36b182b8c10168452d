GISTER was ’n groot dag vir sowat 30 begunstigdes wat amptelik huis­eienaars in Arcadia-Noord in die Baai se Northern Areas geword het. Hulle is uiteindelik die grondbriewe (title deeds) gegee vir die huise waarin hulle al sedert 2012 woon. Die raadslid van wyk 34, Johnny Arends, en beamptes van die departement van behuising het die title deeds oorhandig. Arends sê hy is tevrede met die samewerking tussen die Nelson Mandelabaai-metro, regering en die departement­. “Dié inwoners het ’n ge­ruime tyd gewag vir hul huise­,” sê Arends. “Nou weet hulle hulle besit regtig hul huise.” Herbert Goliath (52) het vertel hy, sy vrou en haar twee kinders het op die vlakkie agter Arcadia gebly. Goliath is geskei en woon nou alleen in die huis. Hy het gesê hy self het langer as 20 jaar op die vlakkie gewoon. “Vandag is ’n groot dag, want die huis is nou regtig myne,” het hy trots gesê. Rachel Minto (48), wat tien jaar op die vlakkie ge-squat het, het gesê: “Ek sê net dankie, Jesus, vir my huis.” Volgens Shireen Jantjies is sy so verlig, want nou weet sy die huis is wettig hare. Michael Meyer (55) het gesê hy en sy gesin het 12 moeilike jare in ’n hok vir sy huis gewag. “Ons was jare sonder krag en water, maar nou bly ons so lekker. Die mense is soos ’n familie.”