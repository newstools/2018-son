GELUKKIG, maar teleurgesteld! Dít is hoe Robbie Fleck, afrigter van die Stormers, Saterdagaand sy span se Superrugby-sege van 25-19 oor die Reds op Nuweland opgesom het. Fleck glo sy span moes ’n wegholsege behaal het. Die Stormer-breier het laat blyk hy het sy span voor dié kragmeting gewaarsku dat die Reds met vooraf­beplande ongeoorloofde spel vorendag gaan kom. En dit is presies wat Brad Thorn, sy eweknie, se span gedoen het. Thorn, wat in 59 toetse vir die All Blacks op slot uitgedraf het, het in sy speeldae ’n reputasie opgebou vir vuilspel. ’n Erg ontsoke Fleck het agterna gesê: “Die Reds het met cheap shots vorendag gekom. “Dit is ongelukkig nie (deur die skeidsregter, Marius van der Westhuizen), raakgesien nie. “Ons het in die week daaroor gepraat. Ons weet hulle is ’n robuuste span. Daar was vier voorvalle wat die skeidsregter nie hanteer het nie.” Die Stormer-breier glo egter sy spelers moet baie krediet kry omdat hulle koelkop onder die omstandighede gebly het. “Ek was baie gefrustreerd. Dit was duidelik dat ons die dominerende span was. Ons het die spel vir die grootste deel van die ­ game gedikteer. “Ons uitvoering het ons egter weer in die steek gelaat – veral in die tweede helfte, toe ons so baie geleenthede geskep het om punte aan te teken. Dit was teleurstellend dat ons nie met meer kon wen nie, maar hulle moet ook krediet kry omdat hulle tot die bitter einde geveg het.”