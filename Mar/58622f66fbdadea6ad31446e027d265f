‘WEET jy, ek kon nie slaap nie,” sê Salome oor die telefoon. ’n Week later is die sangeres reg om van aangesig tot aangesig te praat oor iets wat sy so lank nie geopenbaar het nie en uitgeblokkeer uit. Salome was vyf jaar verslaaf aan die dwelm wat so verwoesting in ons gemeenskappe saai – tik. Alles het 13 jaar gelede by ’n paartie begin. “Ek wou dit nie doen nie,” onthou sy daardie eerste keer. Sy weet sy was ’n grootmens wat haar eie keuses gemaak het. “En daai wat hulle sê as jy dit een keer doen, is jy hooked... Dis die goddelike waarheid!” roep sy uit. Maar Salome het haar gewoonte goed weggesteek. Daar was g’n uitbarstings of aggressie nie. Sy het ook haar gewoonte self onderhou. Haar energieke optredes is ook nie geaffekteer nie. Sy onthou: “Ek kon vier, vyf shows ’n aand doen.” En dit was met een spesifieke show, op Vrouedag 13 jaar gelede, by die West End dat Salome net besluit het sy gaan ophou. Die 38-jarige ster het iemand net gevra om haar huis toe te neem en toe gaan sy op haar knieë. “Here, help my,” was haar woorde. “Jirre, gee my net ’n entjie,” gryp sy na ’n sigaret toe die oomblik nog vars in haar geheue opkom. Dis vanjaar die agtste dat Salome skoon is. En met dit loods sy die #Eight-veldtog om haar nugter agt jaar te vier en ander wat sukkel, te wys dit kan oorkom word. Salome het haar tik-stryd eers in 2017 aan haar ma onthul. “Sy is net bly ek doen dit nie meer nie,” deel sy. “Ek het altyd soos ’n hypocrite gevoel. “My ma en die gemeenskap het altyd oor dit (tik) gepraat en ek het geweet ek is op dit. Ek het altyd die gesprekke daaroor vermy en weggeloop. “Ek het in my hart geweet waarmee ek besig is en het baie ashamed gevoel.” Twee jaar voordat Salome ophou tik gebruik het, het sy ook iemand gebel om haar te help. “Hy wou ’n intervention met my familie hê. Ek wou dit nie doen nie. Ek wou nie rehab toe gaan nie, want ek was bang mense herken my.” Salome het ná haar besluit om cold turkey te gaan, vir berading gegaan. Sy’t toe ou vriende uitgesny en in dié tyd haar vrou ontmoet. “Ek het ’n baie lae selfbeeld gehad totdat ek vir Rosie ontmoet het. Sy maak ’n big deal daarvan dat ek dit kon opgee. Elke jaar op 9 Augustus doen my vrou iets spesiaals om te dit te vier,” vertel sy met ’n glimlag. Salome se nuutste single, “Keep it Together”, is ook spesiaal. Voor dié single wou sy haar musiek opgee. “Ek het met (die skrywer) Ebrahim Mallum gepraat dat ek dit wil opgee. Hy’t besluit om iets spesiaals vir my te doen om dit together te hou. Toe ek na die song luister, het dit mooi ingepas.” ’n Volgende single drop teen die einde van die maand. “Ek is bly oor die angle wat my musiek vat,” wei sy uit oor die album waaraan sy werk. “Dit is alles original songs. Mense dink soms my musiek is vir mature crowds, maar dis vir jong mense ook.” Intussen het Salome al haar eerste motiveringspraatjie gehou by Rocklands Sekondêr. Sy beplan om dit gereeld te doen. “As ek een of twee mense kan help verander, sal ek baie happy wees met daai.”