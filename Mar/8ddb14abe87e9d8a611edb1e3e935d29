WEER ’n naweek, weer ’n road trip... Maar dié keer is daar so bietjie van ’n verskil, want hierdie een het my op soveel nuwe maniere ge-challenge. Ek moes weer op vlieg na Vrou toe in die Noorde. En die Saterdag suiker ons (weer) af na Rhodes in die Drakensberg. En weer het ons daardie bewese Nissan Navara om die 800 km aan te pak. Pa waarsku ons egter daar was swaar reën daar in ons valley en ons moet pasop. Die rit na Bloem gaan glad op die N1, soos maar altyd in ’n Navara. En net daar by Smithfield in die Vrystaat sien ons nog ’n storm aankom. En ons jaag vir die vale om voor die ding by Rhodes uit te kom. Maar toe nie. Daar in Barkly-Oos ry ons wraggies onder die ding in. En dit sous. Daar is ’n 55 km lange gravel stretch tussen Barkly en Rhodes. En as dit reën, val die karre gereeld vas op daardie pad. Maar hierdie is nie reën nie. Dis die sondvloed all over again. En ek ry soos ’n trapsuutjies, want ek wil nie die poephol wees wat hier uitgesleep moet word nie. Ek het immers hier leer bestuur en behoort die pad te ken soos die palm van my hand. En gelukkig kom ons uiteindelik daar ander kant uit (net-net). En dit sous katte en honde. Noag is wragtag op sy ark daar op die Kraairivier by ons verby. Die rivier vloei so erg dat ons nie vir Ma – wat ons daar in Barkly-Oos opgetel het – oor kan vat na die plaas op die ander oewer nie. Ons moet aan die kant stop en my ma in die reën­ oor die hangbrug na die ander kant van die rivier vat. Dit het die laaste keer in my kinderjare gebeur dat ons die hangbrug in ’n noodgeval moes gebruik. Dit sous deur die nag. Die krag word afgeslaan deur die blitse. En dit hou aan sous. Die volgende oggend moet ek gaan shoot, maar dit sous steeds. En dit hou aan. ’n Mens voel naderhand die liewe Here straf ons vir iets. Die grondpad verander in ’n rivier. Ek het lanklaas so iets beleef. Skade Die riviervlak het so hoog geraak, hy het sy walle oorstroom. En boontoe op in die kloof saai hy verwoesting met reuse-boomstompe wat soos vuurhoutjies af dobber. En steeds sous dit. Vas­berade vat ek daai Navara om te gaan shoot en die skade te bekyk. Dis nie meer lekker om op die gravel te gaan speel nie. Dis nou ’n challenge en ek en Vrou moet ál ons vernuf, ervaring en kennis van die pad, asook die capabilities van die bakkie (dink Low Range 4x4), gebruik om nie ons agterente lelik te sien nie. Die hele naweek sous dit. Dis nie meer snaaks nie, want Vrou moet die bakkie huis toe vat, terwyl ek en Ma in haar kar terug suiker Kaap toe. Dinsdag, nadat Vrou ons weer in Barkly afgelaai het (natuurlik op daardie gravel-rivier wat ek moes trotseer), begin die tweede been van daai epiese road trip. Ma en haar 2004-model Opel Corsa, met my agter die stuur. Gelukkig reën dit nie meer nie. Maar op die eerste been van die 1 400 km terug huis toe, wag ’n goeie 800 km na Beaufort-Wes. En ek glo in die Navara, maar is nie heeltemal so seker oor dié ou wa se capabilities oor so ’n lang stretch aanmekaar nie. Die laaste keer dat ek en (net) Ma saam op ’n road trip was, was seker in my tienerjare. Gaan ons mekaar nie ná drie dekades in daai kar op die oop vlaktes vermoor nie? Maar toe surprise die ou girl my. Nee, ek praat nie van Ma nie. Ek ken ook haar capabilities baie goed. Ek praat van die Corsa. Sy maak daai trip na die middel van die Karoo ’n breeze. Ja dis vrek lank. Maar die ma en die ou girl werk so goed saam dat ons heel happy en in een stuk by die gastehuis insak. Daai aand, voor die laaste “hel” genaamd die N1, raak ek aan die slaap met die gedagte: Ja, vat die Navara sondvloed toe. Vir enigiets anders? Vat ’n Corsa. En vat jou ma saam...