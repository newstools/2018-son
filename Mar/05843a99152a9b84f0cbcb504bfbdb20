DIE DA in die Oos-Kaap neem kennis van die oorvloed mosies wat nou by die Nelson Mandelabaai-metro se speaker-kantoor ingedien is en wat daarop gemik is om die hele DA-geleide koalisieregering te ontsetel. Mlindi Nhanha, ’n DA-woordvoerder, sê dis vir die party baie duidelik die mosies het niks te doen met die prestasie van die DA-geleide koalisieregering nie, maar is ’n skema om hulself te beloon. “Die DA-geleide koalisie het dienste aan meer inwoners gelewer as ooit sedert die munisipale verkiesing in Augustus 2016. “Dié koalisieregering sal die goeie werk voortsit totdat die raad dit goed vind om hom te verwyder en weer ’n era van selfverryking, nepotisme en plundering in te lui.” Nhanha voeg by die EFF se mosie van wantroue in die mayor, Athol Trollip, is sonder enige gronde. “Dit gaan nie oor wat die beste vir die Metro se mense is nie, maar oor politieke opportunisme wat deur afguns en gierigheid gemotiveer word. “Die EFF wil die Metro aan die korrupte ANC teruggee en die ANC help om van die armes te steel en die vlakke van diens­lewering wat inwoners begin geniet, te vernietig. “Ons kan nie die EFF toelaat om die Metro aan die ANC terug te gee en die wense van die meeste van die Metro se kiesers te ondermyn nie.”