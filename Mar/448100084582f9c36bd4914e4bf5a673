DIE minister van onderwys, Angie Motshekga, het haar die week daartoe verbind om ’n oudit van sani­tasie- en ablusiegeriewe by alle skole in die land te doen. Dis nadat ’n vyfjarige Oos-Kaapse leerder, Lumka Mthethwa, van die Laerskool Luna in Bizana, in ’n puttoilet geval en verdrink het. Pres. Cyril Ramaphosa het ná dié voorval geëis dat Motshekga en haar departement daadwerklik optree teen die gebrek aan sanitasie- en ablusiegeriewe by alle skole in Suid-Afrika. Sover het aan die lig gekom dat van die skole in die Oos-Kaap geen daarvan het nie. Motshekga het dít bekend gemaak op ’n dringende vergadering met die provinsiale onderwysowerhede en departementshoofde. Motshekga het op die vergadering gesê situasies wat dringend hanteer sal word, is skole: Motshekga het gesê: “Een van die groot uitdagings wat sowat die helfte van dié skole raak, is dat ablusie­geriewe gebou is, maar die ou put­toilette steeds beskikbaar is.” Luidens statistieke is die Oos-Kaap die enigste provinsie in die land met skole waar hoegenaamd geen ablusiegeriewe beskikbaar is nie. Motshekga het gesê al hoe meer leerders migreer na die Wes-Kaap en Gauteng en dít plaas dié provinsies onder toenemende druk om hul sanitasie- en ablusiegeriewe uit te brei. Veiligheid Sy het gesê haar departement het reeds ’n plan gehad waarvolgens hy sou wegdoen met onveilige en on­voldoende geriewe. Motshekga het gesê: “Ons moet die inligting wat ons reeds het, bevestig en ons bestaande planne bestuur. Ons hoogste prioriteit is veiligheid. “Ek het dit altyd benadruk dat die onderwysstelsel sy waardigheid moet herwin en dat verseker moet word dat leerders se menseregte beskerm word. “Ons weet dat veral in landelike gebiede in die Oos-Kaap, KwaZulu-Natal en Limpopo water nie grootskaals verskaf word nie. So, die installering van spoeltoilette is nie ’n lewensvatbare opsie nie. “Ons benut egter alternatiewe tegnologie met groot welslae. “Ons moet voortgaan om ge­vorderde en innoverende tegno­logiese oplossings te benut teen die uitdagings in gebiede waar waterbronne skaars is.” Motshekga het gesê ’n omvattende plan waarin die koste noukeurig uiteengesit sal word, sal binne drie maande aan Ramaphosa voorgelê word.