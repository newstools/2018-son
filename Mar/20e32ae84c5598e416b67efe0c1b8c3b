DIE Baai is in rep en roer oor die aankondiging gister dat een van die land se grootste surf-kompetisies daar sal plaasvind. Die Nelson Mandelabaai-metro en Volkswagen SA het as borge met Accelerate Sport aan boord gekom. Twee kompetisies – die Nelson Mandela Pro en SA Ope – word beoog. Die Metro gaan in drie jaar R700 000 per jaar belê as deel van sy poging om die Baai as watersport-mekka en top-toeristebestemming te bemark. Meeding Rdl. Andrew Whitfield, burgemeesterskomiteelid vir ekonomiese ontwikkeling, toerisme en landbou, sê die surf-kompetisies sal diversiteit na Baaise events bring. Hy sê die Nelson Mandela Pro-kompetisie is in dieselfde naweek as die gewilde Splash-fees. “Meer as 180 deelnemers gaan meeding. Sowat 2 000 besoekers, uitsluitend Splash-feesgangers, sal hier aandoen.” Die Metro glo dié events kan ’n finansiële hupstoot van meer as R20 miljoen oplewer.