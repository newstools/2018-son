MANCHESTER City het sy voorsprong bo-aan die Engelse Premier­liga-puntelys tot 18 punte vergroot en ’n tree nader aan die liga-titel gegee. Dit was toe hy Chelsea gister met 1-0 in die Etihad-stadion gestuit het. Bernado Silva se doel onmiddellik ná rustyd was genoeg om vir die tuisspan sy 25ste sege uit 29 wedstryde dié seisoen te ver­seker. Chelsea was teleurstellend in die eerste helfte en het geen bedreiging vir City ingehou nie. Boonop het Antonio Conte, bestuurder, se Blues-span in die gietende reën nie ’n enkele skoot in die rigting van die doelhok gestuur nie. Guardiola se spelers het egter niks van dié treur­mare beleef nie. Dit was duidelik dat Chelsea die Cityzens wou frustreer en verwag het om ’n doel met teenaanvalle te kry. City se aanvallende spelers soos Sergio Aguero, David Silva en Leroy Sané het daardie spelpeil gister glad nie bereik nie. Dié trio, met die hulp van die slim middelskakel Kevin de Bruyne, het Chelsea se verdedigingslinie op hul tone gehou met hul aantreklike en vinnige peil. City kort nou net 11 punte om die liga-titel te verower – ses van dié wedstryde is teen spanne wat aan die onderste helfte van die puntelys verkeer. City fans kan solank begin feesvier.