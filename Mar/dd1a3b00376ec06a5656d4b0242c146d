DIE soeke na die grootste pampoen in die Wes-Kaap het reeds begin. Meer as 50 pampoenboere is intussen hard besig om bielies van pampoene in hul lande te nurse om aan dié kompetisie deel te neem. Die Groot Pampoen-fees vind op 23 en 24 Maart op die Heidelberg-skouterrein plaas. In die verlede is reusagtige pampoene al ingeskryf wat oor 300 kg weeg. Die huidige rekordhouer – ver­lede jaar se koning-pampoen – het die skaal op 556 kg getrek. As daar nog boere is wat voel hul pampoen kan die kroon dra, kan hulle steeds inskryf. Die wenner van dié afdeling gaan met ’n klomp pitte wegstap – ’n volle R35 000! Nog pryse gaan tydens die prettige fees uit­gedeel word. Plaaslike pampoenboere kan wel hul sokkies nog optrek; die pampoen wat die wêreldrekord hou, het 1190,49 kg geweeg. Die Belg Mathias Willemijns het dit gekweek. Besoek pampoenfees.co.za vir nog inligting oor die fees.