DIE Universiteit Stellenbosch (US) het Donderdagaand sy eeufeespublikasie, Die Universiteit Stellenbosch 100: 1918-2018, amptelik bekend­gestel. Die eeufeesuitstalling is by ’n geselligheid in die Universiteits­argief op die Stellenbosse kampus geopen. By die bekendstelling van die eeufeesboek het prof. Wim de Villiers, rektor en visekanselier van die US, besin oor dié mylpaal en oor die harde werk van diegene wat die grondstof opgelewer het waaruit die inhoud van die boek en die uitstalling saamgestel is. “Ons is dankbaar vir die harde werk en opofferings van soveel mense oor die dekades heen. “Dít is wat die US in hierdie posisie gestel het – as ’n toonaangewende hoëronderwysinstelling waarvan die akademiese uitnemendheid hoog aangeslaan word en wat vasbeslote daarna streef om die gemeenskap in die geheel tot diens te wees. “Die eeufeesuitstalling en ons Eeufeesboek getuig van die toewyding van 100 jaar.” Die boek word in Afrikaans en Engels uitgegee en beslaan 536 volkleurbladsye. Twee voormalige visekanseliers aan die US, proff. Chris Brink en Andreas van Wyk, het ook die geleentheid bygewoon. Die fotomateriaal waaruit die muur-collages opgebou is, dek die era vanaf 2018 tot 1918.