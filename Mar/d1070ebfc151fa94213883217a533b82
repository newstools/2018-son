DIE prokureur van die Nigeriese pastoor wat teregstaan op 48 klagte van mensehandel en seksuele geweld, het hom tot die appèlhof gewend nadat sy kliënt se aansoek om borgtog onsuksesvol was. Peter Daubermann tree vir Timohy Omotoso (59) op. Dié senior pastoor in die Jesus Dominion International Church en sy ­twee recruiters, Lusanda Sulani (36) van Durban en Zuki­swa Sitho (28) van Hume­wood, het gister saam in die Baaise landdroshof op klagte van mensehandel en seksuele geweld verskyn. Die Valke se mense­handeleenheid het Sulani en Sitho op 21 November in hegtenis geneem. Albei is op borgtog vrygelaat en albei het onlangs die lewe geskenk. Luidens ’n polisiever­klaring het die beskuldigdes na bewering meisies van oor die land heen gewerf en hul bewegings dopgehou in die huise waar hulle aangehou is. Die Valke het Omotoso op 20 April op die Baaise lughawe gearresteer. Daubermann sê die petisie teen landdros Thandeka Mashiyi se beslissing om nie borgtog aan Omotoso toe te staan nie, is by die appèlhof ingedien, maar moet nog oorweeg word. Volgens hom is hy ook nie van die dossier en indictment voorsien nie. Hy gaan die kwessie met die nasionale direkteur van openbare vervolging (DOV) opneem. Adv. Zelda Swanepoel, die staatsaanklaer, het gesê die staat wag nog op magtiging van die DOV om die sake te laat sentraliseer en om ’n klag van racketeering by die ander klagte teen die beskuldigdes te voeg. Swanepoel het bygevoeg sy is ingelig die magtiging sal oor sowat drie weke gereed wees. ’n Moontlike verhoordatum is 31 Julie tot 21 September, as Daubermann beskikbaar is. Mashiyi het die saak tot 11 April uitgestel. Anders as by die pastoor se vorige hofverskynings, was daar nie vroegoggend ’n toeloop van sy ondersteuners nie. Daar was ook nie ’n lang tou mense wat by hof 22 se ingang gewag het nie. Die parkeerterrein, wat afgesper is ter voorbereiding vir die ondersteuners se plakkaatbetoging en singery, was doodstil. Hulle het eers ná die hofverrigtinge van hulself laat hoor. Ondersteuners het Sulani en Sitho se gesigte met ’n rooi Virgin Active-sambreel verberg toe hulle die hof­gebou verlaat het. Hulle is vinnig weg in ’n grys BMW X5 wat gestaan en wag het. Peter Plaatjies, die ondersoekbeampte, het vroeër in Omotoso se borgtogaansoek getuig vroue wat jong meisies vir Omotoso gewerf het (met verwysing na Sitho en Sulani), word ook ondersoek. Hy’t gesê hulle sal waarskynlik by hom in die beskuldigdebank aansluit. Plaatjies het verder getuig die jong meisies wat gewerf is, is na Durban geneem. Daar het die “hench ladies” hulle na Omotoso se kamer geneem. Hy het hulle dan gevra wat hulle van hom wil hê. As hulle geantwoord het hulle verwag dat hy vir hulle ’n geestelike vader moet wees, het hy kwaad geword, want dis glo nie die antwoord wat hy wou hoor nie. Dan het Omotoso die “hench ladies” na bewering uitgetrap omdat hulle nie die meisies reg voorberei het nie. Omotoso bly steeds in aanhouding.