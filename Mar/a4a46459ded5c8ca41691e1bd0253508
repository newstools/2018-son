HOPEFIELD. – Die plaaslike VG Kerk het weer ’n herder. Die nuwe dominee is die naweek met tipiese Weskus-gasvryheid verwelkom. Ds. Christopher Stout, oorspronklik van Klawer, het drie keuses gehad toe hy ’n beroep as predikant aanvaar. Ná ’n besoek aan Hope­field het hy egter besluit dít is waar hy moet wees. Die dominee se inhuldiging het Saterdag met ’n optog begin. ’n Brigade van die plaaslike Anglikaanse kerk het aanvanklik die motor­konvooi begelei. Danspassies Halfpad na die pastorie van die VGK het die VGK-brigade van Langebaan die optog verder begelei. By die pastorie het die pastoriemoeder, Mireva­ Stout, die lint van die hekingang geknip nadat die VGK se Sondagskoolkinders hul danspassies gewys het. Die gevolg is toe na die pastorie, waar die Stout-egpaar nog ’n lint geknip het. Die gaste is bederf met lekkernye, waarna die bevestiging van die egpaar later in die VGK plaasgevind het. Die Vredenburg-koor en verskeie dominees was ook by om die nuwe leraar welkom te heet.