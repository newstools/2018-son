DRIE mense is vandeesweek in die bendegeweld in Eersterivier vermoor en een gewond. Die drie is in verskillende skietvoorvalle dood. Verlede week is ’n vermeende gangster in sy huis doodgeskiet. In die jongste voorval is Cheslyn Wil­liams (26) ’n hanetree van sy huis koelbloedig doodgeskiet. Williams is Dinsdag om en by 16:15 in Loeriestraat in die kop geskiet en is op die toneel dood. Dit het gekom nadat Law­rence Windvogel (35) Maandagoggend in Sternbergstraat in Meltenrose vermoor is. Die aand is ’n vermeende gangster in Blesbokstraat raak geskiet. Hy het na verneem word later in die hospitaal aan sy wonde beswyk. Volgens kapt. FC van Wyk, ’n polisiewoordvoerder, is ’n 37-jarige man ook Woensdag omstreeks 22:30 in Humboltstraat vol lood gepomp. Die gewonde man is na die Eersterivier-hospitaal geneem. Kanaal Volgens Williams se hartseer ma, Elizabeth Rondganger (56), het haar seun sy girlfriend, Jeanine Manuel (26), weggeneem om ’n taxi te gaan kry toe die voorval gebeur het. Rondganger het gesê: “Hy het op pad huis toe oor die kanaal geloop. “ ’n Onbekende man het hom genader en ’n gun uitgehaal. “Die man het hom tromp-op geskiet en daarna weggehardloop.” Jeanine het gesê: “Ons is nog almal in die duister oor die voorval. “Hy het altyd vir my verseker hy het nie vyande nie en dat ek nie bekommerd moet wees nie.” Volgens Rondganger was Cheslyn reeds dood toe sy op die toneel gekom het. Sy het hom as ’n grapperige mens beskryf wat lief was vir sokker. In nog ’n skietvoorval verlede­ week is ’n ver­meende bendelid van die Yakkies ook in sy huis in Hillcrest doodgeskiet. Volgens Sharlaine Oerson, die wyksraadslid, het die gemeenskap nie veel vertroue in die cops nie. Sy het dit toegeskryf daaraan dat die cops nie beskikbaar is wanneer hulle benodig word nie. Die raadslid het verduidelik: “Die kabels is nou vir ’n tweede keer by die polisiestasie gesteel en daar kan nie oproepe gemaak word nie.” Volgens Oerson beplan hulle binnekort ’n vergadering tussen die gemeenskap en die polisie om bende­geweld te bespreek.