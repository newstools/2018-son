JOHN Joseph en Warren Lesikara het Ma­chiano Geswindt geskiet. Só het die regter Babalwa­ ­Pearl Mantame gister in die hooggeregshof in Kaapstad bevind. Die twee se uitspraak het laas week begin. Machiano (4), van Delft, is op 29 Mei 2016 in die rug gewond ná ’n skietery by sy ouerhuis in Delft se hoofweg. Hy het in die jaart gespeel waar sy uncle Gustin Geswindt en Heinrich Robertson gesit het. Die twee is ook gewond. Die hit was egter vir Machiano se pa, Martin Beyers bedoel, het Appolis Ruiters getuig. Ruiters was by Gershwin Kok, ’n vermeende dwelm- en bendebaas, toe die opdrag gegee is om Beyers uit te haal. Kok is intussen dood. Lesikara was ten tyde van die voorval 17 jaar oud. Hy het ook in dieselfde pad as Machiano gebly en is deur verskeie ooggetuies opgemerk. Lesikara het volgens Ruiters ook ’n paar tekkies en ’n R5 000 vir die hit gekry. Sy ma het toe die tekkies uitgebrand. Joseph is ook op die toneel gesien hoewel hy getuig het dat hy op die betrokke dag saam met sy familie by die huis gebraai het. Die vuurwapen wat gebruik is om Machiano te skiet, is ook in Joseph se besit gevind. Mantame het in haar uitspraak gesê die staat het sy saak bo redelike twyfel bewys en die twee skuldig bevind. Lesikara wat nog op borgtog uit was, is dadelik opgesluit. Die saak is weer op 14 Mei in die hof vir voorvonnis­verrigtinge.