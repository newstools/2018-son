“MAG jy jou vrek val!” ’n Dogter het haar bejaarde ma hierdie oneerbie­dige woorde toegesnou, word beweer. Ouma Salomie Hoffmeester (86) van Ravensmead beweer sy moes byna ’n jaar lank emo­sionele en fisieke abuse deur haar jongste dogter verduur. Die oumatjie vertel sy is in dié tyd aangerand en gedreig. Die pensioentrekker beweer haar dogter het haar daagliks sleg gesê en oor die lyf geslaan. “Sy het so lelik gepraat en my dood gewens. “Ek het nooit verwag van my kind, vir wie ek al 39 jaar sorg, om my so lelik in te doen nie. “ ’n Ma verwag mos nie dat haar kind haar so vrot hanteer nie,” sê Hoffmeester. Die ouma vertel sy weet nie hoekom haar en haar dogter se verhouding so suur uitgedraai het nie. “Dit is asof sy net alle respek vir my verloor het,” verduidelik sy. Sedert verlede jaar het Hoffmeester al sewe interdikte teen haar dogter uitgehaal om haar te verbied om in die huis saam met haar te woon of om naby haar te kom. Sy sug: “Die interdikte het glad nie gewerk nie. Ek het al moed opgegee en gedink niemand sal my kan help nie. Maar my een skoondogter en my seun het my by­gestaan. “As dit nie vir hulle was nie, sou ek seker in ’n erger posisie gewees het.” Hoffmeester vertel sy kon nie meer die abuse vat nie en het besluit om vir ’n uitsettingsbrief aansoek te doen. Sy was gister by die hof vir ’n uitsettingsbevel, wat aan haar toegestaan is. “Ek sou dit aan my abu­sive dogter gegee het, maar toe ek van die hof af kom, het sy reeds haar goed opgepak. “Sy het geweet as sy nie uit was nie, sou die polisie haar seker kom optel het,” sê sy. Hoffmeester sê sy voel baie beter noudat haar dogter nie meer in haar huis is nie. “Ek kan nou weer asemhaal, met my lewe aangaan en na my huis kyk. Ek wil aan ander oumas en oupas sê hulle moenie stilbly nie, al dink mense jy is mal. “Praat uit as jou kind of kinders jou seermaak,” is Hoffmeester se raad.