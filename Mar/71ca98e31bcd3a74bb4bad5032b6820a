DIT is vir dié nege boorlinge van Kylemore buite Stellenbosch niks anders as pret nie om die gemeenskap te dien. Die groep skoolvriende, wat saam as die Kylemore Charity Foundation (KCF) bekend staan, het hul lief­dadigheidsorganisasie gestig toe hulle besig was om hul 15 jaar-reünie te beplan. Brandon van Wyk, ook bekend as Mr. Prez, het in 2014 net ’n Facebook-status gelaai en die ander manne het dadelik gereageer. Ná meer as 300 comments en likes is ’n krieketreüniedag vir 10 Januarie 2015 gereël. Dit was toe die liefdadigheid begin en hulle geld begin insamel het vir ’n oudspeler wat aan ’n seld­same siekte ly. Die gemeenskap se ondersteuning was ongelooflik. Angelo Lawrence, voorsitter van die organisasie, sê: “Een ding wat ’n mens toe kon sien, was dat die mense van Kylemore groot harte het.” Die KCF het vier groot events wat jaarliks plaasvind. Sedert hulle geregistreer het, is daar al meer as R750 000 ingesamel. En die gemeenskap vind baat daarby. Nadat alle uitgawes gedek is, word die res van die opbrengs aan ander organisasies of individue geskenk wat ook goed doen in die gemeenskap. Die twee skole in Kyle­more trek ook voordeel uit die events.Lawrence verduidelik hulle verander nie mense se lewe heeltemal soos hulle sou wou nie. “Ons wend wel pogings aan en daar is wel ’n gevoel van dankbaarheid. “Die KCF se hoofdoel is om hoop te herstel en daar waar dit swaar gaan, wil ons vir mense wys daar is ’n ander uitweg.” Hul volgende jaarlikse event is ’n familiedag môre op die Kylemore-sportterrein, waarby die hoërskool baat gaan vind. Organisasies of individue wat saam met die manne wil werk om ’n verskil te maak, kan hulle bel by 074 684 2900 of e-pos die kylemorecharityfoundation@yahoo.com.