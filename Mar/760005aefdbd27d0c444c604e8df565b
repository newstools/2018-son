ASHTON. – Ontevrede inwoners hier het verlede week na die Kogmanskloof-kliniek ge-march oor swak dienslewering. Die inwoners sê dis oor die kliniekpersoneel hulle al jare lank sleg behandel. Hulle beweer drie baie siek pasiënte is verlede jaar weggewys en dat ál drie kort daarna tuis gesterf het. Die inwoners sê daar is ook geen privaatheid nie en hul menswaardigheid word aangetas. Sarie Daniels sê: “Ons moet sommer voor ál die ander pasiënte en diegene wat saam met hulle is, sê waaraan ons ly. “Pasiënte wat byvoorbeeld MIV-positief is, word sommer gesê om eenkant te sit, weg van die ander pasiënte af.” ’n Gemeenskapsleier, Stanley Papa, het namens die inwoners gesê die gemeenskap is nou keelvol vir swak dienslewering by die kliniek. Papa het ’n memorandum namens die inwoners daar ingedien. Daarin eis hulle: Slagkrete Papa sê die kliniek het tot 15 April – wat meer as vyf weke is – om op die memorandum te reageer. “Weg met afsprake, en bou vir ons ’n daghospitaal!” was een van die moerige inwoners se slag­krete. Nóg iets waaroor hulle onte­vrede is, is dat pasiënte na óf die Robertson- óf Montagu-hospitaal moet gaan omdat Ashton nie ’n hospitaal het nie. Megan Sonnenberg, ’n woordvoerder vir die departement van gesondheid, het bevestig dat die Kogmans­kloof-kliniek ’n memorandum van die inwoners aanvaar het. Sonnenberg sê die Wes-Kaapse minister van gesondheid sal terug­voer daarop lewer.