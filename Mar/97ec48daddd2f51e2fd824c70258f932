DIE Warriors en die Knigths se krieketspanne was albei baie na aan ’n sege in hul Sunfoil-wedstryd in Oos-Londen. Die balkies is gisteraand op Buffalo Park gelig toe die Warriors net agt lopies vir ’n oorwinning gekort het. Daar was twee paaltjies nog staande en die Knights was dus ook baie naby ’n sege. Hoewel die wedstryd onbeslis geëindig het, was dit ’n opwindende einde met albei wat ’n wenkans gehad het. Uitstekend Die Warriors moes in hul tweede beurt 256 lopies aanteken om te wen en het op 248/8 geëindig. Gihahn Cloete (37) en Eddie Moore (73) het die lopiejaagtog uitstekend begin. Toe Moore uit is met die telling op 153, het sake steeds goed vir die Warriors gelyk. Daarna het die paaltjies egter vinnig geval, maar Jon-Jon Smuts (41) en Simon Harmer (35*) het byna die sege verseker. Die wegbreker Werner Coetsee het 6/71 vir die Knights ingeoes.