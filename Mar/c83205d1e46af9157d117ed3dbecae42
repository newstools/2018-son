DAAR is nog belangrike rolspelers wat glo die naatbouler Dale Steyn se internasionale krieketloopbaan is nog nie iets van die verlede nie. Dit was ’n ligte verrassing dat Krieket Suid-Afrika (KSA) weer aan die 34-jarige Steyn ’n kontrak toegestaan het. Steyn is die laaste paar jare erg deur beserings geteister en het ’n geringe rol by die Proteas gespeel. Met sy geskiedenis van beserings en dat hy 34 jaar oud is, is algemeen verwag dat hy per wedstryd vir die Proteas betaal sou word eerder as om ’n vaste kontrak te kry. Die nuwe kontrakte strek tot en met volgende jaar se Wêreldbeker-toernooi in Engeland en Wallis. Dit lyk dus of Steyn daarvoor ook nog deel van die Proteas se planne is. Voor dit is daar toere van die Proteas na Sri Lanka, en Australië, Zimbabwe, Pakistan en Sri Lanka kom voor die WB-toernooi in Suid-Afrika speel. Steyn is nie by die eerste twee toetse van die Proteas se huidige reeks teen Australië betrokke nie, maar daar is sprake dat hy vir die oorblywende twee toetse oorweeg kan word.