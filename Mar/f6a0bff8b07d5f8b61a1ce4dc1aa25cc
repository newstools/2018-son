UITSPRAAK word môre in die Baaise hooggeregshof gelewer in die rape-verhoor van ’n man wat teregstaan op twee rape-klagte waarby ’n minderjarige meisie betrokke is. Nceba Mdingi (38) van Motherwell is uit op borgtog. Sy hofsaak spruit uit ’n voorval op 19 Desember 2016 toe hy na bewering ’n 15-jarige meisie twee keer verkrag het. Adv. Garth Baartman, staatsaanklaer, het Vrydag in sy slotbetoë gesê die main issue is of die meisie tot seks ingestem het. Baartman het die hof nietemin daarop gewys dat die meisie ’n enkel- en kindergetuie is en dat die versigtigheidsreël hier toegepas moet word. Kruisondervraging Volgens Baartman was die meisie ’n goeie en geloofwaardige getuie. Hy het verduidelik sy het in haar getuienis in die hof geensins afgewyk van die inhoud van haar polisieverklaring nie. Volgens hom het sy ook in kruisondervraging gehou by haar weergawe van die gebeure op die betrokke dag. Baartman het gesê toe die meisie in die hof gekom en haar vermeende aanvaller uitgewys het, was dit duidelik sy is nog baie jonk. Volgens hom is dit ook onwaarskynlik dat die meisie sommer tot seksuele omgang met ’n wildvreemdeling sou instem. Hy het gesê die kind het nie eens geweet waar die beskuldigde woon nie en of sy hom kon vertrou met die geld wat hy haar glo belowe het nadat hulle seks gehad het nie. Volgens Baartman is dit voorts onwaarskynlik dat die meisie die beskuldigde se selfoon van hom sou afvat, terwyl sy happy was met die aanvanklike ooreenkoms, naamlik dat hy haar die geld later sou gee. Baartman het verduidelik die beskuldigde het ook nie die getuienis van die meisie, dat hy haar verskeie keer in die gesig geslaan het, betwis nie. Volgens Baartman het die meisie die beweerde rape onmiddellik aangemeld. Hy het gesê as sy die rape heelwat later aangemeld het, sou ’n mens kon dink daar steek waarheid in Mdingi se weergawe. Volgens hom is daar ’n klomp aspekte wat Mdingi nie bevraag­teken het nie. Baartman het gesê dit was ’n afterthought van Mdingi toe hy gesê het sy penis is te groot nadat hy uitgevra is oor hoe hy die beserings aan die kind se vagina verduidelik. Volgens Baartman is dít nooit aan die nurse gestel wat vroeër getuig het nie. Hy het boonop gesê die nurse het getuig die penetrasie was met force. Volgens Baartman was die beskuldigde ’n swak getuie en het hy sy getuienis aangepas soos die getuienis ontvou het. Hy het aan die hof gesê die staat het sy saak bo redelike twyfel bewys. Xolile Bodlo, wat namens Mdingi optree, het in sy slotbetoë gesê die sexual encounters tussen Mdingi en die meisie was nie met force nie, maar met toestemming. Hy ook gesê die versigtigheids­reël moet toegepas word omdat die meisie ’n enkel- en kindergetuie is. Volgens Bodlo is die meisie se getuienis onbetroubaar en nie geloofwaardig nie. Hy het hier daarna verwys dat sy die een is wat die gesprek met die beskuldigde begin het en 14 minute lank in sy geselskap was. Volgens Bodlo het die meisie aanvanklik gesê sy was van die begin af bang vir Mdingi, maar het later gesê sy het bang geword toe sy agterkom hy kyk na haar agterstewe. Bodlo het daarna verwys dat sy in haar mediese ondersoek nie sekere inligting aan die nurse gegee het nie, naamlik dat haar mond in die voorval beseer is. Volgens Bodlo was dit die nurse se getuienis dat die beserings aan die meisie se vagina veroorsaak kon gewees het deur seksuele omgang voor die beweerde voorval. Teenstrydighede Bodlo het gesê as ’n mens na die beskuldigde se getuienis kyk, is dit duidelik daar was geen fore­play nie en dit, het hy gesê, verklaar die beserings aan haar vagina. Volgens Bodlo is die beskuldigde se getuienis redelik moontlik waar. Hy het bygevoeg dat al is daar teenstrydighede in die beskuldigde se getuienis, moet dit nie in geheel verwerp word nie. Volgens Bodlo het die beskuldigde selfs erken hy is verantwoordelik vir die beserings aan die meisie se gesig. Die saak dien voor regter Dayalin Chetty.