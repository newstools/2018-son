JOBS in Johannesburg wag vir 30 mense van die Northerns. En die suksesvolle aansoekers kan volgende week al begin werk. Al wat werkloses moet doen, is om hul CV’s by die Patriotic Alliance (PA) se kantoor by die Gelvandale-swembad in te gee, sê Marlon Daniels, PA-raadslid. “Daar is werk vir plumbers, electricians, paint­ers, diesel mechanics, security guards en kode 14-bestuurders. “Ek het op my landwye besoek werksgeleenthede vir ons mense van die Northerns ondersoek. “En in Johannesburg is daar ’n drie maande kontrak vir enigiemand wat die genoemde werk wil doen.” Daniels sê die 30 mense gaan volgende week alreeds begin werk. Die vervoerkoste en verblyf­ is alreeds gereël. “Dit het vir my duidelik geword dat ons mense in die Northerns se hulpgeroep­ vir werk nie deur die huidige administrasie gehoor gaan word nie. “Soos ek in die raadsvergadering gesê het, het ek die burgemeester, Athol Trollip, gevra vir ’n vergadering met 400 werklose graduates. Hy het nie gehoor daaraan gegee nie. “Ek het ook vir John Best en Retief Odendaal gevra dat 120 mense van die Northerns opleiding as peace officers kry en hulle dan jobs gegee word. Kwalifikasies “Hulle het net lip service­ gegee.” Daniels voeg by dat die PA dus ’n ander plan moes maak om werk vir die Northerns se mense te verseker. “Ons gaan nie kyk na kwalifikasies nie. “Ons gaan vir mense werk gee wat wíl werk omdat hulle vir hul kinders kos op die tafel wil sit. “As die jobs nie na ons mense kan kom nie, neem ons maar die mense na die jobs toe. “Al is die werk in Joburg, beteken dit nie dat hulle uitgawes sal hê nie. “Hul uitgawes sal die minimum wees en hulle kan dus geld vir hul families stuur.” Volgens hom kry die PA nie befondsing van die staat op ’n provinsiale of nasionale vlak nie. Daarom moet die partyleiers diep in hul sakke krap om te verseker dat die werkers kry wat hulle sal nodig kry. Hy het dit benadruk dat belangstellendes moet sorg dat hulle hul CV’s vandag inhandig omdat die suksesvolle kandidate teen Sondag of Maandag al na Johannesburg kan vertrek. Best sê tot gister het hy nog nie een naam of ID-nommer gekry vir mense­ wat as peace officers­ opgelei kon word nie. “Soos ons name kry, gee ons dit vir veiligheid en sekuriteit om by hul beplanning in te sluit. “Peace officers moet by staatsentiteite in diens wees om geakkrediteer te wees.”