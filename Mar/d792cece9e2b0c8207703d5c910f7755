’N MAN van Uitenhage is dié naweek koelbloedig dood­gesteek nadat hy en die verdagte ’n rusie gehad het. Volgens kapt. Gerda Swart, ’n polisiewoordvoerder, is die 20-jarige verdagte Saterdag ure ná die voorval deur die Uitenhage-polisie gearresteer. “Daar word beweer dat die 25-jarige slagoffer en die verdagte Saterdag omstreeks 22:30 ’n argument gehad het in Thornhillstraat, Uitenhage. “Die verdagte het die slagoffer genader en hom in die bors gesteek. “Die slagoffer is dood op die toneel en die verdagte het gevlug.” Die polisie is ontbied na die toneel en ’n volskaalse soektog in die area vir die verdagte is uitgevoer. “Die verdagte is toe gearresteer op aanklag van moord. Die verdagte het gister in die Uitenhage-landdroshof verskyn.” Die slagoffer se identiteit sal bekend gemaak word sodra sy naasbestaandes ingelig is van sy dood. Kol. André Swart, uitvoerende stasiebevelvoerder van die Uitenhage-SAPD, het die lede geprys vir hul vinnige reaksie en die arrestasie.