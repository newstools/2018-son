ATLANTIS. – Die vieslike kant van sosiale media het hier paniek gesaai toe ’n sogenaamde jintoe-lys soos ’n veldbrand die ronde begin doen het. Dis vermoedelik deur hoërskoolleerders­ opgestel en op Facebook geplaas. Die katterige lysie vol vermetelheid en die smerigste geskinder oor leerders op hul name en vanne het dié naweek begin versprei. Soveel so dat ’n 14-jarige leerder die naweek selfmoord probeer pleeg en in die hospitaal beland het. Ontstelde ouers het gister hul verbittering hieroor teenoor Son uitgespreek. Hulle het ook die saak by die polisiestasie gaan aanmeld om te ondersoek. Dit saai nou paniek en die groep maak geen geheim nie dat hulle “jintoes sal expose en huishoudings sal opbreek” as hulle moet. Drie lyste het sedert Donderdag die ronde gedoen met die sogenaamde toptien meisie- en seunshoere in Atlantis. Die lys is toe vervang met ’n top-20 en die laaste een, die top-30, het Saterdag die lig gesien. Die 14-jarige wie se naam ook op die lys is, het probeer selfmoord pleeg deur haar met haar ma se insulien vir diabetes in te spuit. Volgens ’n inwoner van Protea Park is die meisie ’n huiskind in haar huis en het sy in trane kom hulp soek oor leerders haar gedreig het met beweringe dat sy deel was van die opstel van die lys. Die meisie moes Vrydag in die hoof se kantoor eksamen skryf oor leerders haar glo wou slaan. Die meisie het Vrydagaand geknak nadat leerders van verskillende skole in hul hordes op haar huis toegesak het om haar te slaan. Die vrou vertel: “Dis toe die meisiekind haarself met insulien ingespuit het. Sy is steeds in die hospitaal.” Nog ’n bitter ontstelde ma wie se seun se naam ook op die lys is, meen iets moet daaraan gedoen word. Die ma sê: “Die skuldiges moet opgespoor word en moet boet oor hulle onskuldige lewens verwoes.” Haar seun, ’n jong onderwysstudent, is ook nie gespaar nie. Sy sê: “Hy moet binnekort by een van die skole gaan proef terwyl hy op die lys as ’n ‘vigslyer’ uitgemaak word. “Hoe gaan hy leerders in die oë kan kyk?” Bekommerde inwoners het ook skoolouers kom ondersteun. Só ’n inwoner, Verona Oktober, beskryf dit as kinders se nuwe siek speletjie. Oktober sê: “Dis ’n vieslike vorm van boelie. Dit moet gestuit word.” Oktober gaan voort: “Ek het self ook tieners en vrees wat dit aan my kinders sou doen. Die siek kuberboelies moet aangekeer word.” Nog ’n ouer het in trane uitgebars: “Diegene wat my kind se lewe probeer verwoes, weet nie met wie hulle mors nie. Ek gaan nie een dag langer stilsit en toekyk hoe dit gebeur nie!” Die saak gaan die ouers ook nou, benewens by die polisie en die onderskeie skole, met die WKOD opneem.