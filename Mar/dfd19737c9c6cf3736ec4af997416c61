’N BROER en suster van Schauderville in die Baai is verslae nadat hul oudste suster, wat geestelik gestremd was, in ’n verwoestende brand verkool het. Mercia Goliath (57) was Woensdagoggend alleen tuis toe ’n brand ’n spoor van verwoesting in hul huis in Highfield Road gelaat het. Henry (51), Mercia se hartseer broer, was gister nog in erge skok toe Son hom tuis besoek het. Die mure aan die binnekant van die huis is pikswart van die rook. Net stukkies van die huis se plafon het oorgebly. Die res is in die vlammehel verswelg. Henry het gesê ’n kollega se broer het hom (die kollega) omstreeks 10:45 by sy werkplek gebel en hom meegedeel Henry-hulle se huis is in vlamme. Volgens Henry het sy spanleier by die werk ’n kollega aangesê om hom (Henry) in sy (die spanleier se) kar huis toe te neem. Henry het gesê toe hy by die huis aankom, was die brandweer en die cops daar en was die vlamme reeds geblus. Volgens hom het ’n cop hom buite die huis gevra wie almal in die huis woon. Hy het die cop meegedeel wie almal daar woon en bygevoeg dat Mercia bedags by die huis is. Volgens Henry het hy die skok van sy lewe gekry toe die cop hom meedeel hulle het ’n lyk in een van die kamers aangetref. “Ek was so geskok. Ek kon dit nie verstaan nie.” Volgens Henry was hy so in skok dat hy agterom die huis gestap en net daar gaan sit het terwyl almal op die forensic unit gewag het. Henry het gesê soos hy verstaan, het die brand in Mercia se slaapkamer ontstaan en hoofsaaklik deur die dak versprei. Mercia is op haar bed dood aangetref. Foto’s van haar wat in die huis gepryk het, het ook uitgebrand. ’n Buurvrou het aan Son gesê hulle het ten tyde van die brand geen gille uit die huis gehoor nie. Volgens Henry spruit Mercia se gestremdheid uit ’n voorval jare gelede toe sy op hoërskool ’n nervous breakdown gehad het. Hy het gesê hy, hul suster, Charmaine, niggie Ronwin en haar kind het na Mercia omgesien. Mercia was ongetroud en kinderloos. Begrafnis Volgens Henry was Mercia ’n baie rustige mens wat lief vir die buitelewe was. Hy het aan Son gesê hy en sy susters het in die verwoeste huis grootgeword. “As dit net die huis was wat gebrand het, was dit nog oukei, want ’n mens kan ’n huis repair, maar nie ’n lewe nie.” Volgens Henry slaap die huismense intussen by familie en vriende. Hy het gesê hulle moet nou eers op die reëlings vir die begrafnis fokus voordat hulle die huis gaan herstel. Kapt. Sandra Janse van Rensburg, ’n polisiewoordvoerder, het gesê ’n geregte­like doodsondersoek gaan gedoen word.