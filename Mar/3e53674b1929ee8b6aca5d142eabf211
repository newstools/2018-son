“MAMMIE, bel die ambulans. Miskien leef hy nog!” Dit was die angswoorde van ’n dogter aan haar ma nadat hulle gehoor het hoe ’n man buite hul huis in Eerste­rivier vermoor is. Jerobium Nyl (31) is ’n week gelede met ’n groot sementblok vermoor, maar sy familie weet nie rêrig hoekom hy vermoor is nie. Volgens die ma en dogter het Nyl om sy lewe gepleit. “Help my, help my, asseblief!” het hy geskree. Dit was glo Nyl se laaste woorde terwyl ’n groot sementblok talle keer op sy kop gegooi is. Dit het Vrydag in Eerste­rivier gebeur. Nyl, ’n pa van drie, was in die vroeë oggendure saam met ’n vriend op pad na ’n ATM. Inwoners in die gebied het gesê Nyl en sy vriende het gedrink en wou verder gaan drink. Een van Nyl se drinkebroers het hom na bewering gestuur om nog dopgeld te gaan trek. Inwoners is onseker of hy en die tjommie dit tot by die ATM gemaak het – die vriend kap nou zip. Toe Nyl en die vriend van die ATM af teruggestap het, het ’n groep hulle glo op die hoek van Beverly- en Pleinstraat gekonfronteer. ’n Stryery het ontstaan. Hulle het na bewering aan Nyl gesê: “Jy vat nie die agge (28’s gang) vir ’n p**s nie!” Dit is wat die ma en dogter na bewering gehoor het terwyl hulle in hul huis was. Wreed “Ons kon duidelik hoor hoe mense buite stry, maar ons was te bang om uit te gaan. Toe dit stil raak, het my dogter gesê ons moet die ambulans bel. Sy het gesê: ‘Mammie, miskien lewe hy nog,’ ” sê die ma. Sy sê toe hulle uitgaan, het sy Nyl in die sand sien lê, met die groot sementblok langs sy lewelose liggaam. “Daar was niks wat ons kon doen nie. Dis wreed,” sê sy. Nyl se oudste broer, David, sê die familie is geskok en kan nie verstaan hoekom iemand hom leed wou aandoen nie. “Om so te sterf, is hartseer. Hy is gemartel en daar is seker gemaak hy is dood,” vertel hy. Oor sy oorle broer sê hy: “Hy was altyd in ’n opgeruimde bui. Ons vra dat dié wat my broer vermoor het, verantwoordelikheid neem vir hul dade.” Sers. Noloyiso Rwexana, ’n polisiewoordvoerder, bevestig ’n moordsaak word ondersoek. Sy sê niemand is in hierdie stadium gearresteer nie.