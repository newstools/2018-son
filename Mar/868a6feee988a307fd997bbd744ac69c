DAAR was Saterdag in die Laerskool Levana se saal nie ’n droë oog in sig nie. Dít toe familie, vriende en gemeenskapslede die eenjaar-herdenkingsdiens van die moord op René Roman bygewoon het. Lucinda Evans, voorsitter van Philisa Abafazi Bethu, ’n gemeenskapsorganisasie in Lavender Hill, het in die diens met trane in haar oë vertel hoe René (13) haar lewe verander het. “Vandag is die eerste herdenking van die dag toe René as vermis aangemeld is. Ek onthou nog daai oproep en hoe ons oral na haar gesoek het. Aangekla “Ek onthou hoe Andrew Plaatjies nog daai dag vir my gesê het dis orraait om voor sy huis te parkeer.” Plaatjies (51) word daarvan aangekla dat hý die pragtige jong kind verkrag en vermoor het. Dít nadat sy net spoorloos op pad winkel toe verdwyn het. Ná ’n 11 dae lange soektog is René se naakte lyk in ’n mat toegewikkel in ’n hokkie agter Plaatjies se girlfriend se huis gekry. Evans sê: “Ons het gebid en gehoop dat sy lewend gevind sou word. Dit breek my steeds.” Evans het tydens die herdenkingsdiens saam met Power Fix, ’n maatskappy in KwaZulu-Natal, 2 505 liter water aan skole in die area geskenk. “Power Fix het my pleidooi op Facebook gesien en onmiddellik ingestem om te help. “Vandag kan ons elke skool met water seën, want die kindertjies word huis toe gestuur as gevolg van die water­tekorte.” Roman se mammie, Chrissandra Jacobs, vertel dat sy baie dankbaar is vir al die ondersteuning. Jacobs, wat René se agt maande oue babasustertjie styf teen haar gehou het, vertel dat “dié nuwe lewetjie” haar baie help. “Die pyn is nog daar. Ek mis haar steeds baie. “Maar om al die goeie dinge te sien wat my kind agtergelaat het, maak dit ’n bietjie beter.” Dit is bekend gemaak dat die skool sy biblioteek na René gaan noem. Sandy Markgraff, wat haar dogter, Stacha Arends, van Tafelsig, op dieselfde manier as Roman verloor het, was ook daar om die Jacobs-familie te ondersteun. Jacobs sê sy en Markgraff praat amper elke dag op WhatsApp en ondersteun mekaar geweldig. Die Primêre Skool Levana se dansers, wat ook van René se vriende en klasmaats insluit, het die saal vol mense vermaak. Evans sê sy bid nou net vir justice vir René se lewe.