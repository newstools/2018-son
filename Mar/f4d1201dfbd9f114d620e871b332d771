GRONDREGTE is bo-aan die agenda van ’n groep Khoisan van die Kalahari tydens sy jaarlikse indaba aan die einde van die maand. Eibib Koopman van Kagga Kamma, woordvoerder van die Khoisan Refleksie, sê: “Derduisende Khoi-mense van ál nege provinsies het verlede jaar saamgekom en oor die grond-issue gepraat. “Die grootste issue waaroor hulle wou weet en praat, is die grond-issue. En vanjaar gaan ons daarmee voort. “Dis onse land hierdie en ons word onterf van ons eie grond. Geskiedenis “Hierdie jaar het ons radikale sprekers wat veral oor die Khoisan-grond, -taal en -kultuur praat. “Hulle is sprekers soos prof. Henry “Jatti” Bredenkamp, wat voorheen ’n dosent in geskiedenis by die Universiteit van Wes-Kaapland was. “Dr. Danny Titus van die ATKV gaan praat oor die Khoi-taal en die Khoisan-leier Francisco McKenzie oor die Khoisan-regte. “Die mense gaan van die Donderdag tot Sondag in tente oorslaap. “Daar gaan ook lekker gedans en gesing word. “Ai, ons gaan net ons geniet as die Khoisan van die land.” Vir mense wat meer inligting wil hê, kan Koopman gerus by 073 096 1619 gekontak word.