HY HET ’n woedeuitbarsting gehad, want toe hulle weer sien, was die huis in vlamme. Sondagmiddag in Francestraat, Timothy­ Valley, in die Baaise noordelike gebiede, het ’n vermeende gangster en druggie glo sy ouma se huis probeer vernietig. Hy het dit gedoen deur houtpolitoer op die gordyne te gooi en dit aan die brand te steek. Volgens sy antie Cynthia Jacobs het dié storie Sondag omstreeks 14:00 plaasgevind. “My ma, Nelly Jacobs (72), was by die huis toe (die vermeende druggie se) pa kos vir hulle gebring het. Sy ouma het gesê sy kan nie haar kos so met ’n lepel eet nie. Hy het nie daarvan gehou nie en die kos buite gaan uitgooi. “My ma het toe winkel toe gestap en toe sy terugkom, was haar huis in vlamme,” vertel sy. Die huis is deurmekaar. Die ruite is uitge-smash, die toiletpyp is in stukke en die ouma se kamer het niks meer bruikbaar nie. Haar Sassa-kaart, die huis se title deed, haar ID en al haar klere het uitgebrand. “My ma het nie eens meer ’n panty oor nie – sy het alles verloor in die brand. Sy was so in skok dat ek haar by die huis moes wegvat. “Op skool kon hy nie function nie en die dokter het vir hom pille gegee. “Hy wou dit nie drink nie. Nou is hy op drugs en dit maak hom nie lekker nie,” sê Jacobs hartseer. “Hy sal die huis leeg steel en sy fone verkoop vir drug-geld.” Jacobs sê dis nie eerste geval waar die vermeende druggie so uitge-freak het nie. Hy het glo al sy pa se splinternuwe plasma-TV met ’n baksteen stukkend gegooi omdat hy glo nie kon kyk wat hy wou nie. Hy het glo ook al vensters uitgegooi, maar nog nooit so ver gegaan as om sy ouma se huis uit te brand nie.