DESIREE Ellis het Banyana Banyana tot hul beste posisie in ’n internasionale toernooi, die Cyprus Cup, gelei. Dié nuut aangestelde permanente afrigter van die nasionale vrouesokkerspan is duidelik besig om haar tower te spin. Ellis het reeds die geskiedenisboeke herskryf toe sy die Cosafabeker verower het – as speler én afrigter. Al het Ellis voor die toernooi aangedui dat hulle dit sal gebruik as voorbereiding vir vanjaar se Afrikabeker in November in Ghana, het Ellis-hulle bo alle verwagtinge vertoon. Hulle het goeie rekenskap van hulself gegee in die toernooi wat gelaai was met Europese spanne. Banyana Banyana is met Slowakye, Demokratiese Republiek van Korea, Hongarye en België in Groep C geloot. Woensdag se nederlaag van 1-2 teen België is Banyana Banyana se enigste blemish in die kompetisie. Ten spyte hiervan het Ellis steeds groot lof vir haar spelers gehad vir hul pogings in dié internasionale toernooi. “Ek het nog altyd volgehou dat die Ciprus-beker ’n toernooi is wat ons voorbereiding sal gee vir die Afrikanasie-beker en die 2019 Wêreldbeker in Frankryk,” het Ellis verduidelik. “Ek wil my spelers salueer vir hul dapperheid hier. Ons het goeie taktiese dissipline getoon. “Dit was belangrik dat die spelers die gevoel kry van op buitelandse grond speel en dit sal hulle gereed kry,” het Ellis afgesluit.