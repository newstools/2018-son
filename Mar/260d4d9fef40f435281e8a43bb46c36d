HULLE veg met tyres en klippe terug teen die bendes, maar op ’n vreedsame manier. Gatvol inwoners van Village Heights in Lavender Hill sê hulle wil verhoed dat die karre waaruit daar so die laaste tyd geskiet word, hul buurt binnekom. Hulle het verlede Vrydag paaie versper met groot klippe en tyres. Son het vroeër berig oor die skietvoorvalle in Lavender Hill waarin minstens twee mense dood en twee gewond is. Courtney Jackson (16), ’n gr. 9-leerder van die Hoërskool Lavender Hill, is Saterdag ’n week gelede deur bendelede doodgeskiet. Mervyn Daniels is Woensdagaand in Hekweg geskiet. Malene May (42), een van die gewondes, is verlede Sondagaand drie keer in haar bors getref terwyl haar vriendin in die been gewond is toe hulle op pad na ’n winkel gestap het. Bernie Swartland (52), een van die inwoners, sê die enigste oplossing is as die gemeenskap self stappe doen om teen die bendes op te staan. “Ons het toe besluit genoeg is genoeg en bakstene en tyres gevat en dit in die straat gesit. “Dis amper soos speed bumps. Hulle gaan nie meer hier ry en skiet nie.” Swartland sê haar man en twee kinders is ook amper deur ’n drive-by getref. “Dis nie meer veilig hier nie. Ons is soos gevangenes in ons eie huise. “Die gangsters worry ook nie wie hulle skiet nie. Dis onskuldige mense wat die meeste seer kry.” Toe Swartland besig was om die tyres te plaas, het ’n polisie-vên opgetrek. Die polisie wou weet hoekom sy die pad vol bak­stene en tyres pak. Swartland het toe verduidelik dat sy dit vir die veiligheid van die kinders en mense doen. “Julle kan steeds daaroor ry, maar nie vinnig nie. “Nog ’n ding: Ons brand nie tyres nie, ons doen dit op ’n vreedsame manier.”