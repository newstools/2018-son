DIE gemeenskap vereis dit van my om hulle te beskerm teen mense soos u. Met dié woorde het landdros Johannes Claassen ’n skelm karverkoopsman tot effektief tien jaar tronkstraf gevonnis. Hendrik Willem Barnard kon net sy kop laat sak toe Claassen hom Dinsdag in die Baaise hof teen handelsmisdaad gevonnis het. Barnard het skuldig gepleit op twaalf aanklagte van onder meer diefstal en bedrog van meer as R740 000. Barnard het oor ses maande­, van Maart tot September 2016, talle klante ingeloop toe hy namens hulle voertuie moes koop en verkoop het. Die niksvermoedende klante het Barnard vertrou om hul transaksies te hanteer en het groot bedrae in sy bank­rekening gestort. Hy het ook die meubels van een van die klaers by wie hy ’n woonstel gehuur het, gesteel en verkoop. Barnard se regsverteenwoordiger, Anlen Murray, het namens hom sy pleitverduideliking aan die hof voorgelees. Sy het ter versagting gepleit dat Barnard getroud is en die pa van ’n tien maande oue dogtertjie is. Terwyl hy sy skelm plannetjies uitgevoer het, was Barnard ook die mede-eienaar van drie besighede. In een daarvan het 28 werknemers op Barnard staat gemaak vir hul inkomste. Opweeg Hy was ook die enigste broodwinner in sy huis­houding omdat sy vrou weens mediese redes nie kan werk nie. Die idee om karre te koop en verkoop het by hom ontstaan toe hy nie meer kop bo water kon hou nie. Claassen het gesê hoewel hy Barnard se persoonlike omstandighede in ag geneem het, moes hy ter vonnisoplegging dít opweeg teenoor die belange van die gemeenskap en die erns van die misdrywe wat hy gepleeg het. Hy meen dat Barnard reeds veroordeel is vir soortgelyke misdrywe, maar weggekom het daarmee weens ligte strawwe, is kommerwekkend. Claassen het gesê: “Die hof het u duidelik reeds ’n mate van genade betoon, maar dit het nie as afskrikmiddel gedien­ nie. “U was op parool toe dié misdrywe gepleeg is. Dit hou net aan en aan en aan.” Die staatsaanklaer, Ulrike de Klerk, het gesê Barnard het sy vertrouensposisie met die kopers en verkopers misbruik en hulle doelbewus mislei. Sy het benadruk dat hy ook reeds die voordeel van parool geniet het. De Klerk het gesê: “Hy het berekend en doelbewus opgetree. Rehabilitasie is nie iets wat sommer net sal gebeur nie.” Barnard het sy vrou gegroet voordat hy na die selle begelei is.