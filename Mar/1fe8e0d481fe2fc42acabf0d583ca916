DIE Bulls veg nou aan twee fronte. Met die Chiefs en die Crusaders wat die volgende twee naweke lê en wag, moet die span ook voorberei te midde van berigte van ’n paleisrevolusie en desperate pogings om die Blou Bulle-maatskappy van bankrotskap te red. Dit kan beslis nie ’n goeie invloed op John Mitchell en sy spelers se gemoedstemming hê nie. Dis egter ’n krisis buite die spelers se beheer en die beste wat hulle kan doen, is om op die volgende wedstryd te konsentreer. Die Bulls se nederlaag van 14-20 Saterdag teen die Reds is ’n groot teleurstelling omdat die Bulls in die eerste 40 minute kookwaterrugby gespeel het en in ’n stadium met 14-3 voor was. Die feit dat die Bulls in die tweede helfte nie ’n enkele punt kon aan- teken nie en boonop tweede viool moes speel in die skrums, sal vandeesweek sterk in die soeklig kom. Die slotte Lood de Jager en RG Snyman kan egter nie vir die nederlaag geblameer word nie. Hulle was weer skitterend. En agterlangs het die regtervleuel Travis Ismaiel weer sy waarde onderstreep met ’n skitterende breekslag op sy eie kwartlyn wat tot André Warner se drie onder die pale gelei het.