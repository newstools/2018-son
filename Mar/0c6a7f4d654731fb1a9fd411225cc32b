DIS asof hy geweet het dit gaan sy laaste dag op aarde wees. Kort voordat Tyron Arendse (9), sy broer, Tristan (3), en hul pa, Theo van der Vent, deur twee spoedvrate (17) en (18) omgestamp is, het hulle saam koortjies gesing. Hy het toe nog vir sy pa gevra of hy ’n “engeltjie” gaan word die dag as hy sterf. Tyron is egter nie die enigste een wat Sondagoggend deurgeloop het toe die twee karre hulle getref het terwyl hulle op die sypaadjie van Erikaweg in Lost City, Mitchells­ Plain, geloop het nie. Hy het ’n gat in sy rug gehad, ’n gebreekte pelvis en sy been was ook oopgevlek. Sy pa, sowel as Tristan, het ’n gebreekte been en ander ligte beserings opgedoen. ’n Erg getraumatiseerde Van der Vent het aan Son vertel dat hy opgelet het die twee karre ry vinnig en het nog vir Tyron gevra of hulle stupid­ is. Die volgende oomblik was alles donker voor hom en het hy net gesien hoe sy een seuntjie eenkant lê. Tyron was nêrens te vinde nie. Van der Vent vertel: “Ek het gesien hoe die karre vinnig aangery kom. “Ek het my kinders gegryp, maar dit was te laat. “Skielik was dit donker voor my. Dit was dan lig, dan donker. Ek het opgestaan en gesien my een kind lê op die sypaadjie. “Ek het heeltyd na Tyron geroep, maar hy’t nie antwoord gegee nie. “Ek het aanhou soek en hom gekry waar hy by die karre lê. “Ek het net daar inmekaar gesak en om hulp geskree.” Van der Vent sê hy het toe na sy vrou gesoek sodat sy by Tristan kan wees. Sy vrou, Tania Arendse, sê toe sy die slag hoor, was die eerste woorde wat uit haar mond gekom het, “my kinders”. Tania sê ’n ander vrou in die pad het haar kom haal en na die toneel geneem. Sy sê bloed het by haar seun se mond en neus uitgestroom en sy kon sien dat hy baie seer gekry het. Sy vertel: “Ek het net vir hom gesê om stil te bly lê. “Hy het probeer om sy kop te beweeg. “Toe die ambulans kom, het hulle probeer om hom te stabiliseer. “Op pad na die daghospitaal het hulle my ingelig hy is reeds breindood.” Tania sê sy nie kan glo dat haar kind op so ’n wyse moes sterf nie oor sy ’n baie paranoid­ ouer is. Volgens Arendse is die twee spoedvrate lelik deur die gemeenskap aangerand voordat die polisie hulle gearresteer het.