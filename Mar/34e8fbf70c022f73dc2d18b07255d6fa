TERWYL die cops kopkrap oor die identiteit van ’n vrou se lyk wat in ’n uitgebrande kar se kattebak gevind is, het iemand nou ’n kruis by die toneel gaan sit. Die kruis, met die woorde “R.I.P. Gill” en ’n datum op, lê teen ’n boom enkele meters van waar Gill Packham se kar verlede Vrydag naby die Dieprivier-stasie gevind is. Lt.kol. André Traut, ’n polisiewoordvoerder, sê die omstandighede rondom die moord en ’n vermiste-persoon-saak word steeds ondersoek. Traut het nog nie die identiteit van die vermoorde vrou bekend gemaak nie. Inwoners van die Gatjie, ’n informele nedersetting naby die stasie, vertel ’n man en vrou was by die toneel en het die kruis daar kom neersit. “Hulle het nie lank gebly nie, seker om nie aandag te trek nie,” sê een van die inwoners. Packham is verlede Donderdag by die polisiestasie in Dieprivier as vermis aangemeld nadat sy nie daardie oggend by die werk opgedaag het nie. Die 57-jarige administratiewe beampte van die Springfield Convent School is laas lewend gesien toe sy haar huis in Constantia daai oggend in haar groen BWM-sedan verlaat het. Ure nadat Packham as vermis aangemeld is, is ’n uitgebrande donkerkleu­rige BMW-sedan met ’n lyk in die kattebak ontdek. Die Burger het vroeër berig die hande van die vrou in die kattebak was vas­gebind en sy was reeds dood toe die voertuig aan die brand gesteek is. Die lykskouing om die identiteit van die verkoolde oorskot vas te stel, is nog nie afgehandel nie.