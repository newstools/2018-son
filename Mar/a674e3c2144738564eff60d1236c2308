DIE vet was gister behoorlik in die vuur! Fadwaan “Fat” Murphy sal gister onthou as die dag toe Krismisvader beslis nie vir hom presente gegee het nie. Dít was toe die beslagleggingseenheid van die cops toegeslaan het op die besittings van dié vermeende druglord van Mitchells Plain. Murphy (45) wou eers nie toelaat dat die bode van die hof die meubels uit sy spoghuis in Lentegeur dra nie. Skynbaar was hy glad nie lus vir dié trek wat hy nie gereël het nie. Die hulp van die kurator moes ingeroep word. Daarna het die cops na sy luukse huis ter waarde van R2,6 miljoen in Parklands gegaan. Dit het die cops drie locksmiths gekos voordat hulle by dié huis kon ingaan. Dit moes gedoen word omdat Murphy hom dik gehou het met die cops en geweier het om saam na die Park­lands-huis te gaan om dit oop te sluit. Die cops moes ’n locksmith kry om die hekke en deur oop te maak terwyl Murphy hulle glo vanuit sy huis in Lentegeur op CCTV dopgehou het. Die cops het bystand verleen terwyl die handlangers van die sheriff van die hof die meubels uitgedra het. By twee van Murphy se huise in Lentegeur het hulle flat screen-TV’s, gym-toerusting, meubels, wasmasjiene en musiektoerusting uitgedra. Volgens Lungelo Matiwane, die kurator­, gaan die meubels gestoor word totdat die saak teen Murphy afgehandel is. As hy skuldig bevind word, sal dit alles aan die staat verbeur word. Volgens die ondersoek­beampte gaan hulle op R53 miljoen van Murphy se eiendom beslag lê. Die cops het ook Vrydag op verskeie larney karre in Lotusrivier, Athlone Industria en Worcester beslag gelê. Onder dié luukse motors is twee BMW’s (een van hulle ’n X5) en ’n Golf 5, asook ’n sleepwa en trokkie. Volgens ’n betroubare bron soek hulle nog na twee Scania-trokke ter waarde van R1,9 miljoen elk, ’n Cara­velle, Golf GTI en ’n Honda ter waarde van R600 000. Murphy weier glo om te sê waar dié motors is, al het die hof hom beveel om dit oor te gee. Sy bankrekeninge is gevries en sy luukse huise kan ook verkoop word. Murphy word aangekla van rampokkery, geldwassery en verskeie ander klagte wat verband hou met die Wet op die Voorkoming van Geor­ganiseerde Misdaad. Die 239 klagte teen hom is verlede jaar in die Khayelitsha-hof vir prioriteitsmisdaad tydelik van die hofrol geskrap. Hy, sy gewese vrou, Shafieka (49), en ander verdagtes is verlede jaar aangekla nadat die cops ’n hoeveelheid drugs by ’n huis in Grassy Park gekonfiskeer het. Murphy het blykbaar ’n kamer gehuur by die huis­eienaar waar sy drugs na bewering verpak word. Hy is nou weer aangekla en die saak sal weer volgende week in die Wynberg-landdroshof aangehoor word.