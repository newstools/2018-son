EERS kon Chippa United net gelykop speel, maar nou het hy weer sy tweede agtereenvolgende nederlaag beleef. Die Chilli Boys het Vrydagaand in die Athlone-stadion met 2-0 teen Cape Town City vasgeval. Die Chilli Boys moes nooit die wedstryd verloor het nie, veral nadat hulle in die eerste minuut ’n gulde geleentheid verbrou het. Dit was uiters swak van City, maar hy het wakker geskrik ná die fout en toe nie weer enige maklike kanse vir Chippa gegee nie. Teboho Moloi, Chippa se breier, het ná die stryd gesê Cape Town City se spelers was honger vir die oorwinning nadat hulle ook drie agtereenvolgende nederlae beleef het. Hy sê: “Ons het vroeg in die eerste helfte ons kans verbrou. Ek glo as ons dié kans benut het, sou die stryd baie anders gewees het.” Chippa het die meeste van sy sterre terug gehad. Farès Hachi het veral weer ’n uitstekende vertoning gelewer. Ongelukkig kon die aanvallers net nie dieselfde vertonings lewer nie. Ondanks die uitslag bly Chippa in die negende plek op die puntelys van die Premierliga (PSL). Die vraag is: Hoe lank kan Chippa kop bo water hou sonder om te wen? Die Chilli Boys het nog net vanjaar nog net een oorwinning in die PSL behaal ná sewe stryde. Hoewel die Chilli Boys nie sleg speel nie, is hul spel ook van so ’n gehalte dat hulle net nie oor die lyn kan kom nie. Chippa moet egter nou slyp vir sy Nedbank Cup-stryd op 10 Maart op Goble Park teen Free State Stars.