DIE Madibaz se breier, David Maidza, sê daar is niemand behalwe hulself om te blameer vir die posisie waarin hulle tans is nie, maar hulle kan oorleef. Die Madibaz het twee wedstryde oor om hul Varsity Cup-toekoms te red. Dit is nadat hulle sover dié seisoen ses agtereenvolgende nederlae beleef het en dit hulle nou in die laaste posisie op die puntelys los. Die Madiabz se laaste wedstryd het 19-0 in die guns van Maties geëindig nadat protesaksie die wedstryd stopgesit het. Son het vroeër die seisoen voorspel dat as die Madibaz verlede jaar se seisoen herhaal, hulle beslis in ’n oorlewingstryd gewikkel gaan wees. Maidza sê egter terwyl daar nog twee wedstryde is, het hulle ’n kans. “Ons sal in die laaste twee wedstryde beter moet vertoon as in al ons vorige wedstryde indien ons onsself wil red,” sê hy. Hy herken hulle sit in ’n baie moeilike posisie, maar kan niks ander doen as om op die wedstryde te fokus nie. “Dit is nie die OPRU se skuld of die universiteit s’n nie. Ek en die spelers is verantwoordelik vir waar ons tans is. “Dit is ’n groot gat waarin ons sit, maar ek voel as die span goed kompeteer in die oorblywende wedstryde, is oor­lewing moontlik.” Klein positiewe dinge wat Maidza noem, is dat hulle geen beserings het nie en selfs beseerde spelers gaan terugkry.