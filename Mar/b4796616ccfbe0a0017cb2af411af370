‘DIE Here se wil het geskied.” So het Marie, ma van die vermoorde Sean “Nako” Berry, Vrydag ná afloop van Nako se killers se vonnisoplegging in die Baaise hooggeregshof gesê. Regter D. Chetty het Gregory Malie (34) van Kamesh en Sherwin Grootboom (25) van Timothy Valley elk lewenslange tronkstraf opgelê vir die moord op Nako. Hy het die twee moordenaars voorts elk 10 jaar tronkstraf opgelê vir poging tot moord, 15 jaar elk vir die onwettige besit van ’n vuurwapen en 3 jaar elk vir die onwettige besit van ammunisie. Chetty het met die vonnisoplegging gesê die hoofproefbeampte se verslag het ook ’n oorsig van Malie se persoonlike omstandighede ingesluit. Volgens Chetty het dié beampte ná ’n deeglike ontleding en evaluering tot die slotsom gekom dat ’n vonnis van direkte tronkstraf heeltemal gepas sal wees vir Malie. Chetty het gesê Malie is geen vreemdeling as dit kom by geweldsmisdade nie. Hy het uitgewys dat Malie twee vorige veroordelings vir roof gehad het. Hiervoor het hy gevangenis-straf ontvang. Hy het gesê Malie het ook ’n vorige veroordeling van diefstal. Chetty het gesê hierdie vonnisse het duidelik nie as afskrikmiddel vir Malie gedien nie. Die regter het gesê dit is duidelik dat Malie se sosio-ekonomiese agtergrond betreurenswaardig was. Sy vormingsjare is gekenmerk deur gesinsgeweld. Chetty het gesê Malie kom uit ’n huis waar daar mishandeling en drankmisbruik was. Volgens Chetty het Malie ten spyte hiervan in 2000 gematrikuleer. Hy het gesê hierna was die pad afdraande vir Malie en dit kan daaraan toegeskryf word dat hy hom met die bendekultuur vereenselwig het. Chetty het gesê Malie het self erken dat hy by Donovan “Staal” Berry gaan woon en toe ’n drug peddler geword het. Chetty het ook gesê ondanks Malie se ontkenning is hy tevrede dat Malie wel ’n gangster was en dat hierdie affiliasie tesame met die finansiële belonings wat hy uit dwelmhandel gekry het, hom voorsien van middele om nie net vuurwapens te verkry nie, maar om sy leefstyl te finansier. Volgens Chetty het Grootboom ook ’n agtergeblewe sosio-ekonomiese agtergrond. Chetty het gesê in Grootboom se geval was die dwelmhandel en die meegaande geldelike belonings onweerstaanbaar. Luidens getuienis voor die hof was hy ’n integrale deel van Staal se dwelmbedryf. Chetty het gesê Malie en Grootboom se wrede gedrag deur die slagoffer te vermoor én hul poging om ’n tweede persoon te vermoor, bevestig hul minagting vir mense­lewens. Volgens Chetty glo hulle ook hulle is untouchable omdat hulle gangsters is. Chetty het gesê daar is geen plek vir sulke arrogansie in die same­lewing nie en in dié geval is die belange van die gemeenskap van groter belang. Volgens Chetty word die howe toegegooi met soortgelyke sake. Hy het gesê gang rivalry en vergeldingsaanvalle lei tot die dood van baie mense – die meeste van hulle onskuldige mense. Chetty het gesê die gemene deler in hierdie skietvoorvalle is sonder uitsondering dwelmverwant en die konflik gaan oor dwelmafsetgebiede. Chetty het verwys na statistieke wat vroeër deur kapt. Rio Kriel aan die hof voorgehou is, naamlik dat daar tussen 1 Januarie 2016 en 31 Desember 2016 in die Bethelsdorp-area altesame 49 moordsake, 50 sake van poging tot moord en 29 sake wat betrekking het op die onwettige besit van vuurwapens en ammunisie, en nóg 35 ander krimineel-verwante sake was. Volgens Chetty is bende-aktiwiteite die gemene deler. Kriel het vroeër getuig die gedwonge sluiting van Staal se dwelmpos het tot vrede en stabiliteit in Barendstraat gelei. Chetty het gesê Sean se dood het ’n verlammende uitwerking op sy familie gehad. Hy het verwys na Marie se getuienis dat die dood verwoestende gevolge – finansieel en emosioneel – op die familie gehad het. Chetty het gesê Sean se koudbloedige teregstelling ten aanskoue van sy seun Seelan het die laaitie só swaar getref dat hy vir berading moes gaan. Marie het ná die hofverrigtinge gesê sy is baie bly en verlig. “Die saak is nou uit die pad; nou kan ons regmaak vir Staal se saak.”