DIE geldsakeafdeling van die ANC van die Wes-Kaap is die moer in oor die provinsiale regering na bewering benewens die nasionale brandstofheffing een in die streek in werking wil stel. Die DA-beheerde provin­siale departement van finansies hou vol niks is nog in dié verband besluit nie. Die Wes-Kaapse ANC-woordvoerder vir geldsake, Carol Beerwinkel, sê die DA se plan om die fuel levy in te stel, gaan veral die armes hard tref. “Die nuwe belasting sal nie net vervoerkoste met honderde rande per huishouding verhoog nie; dit sal ook veroorsaak dat voedselpryse die hoogte in skiet omdat produksie nou verband hou met vervoer. “Die Wes-Kaapse minister van finansies, dr. Ivan Meyer, het Vrydag bevestig dié party se koukus het die eerste stap goedgekeur. Dit sal die eerste provinsiale brandstofheffing in die land wees wat geïmplementeer word bo-op die nasionale heffing en ander koste. Wes-Kaapse inwoners ly onder die droogte en die negatiewe uitwerking daarvan op landbouproduksie en voedselpryse.” Beerwinkel sê navorsing wat in 2005 gedoen is, het gewys ’n provinsiale brandstofheffing sal ’n negatiewe effek op die Wes-Kaapse ekonomie en die armes hê. Daniel Johnson, Meyer se woordvoerder, sê: “Geen besluit is geneem oor die implementering van ’n provinsiale brandstofheffing nie. Nie die minister of die departement sal ’n besluit ondersteun wat ’n negatiewe uitwerking op ekonomiese groei en die armes sal hê nie.” Volgens Johnson het die provinsiale tesourie in April verlede jaar gevra die 2005-navorsing wat onder die ANC-administrasie uitgevoer is, moet ge-update word.