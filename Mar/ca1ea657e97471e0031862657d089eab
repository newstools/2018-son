Kagiso Rabada is beskikbaar vir Donderdag se derde toets teen Australië op Nuweland nadat hy 'n skorsing van twee wedstryde suksesvol appelleer het. Rabada se vlak-2 oortreding vir opsetlike fisiese kontak is ná Maandag se marathonverhoor van ses uur na vlak-1 verander. Daar is bevind dat sy gedrag nie in die gees van die spel was nie. Rabada is na die tweede toets deur die wedstrydskeidregter, Jeff Crowe, skuldig bevind na 'n voorval met die Australiese kaptein, Steve Smith. Rabada het Smith been voor paaltjie betrap en in die viering daarvan het hul skouers teen mekaar gestamp. Rabada is Maandag deur adv. Dali Mpofu verteenwoordig.