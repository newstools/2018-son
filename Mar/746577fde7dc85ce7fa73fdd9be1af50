NET een wag was aan diens om amper 40 gevangenes op te pas in die Pollsmoor B4-medium-gevangenis waar 6 bandiete Sondagaand ontsnap het. Volgens die streekkommissaris, Delekile Klaas, was daar 26 gevangenes in die betrokke sel en 6 het ontsnap. Siphenathi Ntantiso van Bloekombos in Kraaifontein, Curtley “Boesman” None van Ocean View, Gershwin “Oupa” Mol van Kleinvlei, Cortlyn Oliver van Matroosfontein, Emile Witbooi van Stellenbosch en Mervin Witbooi van Eersterivier is die gevangenes wat ontsnap het. Eers ’n uur ná die voorval het die wag agtergekom die ses het hulle uit die voete gemaak. Drie van die ontsnaptes is gister weer aangekeer nadat die polisie inligting vandie gemeenskap opgevolg het. Mol is in Blackheath naby Kleinvlei gevang en None en Emile Witbooi is in Ocean View vasgetrek. Die bandiete, wie se sel op die grondvloer was, het die tralies voor die vensters van hul tronksel afgesaag en oopgebuig. Klaas sê: “Die ander inmates is gedreig om nie bos te los nie. “Nadat hulle ontsnap het, het hulle ’n tou gebruik om oor die twee hoë heinings te kom. “Dit was nie ’n nuwe heining­ wat geëlektrifiseer was nie. Ons het onmiddellik ’n taakspan en die polisie in kennis gestel om na die ontsnapte gevangenes te soek. “Hulle is gevaarlik en ons volg alle leidrade op.” Volgens Klaas was vier van die ontsnapte bandiete vir kort vonnisse in die gevangenis. Twee van hulle sou op 25 Mei vanjaar vrygelaat gewees het. Die ander twee sou in April en in Augustus vrygelaat gewees het. Een van hulle was opgesluit vir 540 dae nadat hy sy paroolvoorwaardes verbreek het. Die ander twee gevangenes het maksimum tronkstraf uitgedien. Een het 12 jaar gesit vir poging tot moord en huisbraak. Die ander een het vier jaar tronkstraf vir verkragting uitgedien. Volgens lt.kol. Andrè Traut, ’n polisiewoordvoerder, duur die ondersoek voort.