AS DIE wedstrydskeidsregter Jeff Crowe gedurende die tweede toets tussen Suid-Afrika en Australië se krieketspanne aangekondig het spel moet eers gestaak word totdat die Baaise wind bedaar, sou dit my waarskynlik nie verbaas het nie. Wat ’n vreemde toets was dit nie wat Maandag op St. Georgepark in Port Elizabeth geëindig het. Dit was die een drama op die ander en meeste van die drama het nie op die speelveld plaasgevind nie. As in ag geneem word dat die reeks nou ná twee toetse eers halfpad is, sidder mens oor wat nog met die volgende toetse in Kaapstad en Johannesburg kan gebeur. Port Elizabeth het natuurlik weggespring met die dinge wat van die eerste toets in Durban oorgewaai het. In Durban was daar die ongelukkige voorval waar die Aussie David Warner die Protea Quinton de Kock buite die spanne se kleedkamers te lyf wou gaan nadat beledigings oor en weer geslinger is. Na bewering het De Kock (nadat hy deur Warner gevloek is) iets oor Warner se vrou, Candice, en haar vorige verhouding met die All Black Sonny Bill Williams gesê. Dit het van die Baaise toeskouers aan die werk laat spring en Sonny Bill-maskers is in talle tydelike fabrieke in Port Elizabeth vervaardig. Talle toeskouers het toe by St. Georgepark se hekke met hul maskers opgedaag, gereed om die grootbek Warner te terg. Hulle is aanvanklik nie toegelaat om die maskers in te neem nie aangesien dit aanstoot kon gee. Later is die maskers aan die “Sonny Bills” terugbesorg en twee werknemers van Krieket Suid-Afrika (KSA), Clive Eksteen en Altaaf Kazi, het selfs saam met van die gemaskerdes vir ’n foto ge-pose – groot fout! Toe die Aussies dié foto sien, was die gort gaar. Hulle was briesend dat KSA die maskers toegelaat het en het behoorlik daaroor gekerm. Dit het tot ’n verskoning van KSA gelei. Gedurende die wedstryd is die Protea-bouler Kagiso Rabada sommer twee keer deur die Internasionale Krieketraad aangekla vir sy oordrewe feesvieringe wanneer hy paaltjies neem – in die eerste beurt met Steve Smith se paaltjie en in die tweede beurt toe hy Warner uitgehaal het. Aan die einde van die toets is bekend gemaak Rabada is uit die reeks. Hy het al soveel strafpunte agter sy naam vir onbehoorlike gedrag dat hy vir twee toetse geskors is. Ná twee toetse sit ons nou met ’n speler wat uit die reeks geskop is en vier ander, Warner, De Kock, Nathan Lyon en Mitchell Marsh (sies, hy het Rabada darem maar lelik gevloek!) wat al beboet is. Dit was natuurlik nie ál wat in die Baaise toets gebeur het nie. Die omstrede St. Georgepark-orkes was ook weer in die gedrang. Op die tweede dag van die toets het die skeidsregters gekla die orkes se lawaai maak dit vir hulle onmoontlik om te hoor wat op die veld aangaan. Spel is ’n hele paar keer onderbreek om die orkes te vra om op te hou speel. In ’n stadium het die orkeslede die pad gevat, maar hulle het later, onder geweldige toejuiging, teruggekeer. Die Baai se mense is erger oor hul orkes as oor hul krieket! Tussendeur is daar nog gebrom dat Warner met die bal peuter en St. Georgepark se toilette is deeglik deur ’n paar beamptes en spelers getoets weens ’n maagvirus wat ’n aantal slagoffers geëis het. Wel, good luck vir julle daar in Kaapstad en Johies. Hier kom ’n ding!