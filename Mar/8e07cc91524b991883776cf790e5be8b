ROSS Taylor het een van die beste kolfbeurte nóg deur ’n Nieu-Seelander in ’n eendaagse krieketwedstryd gespeel. Dit was ook ’n wonderlike vroeë verjaardaggeskenk aan homself. Hy word vandag 34. Taylor was gister in Dunedin briljant; met 181 onoorwonne lopies het hy die Kiwi’s gehelp om Engeland met 5 paaltjies te klop. Met dié sege het Nieu-Seeland sake met 2-2 gelyk gemaak. Die reekswenner sal nou met Saterdag se vyfde en laaste wedstryd in Christchurch bepaal word. Engeland het ’n stewige 335/9 aangeteken. Jonny Bairstow (138) en Joe Root (102) het albei honderdtalle aangeteken. Die tuisspan het met ’n puik lopiejaagtog geantwoord en 339/5 bereik toe daar nog drie balle oor was. Met die telling op 2/2 het Nieu-Seeland se beurt bra sleg begin. “Ons het geweet die blad is goed vir kolfwerk en het vir eers vir onsself klein teikens gestel,” het Taylor op televisie gesê. “Kane Williamson en Tom Latham het my baie gehelp. As dit nie vir hul rol in daai vennootskappe was nie, sou ons dit nie gemaak het nie. “Ek het met krampe gesukkel, maar die regte besluit geneem deur op die veld te bly. “Die krampe het eintlik gehelp, want ek was toe bereid om meer aanvallende houe te speel. “Ek is net bly ek kon tot die einde van die wedstryd daar wees.” Williamson, kaptein van die Nieu-Seelanders, het gesê dit was ’n fantas­tiese lopiejaagtog deur sy span en hy het Taylor geloof. “Dit was een van die beste beurte nóg vir Nieu-Seeland in ’n jaagtog. Taylor het uitstekend gekolf en ek hoop net hy is fiks vir die laaste wedstryd.” Engeland se kaptein, Eoin Morgan, het gesê sy span se kolfineenstorting ná ’n baie goeie begin was teleurstellend. “Taylor het toe die wedstryd van ons weggeneem,” het hy gesê.