ATHOL Trollip, burgemeester van die Nelson Mandelabaai-metro, sê diensleweringsprojekte van R200 miljoen is tot stilstand geruk. Hy sê dit is omdat die opposisiepartye politiek bo dienslewering gekies het en teen ’n pro-arm-aansuiweringsbegroting gestem het. “Op ’n raadsvergadering op 27 Februarie het die ANC, EFF, AIC, UF, PA en UDM politiek eerste gestel en dienslewering van die armste inwoners van die stad gesteel toe hulle gestem het teen ’n pro-arm-aansuiweringsbegroting van 85%. Donkerste “Die metropolisie is nou nie in staat om nuwe voertuie aan te koop wat nodig is om bendeverwante misdaad in die stad se noordelike gebiede en townships te beveg nie. “In die mislukte aansuiweringsbegroting is R3 miljoen daarvoor toegeken. “Enige bloed wat in hierdie oorlog teen misdaad vloei, is aan die hande van die EFF en ANC.” Trollip voeg by R13,3 miljoen was vir openbare beligting in die donkerste gebiede in die stad bestem. Verbeter “Die gemeenskappe kan nou vir die ANC en die EFF bedank vir hul donker en onvei­lige strate.” Volgens Trollip was R45 miljoen bedoel om aangepas te word om sanitasie- en waterinfrastruktuur in Motherwell, Wells Estate, Khayamnandi en KwaLanga te verbeter. ’n Verdere R39 miljoen was vir waterlek­ontleding begroot. “Die opposisie het verkies om hierdie belangrike diensleweringsinisiatief te verwerp omdat hulle fokus op ’n populistiese agenda wat net hulself pas en inwoners steeds die emmerstelsel laat gebruik. “Hierdie koalisie­regering het ’n aanpassing van R10 miljoen voorgestel, wat bedoel was vir die opgradering van grondpaaie in gemeenskappe. Altesaam R2 miljoen daarvan was slegs vir wyk 17, ’n ANC-wyk, naby die simboliese Red Location Mu­seum.” Magshonger Trollip sê daarbenewens was R67 miljoen bestem vir vakatures in die Metro, insluitend die inkontraktering van sekuriteits­beamptes, iets wat die EFF aanvanklik ondersteun het. “Dit is duidelik die ANC en EFF wil nie hê dienste moet aan ons stad se armes gelewer word nie. Hulle is magshonger populiste wat daarin belangstel om hul eie sakke vol te stop ... “Ons sal nie ledig staan ??en toekyk hoe die EFF die ANC help om Nelson Mandelabaai terug te steel nie. “Die mense van Nelson Mandelabaai het die ANC uit die regering gestem en ’n DA-, ACDP- en Cope-koalisieregering verkies. “Ons sal die wil van die mense verdedig en doen ’n beroep op hulle om hul koalisieregering te verdedig.”