’N MAN (46) is laas week in die Zwelitsha-streekhof vir lewenslank tronk toe gestuur nadat hy ’n negejarige meisie verkrag het. Mlondolozi Slovo Sam se slagoffer is van die informele nedersetting Mlakalaka, in Zwelitsha buite King William’s Town. Die voorval het in 2013 plaasgevind, maar is eers in Januarie 2016 by die polisie aangemeld. Sam is toe onmiddellik in hegtenis geneem en aangekla. Bedank Hy het op 21 Januarie 2016 die eerste keer in die Zwelit­sha-landdroshof verskyn. Hy is in Januarie vanjaar skuldig bevind nadat hy deurgaans in aanhouding gebly het. Lt.kol. Zithulele Mahlam­beni, FCS-bevelvoerder, het die vonnis verwelkom. Hy het die ondersoek­beampte konst. Ntsikelelo Mbokotho bedank vir sy deeglike werk. Mahlambeni sê hierdie vonnis stuur ’n sterk boodskap uit aan alle misdadigers. Hy sê voorts diegene wat mense seksueel aanrand, sal in hegtenis geneem en voor die hof gebring word.