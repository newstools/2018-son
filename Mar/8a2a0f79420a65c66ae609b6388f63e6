JON-JON Smuts se terugkeer tot die Warrior- krieket­span behoort weer lewe te blaas in die span se veldtog in die meerdaagse reeks. Smuts het die Oos-Kapenaars se laaste meerdaagse wedstryd misgeloop weens sy verpligtinge in die nasionale T20-span. Sy afwesigheid is beslis gevoel in die Warriors se nederlaag teen die Dolphins in Port Elizabeth. Smuts voer die span egter weer aan in die wedstryd wat vandag 10:00 op Buffalo Park in Oos-Londen begin. Dis teen die Titans. Smuts se waarde is eintlik meer as dié van een speler: Nie net bied hy die span leierskap en ervaring nie, maar hy versterk die kolflys én boulaanval. Die wegbreekbouler Simon Harmer is ondanks die neder­laag teen die Dolphins as die speler van die wedstryd op St. Georgepark aangewys. Hy kan sy vennootskap met Smuts, wat ’n linksdraaier is, hervat. Hulle sal die sleutel­spelers in die tuisspan se boulstrategie wees. Smuts sal met die kolf ook meer stewig­heid bied aan die Warriors se kwesbare en wisselvallige middelorde. Eddie Moore en Gihahn Cloete sal waarskynlik die aanvangs­paar wees. Van hulle, Yaseen Vallie en Smuts sal verwag word om die lopies te laat vloei. Hoewel die draaiers die kern van die Warriors se boulaanval vorm, behoort die naatboulers se benutting van die nuwe bal ook deurslaggewend te wees. Die Warriors is steeds sonder die beseerde naatbouler Sisanda Magala (syspier), maar Anrich Nortjé beleef egter tot dusver ’n goeie seisoen. Die ervare Andrew Birch kan ook ingespan word. ) Die Warrior-groep is: Gihahn Cloete, Eddie Moore, Yaseen Vallie, Colin Ackermann, Lesiba Ngoepe, Jon-Jon Smuts (k), Clyde Fortuin, Simon Harmer, Aya Gqamane, Anrich Nortje, Tladi Bokako, Andrew Birch, Lutho Sipamla.