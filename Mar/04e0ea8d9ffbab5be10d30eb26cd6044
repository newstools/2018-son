AL WELLINGTON se mense en selfs mense van Suid-Korea het al in uncle Henry Shoemaker se skoene geloop. Ontmoet Henry Slamet. Slamet, wat 78 jaar jonk is, is ’n gebore en getoë Wellingtonner en baie bekend hier. Hy is die eienaar van die heel oudste winkel in Fonteinstraat – Henry’s Shoe and Bag Repair. Byna 66 jaar al word dié winkel beskou as een van die stil Bolandse dorpie se bakens. Almal hier weet: As jou skoene breek, dan vat jy hulle na uncle Henry toe. Uncle Henry fix daai stukkende skoene so goed dat hulle dit nie sommer weer sal waag om te breek nie. Uncle Henry, ’n legende uit eie reg, ken ook sy dorp se mense. Nie soseer aan hul gesigte nie, maar aan die skoene wat hulle dra. Die vriendelike en humoristiese man onthou: “Ek was nog baie jonk toe ek vir ’n werk hier kom aanklop het. “Toe kry ek ’n joppie as skoonmaker.” Hy bly ’n rukkie stil, verlore in sy herinneringe, en voeg dan by: “Ek was so jonk. Toe hulle my wys hoe om met die masjiene te werk, moes ek op ’n leë cooldrink-kissie staan om by die werktafel by te kom.” Toe die oubaas wie se shop dit was in 1976 siek word, het Slamet besluit om die winkel oor te neem. Hy sê: “Ek onthou ek het nie eens ’n klompie geld gehad nie ... maar ek het geweet dat ek die winkel wil bestuur. “Die eerste skoen wat ek reggemaak het, was ’n hoëhakskoen. “Daarna het ek alles reggemaak: skoolskoene, Reeboks, adidas en selfs handsakke.” Dié master fixer vertel dat daar nie ’n dag verbygaan dat hy nie skoene regmaak nie. Toe Son die winkel besoek, was dit ’n bedrywige besigheid soos die klante kom en gaan. Slamet sê: “Ek werk elke dag van Maandag tot Saterdag. “Die mense gee self ’n tyd of dag dat hulle hul skoene makeer. “Somtyds moet ek dit binne ’n uur fix. “Voor daai tyd verby is, is ek al klaar met daardie skoen. “Die mooiste gedeelte daarvan is dat hulle nooit daai selfde skoen terugbring nie. Want waar ék regmaak, breek hy nie weer nie.” Die dêrra van drie sê sy skoenbesigheid het betaal vir die kinders se geleerdheid. Onder sy klante is deftige sakemense, sommige van hulle uit groot stede so ver as Suid-Korea. Slamet sê die geheim van sy sukses is sy vrou se lekker kos. “My vrou ondersteun my al die pad. “As jy ’n vrou het wat altyd by jou sy staan en in jou skoene kan loop, het jy die sleutel tot sukses.”