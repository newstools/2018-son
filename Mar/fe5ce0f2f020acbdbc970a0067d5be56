’N VROU is Woensdag dood in ’n krokodilaanval in Harare, Zimbabwe. Beamptes het mense gemaan om nie riviere oor te steek nie omdat dié reptiele ál meer aktief word en op onverwagte plekke opduik, berig die Herald. Tsitsi Jambaya is in die voorstad Budiriro aangeval toe sy ’n rivier probeer oorsteek het om hout te soek, sê Tinashe Farawo van die parke-afdeling. Sy is deur een van haar bure vergesel, wat haar familie en inwoners ingelig het. Krokodilaanvalle in Harare is seldsaam, maar ná swaar reënval is watervlakke in riviere hoog en dit laat die krokodille toe om na ander areas te beweeg. Beamptes is op soek na die mensvreter-krok wat Jambaya aangeval het. – News24