“JY HET op ’n wrede en onmenslike manier opgetree en die slagoffer geskiet terwyl hy hulpeloos gelê het.” Dis hoe landdros Njengele Tshiki van die Bellville-streekhof die dubbele moordenaar John Arnoldus gister geroskam het. Arnoldus (32), is gister vir 30 jaar tronk toe gepos vir die moord op Sergio Titus (31) en nog ’n ou, net bekend as Osman. Hy is vir poging tot moord op die klaer in die saak tot vyf jaar gevonnis. Twee van die vyf jaar sal gelyklopend uitgedien word. Arnoldus het nog voor die vonnis met sy middelvinger tussen sy tande na die hofgalery gedraai asof hy vir hulle ’n boodskap wou stuur. Die hof het gister weer die wrede gebeure van twee jaar gelede in Bellville-Suid aangehoor toe die landdros dit voorgelees het. Tshiki lees: “Jy het die eerste skote op Sergio Titus gevuur. Hy het toe geval. “Dis toe jy besluit het om agter die ander klaers aan te hardloop. “Jy het weer teruggekom na Sergio, waar jy hom gevind lê het. Jy het weer skote op hom gevuur. “In dié stadium het hy daar hulpeloos gelê. “Jy het op ’n wrede en onmenslike manier opgetree.” Die hof het ook gehoor dat Arnoldus tevore op ses dwelmverwante sake opgesluit is en ook nog ’n saak van aanranding in 2009. Tshiki het bevind dat Arnoldus onbevoeg is om ’n vuurwapen te dra. ’n Lasbrief vir sy vuurwapensertifikate, vuurwapen en ammunisie is ook uitgereik. Titus se familie het gister die hof vol gesit. Mammie Jennifer Kramer sê sy is bly oor die vonnis. “Twee jaar lank kon ek nie reg slaap nie. Nou is ek tevrede en kan hom nou vergewe vir wat hy weggevat het.” Kramer sê haar seun sou op die 19de Maart verjaar het en sê dis ’n goeie verjaardaggeskenk vir hom. Titus se niggie Suzanne Morgan sê die hartseerste van alles is dat haar neef se dogter sonder haar pa moet grootword. “Hy het vir haar gelewe. “Hy het haar alleen grootgemaak. Hy het alles vir haar gedoen. Nou het sy nie meer ’n pa nie. “Maar ons is bly die saak is nou klaar.” Nadat Arnoldus gevonnis is, was daar ’n grinnik op sy gesig en hy was vermetel genoeg om ’n 28-sign te gooi.