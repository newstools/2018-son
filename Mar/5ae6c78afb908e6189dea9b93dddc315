“EK WIL my kinders hê.” Só huil die ma van die vyfjarige seuntjie en ouma van die eenjarige babameisie wat Dinsdag in ’n brand omgekom het. Aziza Johnson (42) is nog erg getraumatiseerd nadat haar seuntjie Zihaad (5) en kleindogter Zahra (1) in hul woonstel by Chestnut Place in Belhar doodgebrand het. Volgens Johnson was sy net vyf minute by haar niggie se huis oorkant hulle. ’n Hartseer Johnson sê: “Sy is besig om te trek en het gesê ek kan die goed kry wat sy nie wil hê nie. “My dogter Akeela was by die huis. Sy was in die bad­kamer. “As ek daar was, sou ek seker ook dood gewees het. “Ek sou deur die vuur gehardloop het om my kinders te red, want hulle was my alles.” Johnson ontken die kinders het met vuurhoutjies gespeel. Volgens haar moes dit ’n elektriese kortsluiting gewees het. Roos Renoster (74), ’n erg getraumatiseerde buurvrou, sê sy kan steeds die kinders se gille hoor. Renoster sê: “Ek het ’n harde geluid gehoor en gedag dis skote wat afgaan. “Toe hardloop ek om my deur toe te maak. Daarna het ek die rook sien uitborrel. “Die dogtertjie se ma het gillend by die trappe afgehardloop. Sy het in my deur kom sit en geskree: ‘Help die kinders!’ ” Volgens Genevieve Marqus, ’n gemeenskapslid, was die babameisie se ma in die badkamer terwyl die twee kinders op die balkon gespeel het. Toe sy uit die badkamer kom, was die plek aan die brand. Marqus sê: “Sy het probeer om die deur na die balkon oop te trap. “Toe sy die deur nie kon oopkry nie, het sy by die trappe afgehardloop om hulp te soek. “Gemeenskapslede en van die mans wat besig was om die woonstelle te verf, het vergeefs probeer om die kinders­ te red. “Die vlamme was te erg en mense kon net kyk hoe die kinders doodbrand terwyl hulle om hulp skreeu.” Twee cops is ook in die brand beseer terwyl hulle die kinders probeer red het. Die woonstel op die derde verdieping het heeltemal afgebrand en die gesin het ook ál hul besittings verloor. Die twee kinders kan eers volgende week begrawe word wanneer die lyke vrygestel word. Die oorsaak van die brand is nog onbekend.