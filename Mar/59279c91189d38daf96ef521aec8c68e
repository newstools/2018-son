DIE Kouga-munisipaliteit beplan om elektrisiteit aan 270 huishoudings te voorsien nadat 250 huishoudings in Donkerhoek in Junie verlede jaar vir die eerste keer elektrisiteit in hul huise gekry het. Só het Elza van Lingen, burgemeester van die Kouga-munisipaliteit, gister by die opening van die Kouga-raad gesê. Sy het bygevoeg dat die formalisering van huise in Stofwolk in Hankey aan die gang is. “Dit wek kommer dat meer as 40 000 huishoudings nog die emmerstelsel gebruik, ondanks die nasionale sper­datum vir die uitwissing van dié stelsel wat meer as ’n dekade gelede gekom en gegaan het. “Om sake te vererger, is een van die twee tenkwaens wat gebruik is om die emmers skoon te maak, verlede jaar deur inwoners van KwaNomzamo uitgebrand. Dit het tot ernstige vertragings en oorvol emmers in baie gebiede gelei.” Omgee Volgens haar is ’n nuwe rooster opgestel om die emmers vinnig leeg te maak. “As leiers wat omgee, kan ons nie toelaat dat die gebruik van emmertoilette in ons arm gemeenskappe voortgaan nie. Teen die tyd dat hierdie raad se termyn eindig, wil ons hê dat nie ’n enkele huishouding van emmers afhanklik moet wees nie.” Sy sê die raad het verskeie alternatiewe verken en wil graag die houer-ablusiegeriewe in informele gebiede in die nuwe boekjaar uitrol. “Die R85 miljoen-opgradering van die Kruisfontein-waterwerke by Humansdorp is prakties afgehandel. “Danksy die opgradering sal die aanleg nou tot vyf megaliter riool per dag kan hanteer. “Dit is voldoende om voorsiening te maak vir die bestaande behoeftes van die Kruisfontein-gemeenskap en sal die regering in staat stel om verdere Hop-huise te bou.” Verseker Volgens haar het werk aan die eerste 391 Hop-huise in Kruisfontein verlede jaar begin. “Dit is die eerste huise wat in meer as ’n dekade in Kouga gebou is. Ons verwag ook om vanjaar werk aan die topstrukture van 220 Hop-huise by Pellsrus te begin.” Van Lingen sê R51 miljoen is verseker vir die opgradering van die St. Francis-afvalwaterbehandelingswerke en ’n konsultant en kontrakteur is aangestel. “Dit is belangrik vir ons om te verseker dat al ons gemeenskappe toegang kry tot gratis basiese dienste. “Ons wil huishoudings – dié met ’n maandelikse inkomste van twee staats­pensioene of minder – aanmoedig om vir gratis basiese dienste te registreer.”