’N JONG man is Sondagaand ’n paar meter van sy ouma se huis in Eastridge, Mitchells Plain, doodgeskiet. Clayton Martin (19) van Eastridge is omstreeks 23:15 op die hoek van Bothastraat en Merrimansingel in die rug geskiet. Hy is op die toneel dood. Sy ouma Grace Cupido (53) vertel sy was al in die bed toe sy die sarsies skote hoor. ’n Verpletterde Cupido vertel: “Kort daarna het iemand aan die deur kom klop om te sê Clayton is geskiet. Ek het uit my bed opgevlieg en gaan kyk. “Hy het op sy maag gelê en daar was ’n koeëlwond in sy rug. Die bloed het by sy mond uitgekom. Hy was reeds dood.” Hardloop Volgens Cupido was Clayton op pad na een van sy maats. Sy vertel: “Ons vermoed toe hy die jongens sien aankom, het hy omgedraai en terug huis toe probeer hardloop. “Hy het drugs gebruik, maar die laaste tyd sy lewe probeer verander. “Hy was heelweek rustig en net in die huis. “Sondag het hy vir die eerste keer weer uitgegaan.” Volgens Cupido het sy Martin van kindsbeen af groot­gemaak. Sy beskryf hom as ’n lieflike kind, ten spyte daarvan dat hy drugs gebruik het. Kapt. FC van Wyk, ’n polisiewoordvoerder, het die voorval bevestig en gesê niemand is nog gearresteer nie. ’n Moorddossier is geopen.