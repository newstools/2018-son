ROBERTSON. – ’n Liefdesdriehoek was glo die oorsaak daarvan dat twee jongens mekaar hospitaal toe gelem het. Die voorval het Saterdag net ná 14:00 in die woonbuurt Droëheuwel gebeur. Op die toneel het die een ou in ’n plas bloed gelê, terwyl die ander een in ’n huis se voordeur gestaan het. Bloed het soos water uit sy kop gestroom. ’n Huisvriend het aan Son gesê dat ene Grant, ’n ou van Worcester, glo vir Johnny Meyer (40) agt keer in die rug gesteek het met ’n knipmes. Daarna het Meyer na bewering ’n groot mes uit die kombuislaai gehaal en Grant een keer in die kop gesteek. Meyer het toe rasend na buite gehardloop en inmekaargesak. Grant het in die huis bly sit en net sy kop vasgehou. Die hele huis het soos ’n slagveld gelyk, so onder bloed was dit. Die vriend sê: “Alles gaan oor ’n meisie. Johnny en die meisie het ’n verhouding wat al ’n paar jaar aankom. “Nou hoor ons dat die meisie vir Johnny verneuk het met die man van Worcester deur ’n skelm verhouding aan te knoop. “Saterdag het Johnny die twee op heter daad betrap.” Na bewering het Meyer hulle gekonfronteer. Vryer Daarna het Grant na bewering sy knipmes uitgepluk en Meyer agt keer in die rug gelem. Dit is toe dat Meyer ’n mes gaan haal en glo die nuwe vryer in die kop gelem het. Mense het op die toneel saamgedrom toe die polisie daar opdaag. ’n Cop het op die een mes beslag gelê. Paramedics was ook vinnig op die toneel en het die twee mans behandel en daarna met hulle hospitaal toe gejaag. Son verneem dat Meyer in die intensiewe eenheid opgeneem is waar hy tans om sy lewe veg. Die ander man is glo buite gevaar en sterk in die hospitaal aan. ’n Ingeligte buurvrou wat verkies om anoniem te bly, skinder dat die meisie al lank die skelm verhouding het en dat sy geweet het niks goeds gaan daarvan kom nie. “Ek het geweet dat dit op ’n dag op die lappe sal kom, en dat daar ’n moerse fight tussen die twee ouens gaan wees,” het die buurvrou aan Son vertel. Die polisie het op die toneel ’n docket vir poging tot moord oopgemaak vir albei mans.