EK WAS nog nie eintlik in vrouetoilette by maatskappye nie, dus weet ek nou nie wat daar binne aangaan nie. Ek weet wel girls is geneig om mekaar na die loo toe te begelei, veral in restaurante. So, dié een gooi ek vir die manne. Het julle al agtergekom wat gebeur as 27 urinals wragtag oop is en jy gaan staan dan doer in die verste hoek net om jou besigheid klaar te maak? Voordat jy jou oë uitvee, staan ’n ou so styf langs jou terwyl die ander 25 piskrippe heeltemal oopstaan. Nou, hoekom doen ouens dit? Ek weet nie. Ek is verskriklik gesteld op my higiëne (vra maar vir enige voormalige army-ou, want ons was wragtag vuil genoeg) en ook op my badkamer-maniere. Vrou sê hoeka sy dink as ek enigsins harder gaan was of afvee, gaan ek velle verloor ... Ek kies dus die verste toilet, far from the maddening crowd. Maar wanneer ek my oë uitvee, hoor ek hier kom sit ’n ou in die cubical langs my vir sy besigheid terwyl daar myle en myle toilette elders oopstaan. Huh? So, wat het die badkamer-gewoontes van die mensdom met karre te doen? Kom ek skets die scenario so. Deur die jare het ek in veral sekere toetskarre so ver moontlik van die skares af in parking lots gaan parkeer, al moet ek ’n paar minute na my destination stap. Eerstens, dit is sodat een of ander dom doos nie ’n dent in my deur slaan met sy deur nie (of erger nog, sy shopping trolley gebruik om my kar te krap nie). En tweedens, ek is nie goed met crowds of f*kk*rs wat voor jou insny om jou parking te steel nie. Ek is te oud en ongeduldig vir sulke sh*t. En dan kom ek terug van my destination af. Net om te sien wanneer ek ’n sekere tipe kar bestuur, ek nie die trees vir die forest kan sien nie, want my kar is doer ver toegeparkeer. Ek verstaan heeltemal die konsep van die “Oh-my-god-it’s-so-achingly-beautiful, let’s-hope-some-of-it-rubs-off-on-my-car”-sindroom wanneer dit by iets soos die achingly beautiful Mercedes-Benz E-Class Coupé kom. Of ’n Bentley. Of een of ander Audi R8 V10 Spyder. Reflect in the light of glamour en al daai dinge. Maar nou die dag het dit wragtag met my in ’n Nissan Navara-bakkie gebeur. Ek het gou iets gaan eet en het my Navara doer ver geparkeer met nie ’n siel of ’n kar in sig nie. Maar toe ek my oë uitvee daar waar ek op die balkon sit en op die parking lot uitkyk, kon jy nie eens die Navara sien nie, so toegeparkeer was dit. Hoe explain jy daai een? Ah, ek weet. Ek ruik miskien net te lekker van al die was en afvee. Sal dit voortaan minder doen. Miskien los mense dan my rygoed in vrede. Of miskien is dit maar net dat mense tropdiertjies is.