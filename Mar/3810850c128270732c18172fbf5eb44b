SY’S G’N mal nie. Só het die Kaapse hooggeregshof gister gehoor oor Sheree Prince, wat glo ’n bejaarde vrou se kop afgesny en haar arms en bene geamputeer het. Dit is luidens die verslag van drie sielkundiges by die Valkenberg-hospitaal nadat hulle Prince se geestes­toestand geëvalueer het. Prince (21) het erken sy het Sandra Malcolm (74) op 18 April 2015 in Lakeside doodgesteek en opgesny. Malcolm se maag is ook oopgesny en sy is onthoof. Prince sê in haar pleitooreenkoms sy het Malcolm se lyk in ’n bin gegooi en die arms en bene in ’n swart plastiekhouer geplaas. Sy het Malcolm se foon gebruik om vir haar pa ’n SMS te stuur en het ná die moord in Malcolm se huis geslaap. Sy is dae later by haar ouerhuis in Citrusdal in hegtenis geneem. Prince het gister baie geïrriteerd voorgekom. Haar lawyer, adv. Leandra Adams, het haar voor en ná die hofverrigtinge telkemale probeer afkoel. Prince wou weet wanneer sy kon huis toe gaan. “Ek is al drie dae by dié plek (hof). Hoe lank gaan die saak nóg vat?” Prince se lawyer het eers beswaar gemaak teen die inhandiging van die sielkundige verslag. Toegelaat Volgens haar was Prince toe onder geweldige stres en is sy onder dwang geëvalueer. Sy het ook gesê Prince was en is nog op antidepressante en ander medikasie. Nadat sy Prince weer geraadpleeg het, het sy toegelaat dat die verslag wel ingehandig word. Prince wou nie getuig nie en wou ook niemand anders vra om vir haar te getuig nie. Die staat en die verdediging het toe hul sake afgesluit. Die saak sal Maandag hervat wanneer slotbetoë aangehoor sal word.