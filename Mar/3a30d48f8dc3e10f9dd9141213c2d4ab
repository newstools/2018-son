DIE spreekwoordelike “ses punte” is vandag op die spel wanneer Bloemfontein Celtic gasheer speel vir Ajax Cape Town in ’n stryd om oorlewing in die Premierliga. Net twee punte skei die 13de geplaaste Celtic (26 punte) van Ajax, wat een posisie onder hom is. Dis juis waarom vandag se wedstryd vir die Urban Warriors van kardinale belang is omdat hulle nog ver van veilig is. Ajax sal wel vol vertroue wees ná Woensdag se goeie sege van 2-0 oor SuperSport United in die Athlone-stadion. Die Masokolara, soos Celtic genoem word, is egter ’n heel ander neut op sy vyandige tuisveld, die Dr. Molemela-stadion. Celtic sal op sy beurt ook vol selfvertroue wees nadat hy Kaizer Chiefs tot ’n uitslag van 0-0 beperk het – nogal op sy tuisveld! Ertugral sal vir seker weer Fagrie Lakay, sy huursoldaat, inspan om die tuisspan te karnuffel. Lakay het reeds twee doele vir Ajax aangeteken sedert hy in Januarie na sy tuisdorp teruggekeer het. As Ertugral-hulle verwag om relegasie vry te spring, sal hulle vandag moet wen omdat hulle té veel gehalte vir Celtic het.