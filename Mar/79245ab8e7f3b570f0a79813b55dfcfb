SPRINGBOK. – Groot onmin heers onder munisipale vullisverwyderaars weens onhigiëniese werksomstandighede. Baie kla oor haglike werksomstandighede wat al ’n paar jaar voortduur sonder werklike oplossings. Werkers wil anoniem bly uit vrees vir viktimisering. Die grootste probleem is die gebruik van ’n lang platbaklorrie. ’n Werker kla: “Nama Khoi- munisipaliteit het ’n moderne vragmotor wat vullisdromme hidroulies oplaai. As dit buite werking is of elders gebruik word, moet ons die oop lorrie gebruik. “Ons sit tussen die vullissakke en gemors. Om die minste te sê, is dit ’n groot gesondheidsrisiko.” Luidens dokumentasie het werkers van die departement reeds in 2016 ’n ooreenkoms met die destydse waarnemende munisipale bestuurder Russel Hartley onderteken. Van hul voorwaardes was dat ’n derde kompakteerder beskikbaar moes wees. Luidens ander skrywes het die plaaslike beroepsveiligheids- en gesondheids- beampte, John Fortuin, sover terug as 2014 die aangeleentheid onder die plaaslike Samwu- bestuur se aandag gebring. “Hierdie vragmotor moet uit die vullisverwydering gehaal word.” Sarel Stone, voorsitter van AfriForum, sê dat hy al talle skrywes gerig het aan die munisipaliteit. Stone se laaste hoop is nou op Frank van den Heever by die plaaslike kantoor vir samewerkende regering, menslike nedersettings en tradisionele sake. Stone sê: “Die omstandighede waaronder die mense werk, is strydig met arbeidswetgewing en gesondheidsregulasies. “As dit nie verbeter nie, het ons geen keuse nie as om regstappe te doen teen diegene wat dit moes aanspreek.” Volgens Samantha Titus, die munisipale bestuurder, wag hulle vir die registrasie van grondverkope sodat nuwe voertuie gekoop kan word.