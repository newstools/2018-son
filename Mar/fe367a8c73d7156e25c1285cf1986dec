BENDEGEWELD het vandeesweek in die Strand opgevlam. Sporadiese skietvoorvalle het in die woonbuurt Broadlands Park voorgekom. Volgens kapt. FC van Wyk, ’n polisiewoordvoerder, is ’n 22-jarige man op die hoek van Petunia- en Veronicastraat doodgeskiet. Van Wyk sê: “Toe die polisie op die toneel kom, is die liggaam daar gevind. Die oorledene het op sy rug gelê en was reeds dood. “Die omstandighede rondom die moord is nog onbekend en niemand is vir die voorval in hegtenis geneem nie.” Die man wat vermoor is, staan in die gemeenskap as Levi bekend. Hy het glo bande met die onderwêreld en mense dink dat dwelms ’n motief was. Sondagaand was daar ook ’n skietery in Finkstraat, waar ’n onskuldige man gewond is. Die man het in sy huis TV gekyk toe ’n dwaalkoeël hom getref het. Hy word tans in die Tygerberg-hospitaal behandel en sy toestand word as ernstig bestempel. Smoor Jan Frieslaar, voorsitter van die plaaslike polisieforum, sê hy is teleurgesteld. Hy sê: “Die Strand was ’n tyd lank stil. “Ons gaan vra dat die polisie sy spesiale eenhede moet inbring om die bendegeweld in die kiem te smoor.” Frieslaar sê die Broadlandspark-gemeenskap hou Donderdag van 19:00 af ’n noodvergadering in die ­Broadlandspark-gemeenskapsaal om ’n plan van aksie te bespreek met die oog op die komende Paasnaweek. Mense met inligting oor die skietvoorvalle word grevra om lt. kol. Franklin Plaatjies by 082 469 3359 te bel.