ROBERTSON. – Gemoedere het gister hoog geloop op die Van Zylstraat-sportterrein. Die mayor, Henry Jansen, het gister hier aangekondig alle sportgeriewe in die Langeberg-streek sal hul hekke moet sluit. Sportvoorsitters en klubbestuurders was ooglopend omgekrap hieroor. Jansen het verduidelik die huidige droogte­toestand is die grootste rede hiervoor – dit het die Langeberg-munisipaliteit ongelukkig genoop om alle wedstryde te staak. Volgens Jansen het hy gisteroggend vroeg self op die Van Zylstraat-sportterrein gaan stap om te kyk hoe sake staan. Jansen het bevind die veld is nie in dié sta­dium geskik vir rugby nie. Die gras is volgens hom uitgedor en die speeloppervlak van die veld is vol gate. Robertson se voorsitter, Frederick Kraukamp, het teruggekap en aan Jansen gesê die veld is wel speelbaar. “Ons en die gemeenskap sal sorg dat die veld weer op standaard kom sodat wedstryde gespeel kan word – veral die komende liga­wedstryde,” het Kraukamp gesê. Jansen het ook verwys na ander sportfasiliteite in die streek waar die sportvelde ook nie nou meer op standaard is nie. Volgens die klubvoorsitters moet die klubs nou saamstaan en koppe bymekaarsit om alternatiewe te vind sodat hul fasiliteite nie verder agteruitgaan nie. Jansen het verwys na ’n projek in Montagu wat die munisipaliteit R6 miljoen uit die sak gejaag het. Ses boorgate is gesink vir ekstra water. Jansen sê hierdie water kan moontlik gebruik word om van die sportfasiliteite te besproei. Volgens Jansen het die munisipaliteit reeds ’n lorrie gekoop wat water na die ver­skillende sport­terreine sal vervoer. Gister het die bestuurder van die Bolandse Rugbyunie, Ivan Pekeur, ook die vergadering bygewoon. Pekeur het insette ge­lewer en sal met die klubs saamwerk om oplossings te vind sodat rugby in die streek kan voortgaan. ’n Dringende munisipale vergadering het daarna plaasgevind om oor die toekoms te besin.