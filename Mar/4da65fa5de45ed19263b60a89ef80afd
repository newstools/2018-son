RASSIE Erasmus, die Springbok-afrigter, het onlangs saam met drie oud- Springbok-breiers vergader. Die 45-jarige, wat Suid-Afrika van 1997 tot 2001 in 36 toetse as ’n losvoorspeler verteenwoordig het, het by Carel du Plessis, André Markgraaff en Nick Mallett gaan kers opsteek. Erasmus en sy afrigtingspan, Jacques Nienaber (verdediging), Mzwandile Stick (agterlyn) en Pieter de Villiers (skrums), het met die oud-Bok-breiers vergader om ’n beter idee te kry van wat hulle kan verwag wanneer hulle voortaan in beheer van die nasionale span gaan wees. Erasmus het met dié drie afrigters vergader omdat hy in sy speeldae onder hulle gespeel het. Hy beplan ook om sowat 42 spelers na Bok-oefenkampe te nooi voor die toetse in Junie teen Wallis in Washington en Engeland in Suid-Afrika.