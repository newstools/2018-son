BRITNEY Spears se pa wil ’n stokkie steek voor haar eks Kevin Federline se aanspraak op meer papgeld van die sangeres. TMZ sê pa Jamie Spears wil nou K-Fed se nuutste belastingopgawe bekyk om te sien of die ou net sy dogter uitvriet. Hy het selfs ’n brief aan Kevin gestuur. En Kevin se lawyer het ’n brief terug aan Britney gestuur. Luidens die site skop Jamie vas daarteen om Kevin ’n sent meer te gee as die $20 000 (sowat R234 000) wat hy reeds elke maand kry. Hy eis dat Kevin ’n volledige en akkurate uiteensetting verskaf van wat hy met al daai geld doen. Jamie, wat reeds jare in beheer is van Britney se geld ná haar baie openbare meltdown, glo vas Kevin gebruik ’n deel van daai geld vir sy ander vier kinders, wat hy by drie verskillende vroue het. Sover het Kevin se lawyer met niks duideliks uitgekom oor sy uitgawes nie, maar hy hou dik vir meer papgeld vir Kevin en Britney se kids, Sean en Jayden. Jamie sê as ’n regter sê hy moet meer betaal, dan sal hy – maar nie voor dan nie. Enige divorce is al klaar sleg, maar wanneer daar geld betrokke is, raak dit éérs morsig.