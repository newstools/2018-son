DIE DA het teruggekap nadat die Kaapse burgemeester, Patricia de Lille­, haar dissiplinêre verhoor bevraagteken het. Son het gister berig De Lille beskuldig die DA van “double standards” en dat die party se federale regskommissie haastig van haar ontslae wil raak nadat ’n mosie van wantroue teen haar misluk het. Die federale raadsvoorsitter, James Selfe, beskryf nou De Lille se uitlatings as nonsens. Selfe het ook gereageer op De Lille se beweringe dat een van die drie mense wat op haar verhoor se paneel sit, Sheila Camerer, ’n minister in die apartheidera was en sy het lank laas law ge-practise. Selfe sê egter Camerer was ’n adjunk-minister van justisie onder oudpres. Nelson Mandela en is tans ’n praktiserende prokureur. “Verder het sy as ’n parlementslid meer as twee dekades gedien en ook as die ambassadeur in Bulgarye. “As De Lille ’n aansoek wil bring dat enigeen van die paneellede hulself verskoon soos sy in haar persverklaring voorstel, moet dit reg gedoen word. “En dit moet op beginsels van die wet gebaseer word, nie die subjektiewe kletspraat in haar persverklaring nie.” Hy het ook gesê dit is in niemand se belang om die klagte en enige bewyse in die verhoor openbaar te maak nie. De Lille meen ’n openbare verhoor sal die beste wees, maar die DA skop vas. Selfe sê De Lille, wat op die federale raad dien, weet hoe die party sy dissiplinêre verhore hanteer. “En sy het nooit enige klagtes daaroor gehad nie totdat sy nou self verhoor moet word.” Volgens Selfe het die DA nooit gesê De Lille word van korrupsie aangekla nie, maar sy het verskeie kere self so in die openbaar gesê. Selfe sê De Lille word van wangedrag aangekla. De Lille beskryf die klagte as “tegnies van aard” en sê dit val onder die Stad Kaapstad se senior administratiewe leierskap se jurisdiksie. Sy sê sy kan nie verstaan hoekom die party haar aangekla het nie.