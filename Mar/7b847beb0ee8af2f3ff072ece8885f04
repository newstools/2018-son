DIE Bulls kan vir ’n paar groot verrassings in vanjaar se Superrugby-veldtog sorg. John Mitchell se troepe het in hul eerste twee wedstryde van vanjaar se kompetisie gewys hulle is ’n ander kaliber span as wat die laaste seisoene onder Frans Ludeke en Nollis Marais op die veld gedraf het. Hoewel die Bulls Saterdag op Loftus Versfeld met 35-49 teen die Lions verloor het, is daar duidelik ’n groot opwaartse kurwe in die Bulls se spel. Die Bulls is op pad na Brisbane, waar hulle Saterdagoggend (10:45) teen die Reds te staan kom. ’n Goeie sege oor die Reds sal baie vir die Pretorianers beteken voordat hulle in hul ander wedstryde teen die Chiefs (16 Maart) en die Crusaders (23 Maart) te staan kom. Daarna vlieg hulle terug Pretoria toe om op 3 April gasheer vir die Stormers te speel. ’n Strafdrie en twee geelkaarte het die Bulls se kanse beduiwel om die punteverskil kleiner te maak, hoewel daar nooit twyfel oor die uitslag was nie. Die kanse is goed dat die Bulls se kaptein, Burger Odendaal, reg sal wees om die Reds te pak. Hy het die wedstryd teen die Lions weens ’n ribbesering misgeloop. Die toergroep is: Agterspelers: André Warner, Embrose Papier, Handré Pollard, Marnitz Boshoff, Manie Libbok, Burger Odendaal (k), Jesse Kriel, Johnny Kotze, Travis Imaiel, Divan Rossouw, Warrick Gelant, Duncan Matthews. Voorspelers: Pierre Schoeman, Lizo Gqoboka, Trevor Nyakane, Conraad van Vuuren, Frans van Wyk, Jaco Visagie, Adriaan Strauss, Jason Jenkins, RG Snyman, Lood de Jager, Roelof Smit, Marco van Staden, Thembelani Bholi, Hanro Liebenberg, Nic de Jager.