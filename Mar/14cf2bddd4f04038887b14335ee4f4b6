DIE ANC in die Wes-Kaap sê hy is geskok en hartseer nadat ’n lid van die provinsiale uitvoerende komitee Dinsdagaand voor sy huis doodgeskiet is. Die 50-jarige Elese Depouche is in sy driveway in Crossroads naby Philippi geskiet in ’n beweerde hit. Depouche en sy vrou, Nobuntu (50), was omstreeks 20:00 nog in hul kar toe twee onbekende mans hulle genader en op hulle losgebrand het. Daar is met albei na die hospitaal gejaag, maar Elese het later aan sy wonde beswyk. Sy vrou is steeds in die hospitaal. Die killers is nog op vrye voet. Depouche was ’n omstrede figuur in sy gemeenskap. Hy is in 2015 afgedank as ’n raadslid van die Stad Kaapstad nadat hy ’n vuurwapen op ’n bejaarde inwoner gerig het. Faiez Jacobs, Wes-Kaapse ANC-sekretaris, sê: “Die rede vir sy moord en wie daarvoor verantwoordelik is, is nog onduidelik.” Hy sê Depouche sal onthou word as iemand wat eerlik was en die belange van die armes op die hart gedra het. “Ons as die ANC is hartseer oor sy heengaan. Die ANC celebrate comrade Depouche se gees, wat hom deur baie politieke uitdagings gedra het. “Hy het persoonlike opofferings gemaak en geveg vir beter lewens vir ons mense. Comrade Depouche was sterk, geduldig en ’n ontembare gees. “Die uitdagings wat Depouche in die gesig gestaar het in sy gemeenskap, het nie gemaak dat hy homself bejammer nie. Hy het nie van sy politieke toewyding en openbare lewe onttrek nie.” Sers. Noloyiso Rwexana, ’n polisiewoordvoerder, het die voorval bevestig en gesê die omstandighede rondom dit word ondersoek. Sake van moord en poging tot moord word ook ondersoek. Bongikhaya Qhama, provinsiale sekretaris van die South African National Civic Organisa­tion (Sanco), het sy medelye teenoor Depouche se familie uitgespreek.