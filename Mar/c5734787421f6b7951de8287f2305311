’N BAIE vet tjek van nie minder nie as R12 triljoen Kanadese dollar is glo aan 4th Power Investments se beleggers gestuur. Dié tjek is op 1 Maart uitgereik – glo deur die Royal Bank of Canada – en uitgemaak aan “dr. biskop David Cupido”, beter bekend as Oompie. Hy is die baas van 4th ­Power Investments, wat 12 000 beleggers het. Volgens Joanie Visagie, een van dié beleggers en lid van die Worcester-aksiegroep, het hulle die tjek op hul beleggers- Whats­App-groep ontvang. Maar sy sê dit is “sommer ’n klomp k*k” en Cupido moet sy kop laat lees. Visagie vaar uit: “Ek steur my nie eens meer aan die kennisgewings en goed wat deurkom nie. “Ek laat dit net verbygaan. “Dié tjek-besigheid is net nog ’n manier om mense sag te maak.” Volgens Vi­sagie het Cupido wel eendag sy foon aan haar gewys om te “bewys” dat hy geld in die buiteland het, maar sy sê sy gaan nie geflous word deur dié tjek nie. Visagie wil weet: “Hoe gaan die tjek gewissel word in Suid-Afrikaanse rand? “Met al die leuens wat hy op die radio gepraat het, glo ek hom nie meer nie. “Hy het op die radio gesê hy sal die mense teen Kersfees uitbetaal. “Die mense het sweet boggherol gekry, en hier word dit al weer Paasfees. “Hy het net al daai k*k gepraat om sy eie bas te red. “Hy sal enige iets uitdink.” Visagie sê sy voel Cupido moet by die Stikland-hospitaal ingeboek word om te kyk of sy kop reg is. Isaac Cloete, nog ’n belegger, het aan Son gesê hy dink die tjek is aan hulle gestuur om “tyd te stoot”. Ronel Pullen, Cupido se persoonlike assistent, het aan Son gesê dat die tjek nie van hulle af kom nie. Sy het gevra dat die inhoud van die tjek ondersoek word, maar wou niks verder sê nie.