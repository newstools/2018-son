GAUTENG is Saterdag in ’n chaos gedompel toe duisende plakkers hul hokke op privaat grond begin oprig het – alles danksy die EFF. Rapport berig baie van die “plakkers” het in luukse voertuie opgedaag en erwe op verskeie oop stukke privaat grond begin uitmerk. Luidens die koerant het minstens tien grondeienaars Saterdagmiddag klagte by die polisie ingedien, maar hulle is aangesê hulle moet interdikte teen die oortreders kry voordat die polisie kan optree. Bang Die polisie het wel Saterdag in gesprek getree met die EFF, wat volgens die plakkers ’n groot rol in die besettings gespeel het. Die Timsrand-landbouhoewes naby Knoppieslaagte is ook geraak. Mariane Loubser, wat saam met haar tienerdogter hier woon, was te bang om die aand in hul huis te slaap. Net 4,5 km verder is Rick en Maria Coutsoulis tuis vasgekeer toe sowat 100 besetters die pad voor hul huis versper het. En toe Sean Willis vroeg Saterdagoggend by sy boumateriaalwinkel in Blue Hills, Midrand, aankom, was daar reeds honderde mense besig om hul huise op sy grond te bou. – Eie verslaggewer