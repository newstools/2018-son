NOUDAT Dag Zero heeltemal agtertoe geskuif is, gee die Stad Kaapstad oënskynlik nie meer om oor vermorsing nie. Só meen René Jacobs van Uitsig. Sy sit al maande met ’n lekkende watermeter. Dit het haar rekening nou al tot R20 000 opgestoot. ’n Mismoedige Jacobs het aan Son gesê haar ma, Shirley, moes die laaste paar maande deur die koeëls loop om by hul plaaslike rent­kantoor in Ravensmead uit te kom. Maar elke keer word net aan haar gesê sy kan maar huis toe gaan; hulle sal iemand stuur. Tot hierdie uur het niemand nog by hul huis op­gedaag nie, sê Jacobs. Volgens haar moet hulle die meter heeldag oop- en toedraai wanneer hulle water benodig, anders loop duisende liters water weg. Jacobs sê: “Ons sit met ’n groot probleem hier. “Wanneer ons water wil drink, moet ons eers die water­meter oopdraai. “Wanneer ons die toilet wil flush, moet ons ook die water­meter oopdraai. “Dis heeldag ’n oop-en-toe-draai-storie.” Volgens Jacobs het die probleem met hul water­stelsel sowat twee jaar gelede begin toe opknappingswerk aan hul huurhuis gedoen is. Jacobs sê voor dit het hulle geen probleme gehad nie. Jean-Marie de Waal, woordvoerder vir die Stad Kaapstad, het aan Son gesê hulle het intussen die water­meter vervang. Dit was nadat Son ’n navraag na die Stad se mediakantoor gestuur het. De Waal sê: “Die Stad sal die rekening ondersoek om vas te stel of enige veranderinge gemaak moet word.”