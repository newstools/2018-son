DIE Oostelike Provinsie-krieketspan kry die geleentheid om sy wisselvallige seisoen op ’n hoogtepunt af te sluit. Hy speel vandag in sy laaste meerdaagse provinsiale wedstryd teen Boland in die Paarl. Die Oos-Kapenaars sal hoop die geluk is ’n slag aan hul kant sodat hulle met ’n oorwinning kan afsluit. Dit was ’n frustrerende seisoen vir die OP, een waarin die weer en skeidsregtersbeslissings op kritieke tye ongunstig was en hulle van oorwinnings beroof het. Wat ook baie ontwrigtend was, is dat die afrigter, Piet Botha, soms ook van sy senior­ spelers aan die War­riors afstaan. Lang onder­brekings tussen wedstryde het ook daartoe bygedra dat die OP net nie op dreef kon kom nie. Teen dié agtergrond geag, is dit belangrik dat die OP ’n laaste keer alles in die stryd werp en ’n oorwinning behaal. Kelly Smuts en David White is van die kolwers wat gereeld bydraes gelewer het gedurende die seisoen. Dié wedstryd bied hulle vir oulaas die geleentheid om die grondslag vir ’n sege met flink kolfwerk te lê. Grens is die ander Oos-Kaapse span wat in aksie sal wees in die meerdaagse reeks. Hy speel teen Noordwes in Potchef­stroom. Dis Grens se voorlaaste wedstryd. So, hy sal ook graag wil vergoed vir ’n paar treurige­ vertonings. Marco Marais en Gionne Koopman is die manne wie se kolwe Grens op die wenpad kan plaas. Grens se laaste meerdaagse wedstryd van die seisoen begin op 22 Maart op Buffalopark in Oos-Londen. Dis teen KwaZulu-Natal.