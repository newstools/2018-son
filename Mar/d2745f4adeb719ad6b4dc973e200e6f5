DIE Warriors se krieketkamp is in sy skik met die eerste plek op die puntelys, maar weet daar wag nog harde werk om die Sunfoilreeks te wen. Daar bly vir al ses spanne nog twee wedstryde oor en die Warriors se afrigter, Rivash­ Gobind, voorspel die reekswenner sal eers op die nippertjie bepaal word. “Die einde van die reeks gaan baie opwindend wees. “Daar is min tussen die ses spanne te kies,” het Gobind bygevoeg. Die Warriors is ná hul oorwinning Sondag met 116,42 ligapunte die voor­loper. Hulle het die Titans op Buffalo Park in Oos-Londen met 77 lopies geklop. Die Oos-Kaapse span is die enigste wat al twee seges behaal het. Op die Warriors se hakke is die Cobras met 115,78, en die ander spanne is ook nog almal in die wedloop. Gobind gee toe die War­riors is in ’n gunstige posisie, maar met net twee wedstryde oor, was die sege oor die Titans baie belangrik. Die Warriors se volgende wedstryd is ook op Buffalo Park. Dit begin op 15 Maart teen die Knights. Simon Harmer en Jon-Jon Smuts se draaiboulwerk sal ongetwyfeld weer ’n faktor wees. Teen die Titans het dié spelers saam 11 paaltjies laat kantel. Harmer se 38 paaltjies is verreweg die meeste in die seisoen se reeks. Wat sy getal slagoffers nog meer indrukwekkend maak, is dat hy die eerste twee wedstryde misgeloop het weens sy verpligtinge by die Engelse graafskap. Harmer kan boonop sy eie seisoenrekord by die Warriors oortref. Hy het 6 seisoene gelede 44 paaltjies geneem. Die Warriors se laaste wedstryd begin op 22 Maart op Kingsmead in Durban. Hulle speel teen die Dolphins.