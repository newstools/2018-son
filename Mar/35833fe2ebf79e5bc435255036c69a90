CALITZDORP. – Vroue van hier tot so ver as Mosselbaai vang deesdae vis in plaasdamme om liggaam en siel aanmekaar te hou. Anna Maasdorp, ’n inwoner, sê: “Ons het nie werk nie en kry nie ’n toelae nie. Ons mans werk, maar waarom moet ons heeldag by die huis sit? “Daarom gaan vang ons vars­watervis in die plaasdamme en riviere. Die meeste wat ons nog in een visvanggroep was, was so tussen 10 en 20 vroue.” Werkloosheid dryf ál meer vroue en soms ook mans na die viswaters. Maria Malan sê: “Vang ons groterige visse, dan verkoop ons dit. Ons kry darem so tussen R30 en R40 ’n vis. “Dis amper Easter en mense soek nou vis. Daai geld word gebruik om kos of krag te koop. “Smiddae kom ons kinders ook saam visvang. Ons sorg dat ons darem so ná vier terug is by die huis om die vangs gaar te maak en vir die mans kos te maak. “My man is heel hêppie met my. Dis my bydrae tot die huishouding.” Maar in Mosselbaai het van die vroue teenkanting gekry toe hulle by die Gouritsriviermond probeer visvang het. Die Icosa-raadslid Dawid Kamfer, by wie hulle gekla het, sê: “Mense soek visvangregte. Mans en vroue word verjaag as hulle in die Gouritsriviermond visvang. Die rivier behoort mos nie aan ’n landbouer nie? “Dis ’n nuwe struggle vir oorlewing vir onse mense.”