TLADI Bokako het die naweek in Oos-Londen alle twyfel oor sy plek in die Warriors se uitsoekspan uit die weg geruim. Bokako het in ’n Sun­foil-wedstryd op Buffalo Park baie goeie naatboulwerk gelewer. Die Warriors het met 77 lopies oor die Titans geseëvier. Met sy sewe paaltjies het Bokako ’n groot rol in die sege gespeel en só seker gemaak hy bly vir die oorblywende twee wedstryde in die span. Daar is dié seisoen sterk mededinging onder die naatboulers vir ’n plek in die Warriors se meerdaagse span. Basheer Walters, Sisanda Magala en Andrew Birch het lank die War­riors se naataanval gevorm. Magala het vier wedstryde gespeel, maar is sedertdien beseer. Walters het net een keer gespeel en Birch twee keer. Hoewel Bokako die naweek sy sesde wedstryd van die agt tot dusver in die reeks gespeel het, was daar steeds vrae oor of hy die regte mens vir die taak is. Die man van Motherwell het egter teen die Titans met sukses die nuwe bal saam met Anrich Nortje geneem. Aya Gqamane is die derde naatbouler vir die Warriors; die meeste boulwerk word maar oorgelaat aan die draaiers, Simon Harmer en Jon-Jon Smuts. Bokako is in die sesde plek op die algehele boulgemiddeldes vir die seisoen se reeks. Hy het 19 paaltjies geneem. Die Warriors het drie boulers in die toptien – Harmer is derde en Smuts sesde. Harmer spog ook met verreweg die meeste paaltjies. Hy het reeds 38 geneem, met die Titans se Shaun von Berg (29) die naaste aan hom.