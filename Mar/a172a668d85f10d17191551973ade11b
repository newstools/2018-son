TEEN hierdie tyd loop die opwinding hoog oor die Afrikaanse rolprent Susters, wat een van die dae uitgereik word. Hoewel baie mense redeneer die beloning is soveel groter wanneer ’n lang gewag verby is, kan Suid-Afrikaanse rolprentgangers nou ’n dag vroeër aan hul springmielies begin weglê. Die rede? Die fliek se uitreikdatum is met ’n dag vervroeg: Dis nou van 29 Maart af te sien. Die sterk rolverdeling sluit die sangeres Leah en die sepiesterre Quanita Adams en Diaan Lawren­son in die hoofrolle in. Die verhaal gaan oor drie aangenome susters wat van mekaar vervreem geraak het. Ná hul ma se dood gaan hulle op ’n ontdekkingsreis. Dié ervaring is gevul met teer herinneringe, interessante karakters, ongelooflike mooi plekke en iets waarmee die skoner geslag baie goed is: sakke vol pret. Susters gaan vir seker een van daardie goedvoel­rolprente wees wat mense lank aan die praat gaan hê – en boonop is dit Afrikaans. Lekker!