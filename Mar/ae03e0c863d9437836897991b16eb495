LADISMITH. – Die tonge is los oor ’n advertensie in ’n dagblad waarin twee topposte in die munisipaliteit geadverteer word. Daar word gesoek na ’n munisipale bestuurder en ’n hoof van finansies, maar die raad het dié poste reeds ver­lede jaar gevul. In Junie en Julie 2017 het die raad Reynold Stevens as munisipale bestuurder en Bennie Strydom as hoof van finansies aangestel. Anton Bredell, minister van plaaslike regering, het die raad gewys op foute wat tydens die aanstellingsproses gemaak is. Bredell het die raad daarop gewys dat die twee bestuurders se kwalifikasies nie ge­verifieer is nie en ook dat ’n lid van die keuringskomitee afwesig was tydens die aanstellings. Bredell het gevra dat die aanstellings ter syde gestel word. Jeffrey Donson van Icosa en die amptelike opposisie sê: “Ons het die DA/ANC-koalisie reeds in Junie op die onwettige aanstellings gewys. “Pakkette is buite die kwessie. Nou word die twee weer as waarnemend aangestel? Dit het verreikende implikasies vir die raad – finansieel en andersyds.” Aanvaar Ian Avontuur, woordvoerder van Magdelena Barry, uitvoerende burgemeester, sê die bewerings van pakkette vir die twee is onwaar. Avontuur sê: “Bredell het bevind die korrekte prosedure is nie gevolg met die aan­stelling van Stevens en Stry­dom nie. “Die raad het die bevinding en aanbeveling van die LUR Bredell aanvaar; daarom is die twee poste onmiddellik weer geadverteer.” Stevens en Strydom is op die pas afgelope raadsvergadering vir hoogstens drie maande waarnemend aangestel. Avontuur het in sy ver­klaring beklemtoon Barry het volle vertroue in die bevoegdheid van die twee senior amptenare.