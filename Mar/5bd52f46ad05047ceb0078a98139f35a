TWEE traffic cops van die Nelson Mandelabaai-metro is gister in die Baaise handelshof vir onderskeidelik vier en ses jaar tronk toe gepos nadat hulle aan korrupsie skuldig bevind is. Landdros JJ Claassen het Nosicelo Ncapai (44) skuldig bevind op twee klagte van korrupsie. Sy is op elke klag tot sewe jaar gevangenisstraf gevonnis waarvan drie vir vyf jaar opgeskort is. Die vonnisse gaan gelyktydig uitgedien word. Mzukisi Mrara (48) is op drie klagte van korrupsie skuldig bevind en op elke klag tot sewe jaar gevangenisstraf gevonnis, waarvan drie vir vyf jaar opgeskort is. Die vonnisse vir die eerste twee klagte gaan gelyktydig uitgedien en twee van die vier jaar tronkstraf op die derde klag gaan gelyktydig met die eerste twee klagte uitgedien word. Luidens die klagstaat het Mrara en Ncapai op 20 April 2015 in ’n verkeersmotor agter ’n trok, wat op ’n geel sperstreep voor ’n onderneming in Suttonweg in Sidwell geparkeer was, stilgehou. Mzwabantu Sam was die trokdrywer en was besig om ’n vrag by die onderneming Colour Centre af te laai. Mrara het Sam na die verkeersmotor geroep en vir sy rybewys gevra. Sam het dit oorhandig, waarna Ncapai gesê het hy sy moet ’n boete van R1 000 aan hom uitreik omdat hy verkeerd geparkeer het. Sy sou dit egter nie doen nie – as hy iets het om vir haar te gee. Venster Sam het gesê hy het R200, maar toe hy dit aan haar wou gee, het sy gesê hy moet dit nie aan haar gee nie, aangesien enigiemand hom dit sou kon sien doen. Hy is gevra om dit deur die oop venster in die motor te laat val. Ncapai was egter nie met die R200 tevrede nie en Sam moes nóg R150 deur die venster laat val. Ncapai en Mrara het daarna weggery. Sam het die bestuurder van Colour Centre daaroor ingelig en die saak is dieselfde dag nog by die polisie aangemeld, lui die klagstaat. Op dieselfde dag het Ncapai en Mrara ’n onpadwaar­dige taxi van Xola Mavata in Kempstonweg van die pad getrek. Mavata het nie ’n geldige professionele bestuurspermit gehad nie. Hy het erken dat sy permit ongeldig is en dat die voertuig onpadwaardig is, waarop hulle gesê het hy moet vir hulle iets koop om te drink of iets vir hulle gee. Hy het R50 gegee, maar Ncapai het gesê hulle is twee beamptes in die motor, waarop hy nóg ’n R50 gegee het. Ncapai het toe gesê sy moet ’n boete uitreik omdat hul baas verby hulle gery het en agterdogtig sal raak as sy dit nie sou doen nie. Luidens die klagstaat het Mrara op 2 April 2015 Justice Manyena op ’n openbare pad in Motherwell voorgekeer. Hy het aan Manyena gesê die motor se lisensie het verstryk en die buitebande was nie in ’n goeie toestand nie. Hy het bygevoeg as Manyena iets aan hom sou gee, hy nie ’n boete sou uitreik nie. Manyena het R50 aan hom gegee waarna hy ’n boete uitgereik het vir die verstrykte lisensie. Verlof om teen hul skuldigbevinding en vonnis te appelleer, is geweier.