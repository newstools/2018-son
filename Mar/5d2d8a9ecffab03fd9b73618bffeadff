DRIE beamptes van die Stad Kaapstad se wetstoepassers en metro­polisie is in die sop oor gekonfiskeerde dop. Dit volg nadat hulle glo aan diens gesuip het. Die Stad is nou besig met ’n interne ondersoek oor dié voorval. Son kan onthul Gershwin Samuels en Egnatius Thomas van die stabiliseringseenheid, asook die metro cop Donavan Abrahams, het na verneem word drank wat van die publiek gekonfiskeer is, aan diens uit- gesuip. Dié drie kan duidelik gesien word op ’n foto wat aan Son beskikbaar gemaak is. Op die foto pose Samuels en Thomas heel trots in hul uniform met ’n dop in hul vuis. Keelgate ’n Anonieme bron vertel dié selfie is op 29 Desember geneem. Die bron sê: “Hulle het die alkohol oor die feestyd van die publiek gekonfiskeer en dan self aan diens gedrink. “Asof dit nie genoeg was nie, het hulle Saterdag by die Cape Town Carnival weer gewerk. Dieselfde ding het toe gebeur. Hulle het ook drank van die publiek gevat en dit het weer in hul keelgate beland.” JP Smith, die Stad se burgemeesterskomiteelid belas met veiligheid, sekuriteit en maatskaplike diens­te, sê die saak gaan ondersoek word. Smith hou vol sy departement volg baie streng maatreëls oor gekonfiskeerde ware. Smith het vinnig bevestig hulle is besig met ’n interne ondersoek in verband met die voorval. Smith sê: “Die Stad het baie streng protokol in terme van beslagleggings. “Waar alkohol van ’n lid van die publiek gekonfiskeer is, word ’n kwitansie uitgereik aan die persoon by wie dit geneem is. “Die kwitansie verskaf detail as die persoon dit wou terugeis. “Luidens ons rekords is verslag gedoen van ál die alkohol waarop in die feestyd beslag gelê is.” Hy voeg by die ondersoek sal ook kyk na die bewering dat die drie beamptes die naweek wéér aan diens alkohol gedrink het wat hulle by die Cape Town Carnival afgevat het. Volgens Smith kan die anonieme klaer die bewyse aan die uitvoerende direkteur vir veiligheid en sekuriteit, Richard Bosman, stuur om sodoende die ondersoek te versnel. Hy noem ook dat die klaer ’n beëdigde verklaring moet aflê as deel van die ondersoek. Smith sê: “As bevind word dat die beweringe grondig is, kan die betrokke beamptes geskors word hangende die uitkoms van ’n dissiplinêre proses.”