WATERTARIEWE vir Kaapstad se inwoners gaan met ’n helse 27% styg. Dit het die afgelope week uitgekom toe Patricia de Lille, burgemeester van die Stad Kaapstad, haar voorgestelde begroting van R49,1 miljard vir die boekjaar 2018/’19 op ’n volle raadsver­gadering bekend gemaak het. De Lille het gesê as die begroting goedgekeur word, behoort die armes ’n inspuiting van byna R3 miljard uit die begroting te kry. “Dit is sowat R300 miljoen meer as in die huidige boekjaar,” sê De Lille. “Ek is bly om nóg ’n begroting voor te lê wat ten gunste van die armes is en op dienste vir die kwesbaarstes in ons Stad gespandeer gaan word.” Eiendomme met ’n waarde van R100 000 en laer gaan kwalifiseer vir 100% afslag op eiendomsbelasting. Dié mense gaan ook 10 500F water per maand gratis kry. Droogte Die volgende tariefverhogings word voorgestel: 7,2% vir eiendomsbelasting, 8,1% vir krag, 5,7% vir vullisverwydering. Die grootste verhoging is 26,9% vir water en sanitasie. De Lille het egter tydens haar toespraak nie eens geraak aan die huidige droogte nie. Haar party, die DA, het haar vroeër vanjaar vanaf waterkrisisbestuur verwyder en haar adjunk, Ian Neilson, aangestel as hoof van dié belangrike taak. Die ACDP-koukusleier, Grant Haskin, sê die speaker, Dirk Smit, het geweier om hom toe te laat om die mayor te vra oor die waterkrisis. Haskin sê gister se raadsitting het voortgegaan asof daar geen water­krisis, probleme met die verkryging van alternatiewe waterbronne en die dreigende Dag Zero is nie. “Die ACDP doen ’n beroep op die DA om sy besluit te heroorweeg om die mayor van haar mag te ontneem om oor die waterkrisis te praat.”