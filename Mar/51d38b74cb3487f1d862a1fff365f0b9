DIE Madibaz se krieketspan begin nou behoorlik momentum opbou in die Nelson Mandelabaai-premierliga. Met hul twee oorwinnings die naweek het die Madibaz gewys hulle is van plan om die titel van die Oostelike Provinsie se klubkampioen te herwin. Saterdag het die Studente op hul tuisveld vir Uitenhage, wat ook sterk in die wedloop om die titel is, maklik met nege paaltjies in Port Elizabeth pak gegee. Sondag was daar op die Gelvandale Oval sterker teenstand vir die Madibaz. Hulle was egter weer aan die wenkant en het Gelvandale met 30 lopies geklop. Uitenhage het Sondag vir sy nederlaag teen die Madibaz vergoed toe hy Union met vier paaltjies geklop het.