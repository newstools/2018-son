ASHTON. – Twee pasiënte het dié maand gesterf nadat dieselfde verpleegster hulle glo weggewys het. ’n Baie siek Katriena Davids (46) het op 6 Maart na die Kogmanskloof-kliniek gegaan. ’n Familievriend wat Davids ver­gesel het en anoniem wil bly, sê suster Van Heerden het vir Davids­ gesê sy kan haar nie nou help nie. Sy het toe 12 Maart as ’n volgende afspraak in haar kliniekkaart geskryf. Davids is ’n paar daar voor dié datum oorlede. In die ander geval het Van Heerden na bewering vir Fanie Maasdorp (39) op 13 Maart weggewys oor hy nie ’n afspraak gehad het nie. So beweer sy familie en sê Maasdorp is dieselfde dag oorlede. Maasdorp se suster, Katriena, sê haar broer was ’n baie siek TB-lyer. Sy bestempel die kliniek se diens as uiters swak. In ’n beweerde byna noodlottige geval onlangs het ’n vrou haar drie­jarige kind amper in dié kliniek verloor. Die vrou, wat ook anoniem wil bly, vertel haar kind het ’n maagvirus opgedoen en sy oë het begin omdop. Ingegryp Sy vertel Van Heerden het haar ook weggewys deur net te sê sy kan haar nie nou help nie. Die ontvangsdame het toe ingegryp en met die kind na ’n ander verpleegster gehardloop. Hy het herstel nadat hy ’n drip toegedien is. Die vrou sê: “Was dit nie vir daai ontvangsdame nie, sou my kind dood gewees het.” ’n Paar weke gelede het die in­woners ’n optog na dié einste kliniek gehou juis teen swak dienslewering. Hulle eis: ’n Woordvoerder vir die provinsi­ale gesondheidsdepartement (WKGD), Megan Sonnenberg, sê ’n dokter het Davids wel behandel. Sonnenberg sê Davids is na ’n hospitaal verwys. Wat Maasdorp betref, sê Sonnenberg die WKGD ondersoek die omstandighede van sy dood.