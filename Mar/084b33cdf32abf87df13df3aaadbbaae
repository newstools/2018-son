DURBAN. – Drie aanvallers het gisteroggend hier probeer om ’n driekampatleet se bene met ’n kettingsaag af te saag. Mhlengi Gwala (26) se loopbaan as driekampatleet is heel waarskynlik gered ná ’n vyf uur lange operasie. Gwala se familielede is nie die enigstes wat vermoed hy is uit afguns aangeval nie. ’n Vriend en oefenmaat van Gwala bespiegel ook daaroor dat die drie mans se buitengewone aanval gedryf is deur jaloesie. Sandile Shange vertel: “Dis net verskriklik. Die aanvallers het deur die vlees gesaag, maar nie die been nie.” Shange voeg by Gwala was douvoordag besig met ’n oefen­sessie op sy fiets naby die kampus van die Universiteit van KwaZulu-Natal. Shange sê die aanvallers het hom en sy fiets gegryp, maar hoewel hy sy selfoon en ander waardevolle items aan hulle oorhandig het, het hulle dit na hom toe terug-gegooi. “Hy is by die bosse daar naby in gedwing en toe kom die kettingsaag na vore,” vertel Shange. Gelukkig het die aanvallers gevlug toe die sekuriteitspersoneel daar naby hul aandag afgetrek het. Gwala, wat reeds aan twee internasionale driekampkampioenskapsbyeenkomste deelgeneem het, is ’n rolmodel in sy gemeenskap. Die polisie het tot dusver nog niemand gearresteer nie. – News24