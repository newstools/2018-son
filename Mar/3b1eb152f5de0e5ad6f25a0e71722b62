SIRAJ DESAI, die regter in die driedubbelemoordsaak teen Henri van Breda, se vrou Faieza het afgesterf. Faiez Jacobs, die sekretaris van die ANC in die Wes-Kaap, het dié nuus op Facebook gedeel. Die afsterwe van Desai se vrou volg nadat die bylmoordsaak Dinsdag tot 21 Mei uitgestel is. Uitspraak in dié opspraakwekkende saak sou aanvanklik op 23 April gelewer word. Regter Mushtak Parker, wat in die saak waar­geneem het, het gesê dat Desai steeds die uitspraak sal lewer. Henri staan tereg op die bylmoord op sy ouers, Martin en Teresa, en ouboet, Rudi. Hy staan is ook aangekla van poging tot moord op sy sussie, Marli. Marli het die bylaanval oorleef, maar kan niks oor die voorval onthou nie. Patricia de Lille, Kaapstad se burgemeester, het haar medelye uitgespreek.    Faieza sal vanmiddag volgens die Moslem-geloof begrawe word.