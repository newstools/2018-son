JOHN Joseph en Warren Lesikara sal Dinsdag hoor of hulle skuldig is aan die moord op die vierjarige Machiano Geswindt. Die twee se uitspraak het gister in die Kaapse hoog­geregshof begin. Machiano, van Delft, is op 29 Mei 2016 in die rug geskiet. Hy het saam met sy uncle Gustin Geswindt en Heinrich Robertson buite gesit toe hy geskiet is. Volgens ’n staatsgetuie, Apollis Ruiters, was die hit bedoel vir die kind se pa, Martin Beyers. Gershwin Kok, ’n vermeende dwelm- en bendebaas, het glo die opdrag gegee om Beyers uit te haal. Ruiters het gesê hy was daar toe Kok die hit gegee het. Kok is intussen dood. Regter Pearl Mantane het in haar uitspraak gesê Joseph en Lesikara het in die saak getuig. Joseph het gesê op die betrokke dag het hy saam met sy familie by die huis gebraai. Hy het ontken dat hy enigsins by die skietvoorval betrokke was. Sy ma het ook getuig en bevestig daar was ’n braai. Die vuurwapen wat gebruik is in die skietery waarin Machiano dood is, is in Joseph se besit gevind. Lesikara, wat ten tyde van die voorval 17 jaar oud was, het ook ontken dat hy by die skietery betrokke was. Hy het getuig hy was net een keer by Kok se huis en Kok wou hom toe recruit. Ruiters het getuig hy was een van die twee ouens wat die opdrag by Kok gekry het en hy het ná die tyd in die getaway-kar geklim. Ruiters was ook in die getaway-kar. Lesikara het gesê die dag toe klein Machiano geskiet is, het hy heeldag TV gekyk. Hy het gesê toe die skote afgaan, het hy ook maar gaan kyk wat aangaan. Gustin en Robertson is ook in die skietvoorval gewond. Robertson het getuig Lesi­kara het kort voor die skietery kom vra of daar dagga verkoop word. Lesikara het dit ontken. Die saak is Dinsdag weer in die hof.