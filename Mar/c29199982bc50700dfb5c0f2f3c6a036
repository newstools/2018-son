WAT ’n skande, Australië! Die kaptein van die Australiese krieketspan, Steve Smith, en sy adjudant, David Warner, is van hul rolle gestroop vir die res van die toets in Kaapstad. Dít terwyl die krieketwêreld die naskokke van Australië se balpeuter-skandaal verwerk. Die Australiese Krieketraad het die paaltjiewagter Tim Paine gister as die kaptein aangewys vir die res van die derde toets, wat gister op Nuweland geëindig het. Smith is geskors vir die vierde toets in Johannesburg en met sy totale wedstrydfooi beboet. Die veldwerker wat eintlik met die bal gepeuter het, Cameron Bancroft, is drie strafpunte opgelê en met 75% van sy wedstrydfooi beboet. Talle voormalige Australiese krieketspelers, onder wie Simon Katich en Rodney Hogg, meen Smith moet bedank as kaptein. Die Internasionale Krieketraad (IKR) het Smith se skorsing bevestig. Hoewel Bancroft in die volgende toets mag speel, kan Krieket Australië (KA) steeds verdere stappe teen hom oorweeg. Die uitvoerende hoof van die IKR en voormalige paaltjiewagter van die Proteas, David Richardson, sê hulle sal vandag ook ’n aankondiging doen oor tugstappe teen Bancroft. Dié het Saterdag beken dat hy en van sy senior spanmaats besluit het om met die bal te peuter. Balpeutery is ’n vlak 2-oortreding van die IKR. In dié stadium is net Bancroft en Smith gestraf, hoewel ander senior spelers ook betrek is.