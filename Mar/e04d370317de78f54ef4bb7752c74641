’N TAXIDRYWER is gister dood aangetref op die N2 tussen Somerset-Wes en Macassar. Die bestuurder was na bewering op pad na Kaapstad toe die ongeluk plaas­gevind het. Die ongeluk het tot ’n verkeersopeenhoping gelei. ’n Bron beweer die taxi wat in die ongeluk betrokke was, was vol kondome en dat twee van die mense in die taxi naak was. Die bron voeg by: “Ek dink dit is seks in die taxi wat die ongeluk veroorsaak het.” ’n Ooggetuie op die toneel bevestig die drywer van die vên het sonder ’n draad klere aan in die straat gelê. Hy verduidelik: “Ek was op pad werk toe. Toe ek in my spieël kyk, sien ek hoe die taxi straight oor die middeleiland gaan en aan die verkeerde kant van die straat beland. “Ek het my kar gestop en uitgespring. Een van die helpers het aan die ambulansmense gesê ’n ou lê poedelnaak in die pad.” Die ooggetuie voeg by: “Ek wou dit eers nie glo nie, maar toe ek nader gaan, was dit nes hy gesê het. “Dit was die drywer wat in die straat gelê het terwyl twee ander mense, ’n vrou en ’n man, beseer is.”