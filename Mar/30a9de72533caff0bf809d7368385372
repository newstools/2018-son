HY IS soos ’n dier aan ’n tou naby sy huis weggesleep en ure lank gemartel terwyl ontstoke inwoners geskree het: “Maak hom vrek!” Só het Neville Nash Nel (32) se gebroke ouers gister die laaste oomblikke van sy lewe beskryf. Nel is Saterdag in Missionvale wreed aangerand nadat inwoners die reg in eie hande geneem het. Hy is daarvan beskuldig dat hy balke gesteel het waarmee mense van die Summerstrand-plakkerkamp (net agter Mission­vale) hul huise bou. Bloed Sy twee jong seuns, Marlon (8) en Luciano (3), het hulpeloos toegekyk hoe inwoners hul pa met pangas, hamers, pikstele en klippe martel. Hy het vier uur in pyn en in ’n plas bloed aan die lewe geklou terwyl hy vir die ambulans gewag het. Nel se stiefpa, Donovan Booysen, sê Nel was by die huis toe hy Saterdagoggend daar weg is om ’n paar draaie te loop. Met sy terugkeer was niemand tuis nie, maar mense in die straat het kort daarna geskree: “Oom Donovan, Oom moet kom, want die mense slaan vir Neville!” Booysen het hom na die toneel gehaas en het op pad soontoe op sy vrou, Maggie, afgekom. “Dit was iets vreesliks om te aanskou. “Toe ons daar kom, het die kind net daar gelê, bebloed en kritiek. “Die bene in sy lyf was gebreek.” Nel het volgens Booysen gekla van die hitte en het vir ’n slukkie water gesmeek. Hy het Nel se kop opgelig en hom ’n slukkie water gegee te midde van teenstand deur die polisie. Die Booysens het hul seun probeer koel hou deur met ’n sambreel oor hom te staan. Maggie het later ’n laken oor sy lyf geplaas. Hulle het hom moed ingepraat en by hom gepleit om deur te druk. Vergifnis “Ek sal nooit die prentjie van my gebroke, sterwende kind uit my kop kan kry nie,” sê Maggie. “Ek hoor nog hoe sê sy kinders: ‘Ouma, hulle slaan my pa.’ ” Volgens Maggie was haar kind se laaste woorde aan haar: “My ma ... my ma, ek is lief vir jou. Kyk asseblief mooi na my kinders.” Booysen sê Nel het hom vir vergifnis gevra vir al die kere dat hy nie geluister het toe Booysen by hom oor verkeerde vriende gepreek het nie. Nel is onderweg na die Dora Nginza-hospitaal dood. Die Booysens hou vol Nel het niks met die gesteelde balke te doen gehad nie, maar hy was glo in gesprek met die diewe toe hulle hom kom vra het of hy kopers vir die balke kon kry. AO Alwin Labans, ’n polisiewoordvoerder, sê die polisie se ondersoek duur voort. Niemand is tot dusver in verband met die voorval in hegtenis geneem nie. Die familie was gister nog met die begrafnisreëlings besig.