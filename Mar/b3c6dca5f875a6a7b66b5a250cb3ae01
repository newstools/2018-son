DIE dood skuil dalk in jou yskas in die vorm van polony, Russians, viennas, ander worsies en kouevleis. Die nasionale departement van gesondheid het landsburgers aangeraai om dadelik van dié kossoorte ontslae te raak. Dié beroep is gedoen nadat bevind is van hierdie kossoorte is die oorsaak van die uitbreking van listeriose, ’n bakteriële toestand wat landwyd reeds 180 mense se dood veroorsaak het. Mense wat steeds van hierdie kos in hul yskas het, moet dit in ’n plastieksak sit om te keer dat ander kos in die yskas besmet word. Die minister van gesondheid, dr. Aaron Motsoaledi, het bevestig die uitbreking het sy oorsprong gehad by Enterprise se fabriek in Polokwane. Listeriose is ook ontdek by Rainbow Chicken se fabriek in die Vrystaat, maar verdere toetse moet nog hier gedoen word. Volgens die Oos-Kaapse departement van gesondheid is altesaam nege mense in die Baai dood. Die getal het gestyg vandat twee mense oorspronklik positief getoets is vir die siekte. Die metro se komitee oor openbare gesondheid het in Januarie altesaam 15 kossoorte van voedselverwerkingsaanlegte in die Baai – soos voorgeskryf deur die Nasionale Instituut vir Oordraagbare Siektes – na die nasionale gesondheids­laboratorium toe gestuur vir ontleding. Luidens die komitee se verslag het hulle die uitslae van die toetse in Februarie ontvang. Dit het gewys French polony en vars blaarslaai is positief getoets vir listeriose. Die metro wag steeds vir die uitslae van ongepasteuriseerde melk, jogurt en gepasteuriseerde Amasi en melk. Nadat die uitslae bekend gemaak is, is die kosplekke luidens die verslag in kennis gestel en pogings is aan­gewend om vas te stel hoe die verspreidingsketting daar uitsien. ’n Voorstel is gemaak dat ander monsters geneem word by plekke aan wie die verskaffers hul produkte versprei het. Almal wat kos versprei en hanteer, is opnuut bewus gemaak van die vereistes wanneer dit kom by higiëne. In die Baai is BBQ-hoenderpolony, Russian-worsies, viennas, vars vrugte, brawn, chilli polony, vars en bevrore hoender almal negatief getoets. Die metro se drinkwater is veilig en alle toetse is negatief vir listeriose. Intussen het groot kettingwinkels onmiddellik die Enter­prise-produkte van hul rakke af verwyder. Lawrence MacDougall, uitvoerende hoof van Tiger Brands (waaronder Enterprise val), het gesê die vervaardiging en verspreiding van Enterprise-produkte by hul aanlegte in Polokwane en Germiston is summier gestaak.