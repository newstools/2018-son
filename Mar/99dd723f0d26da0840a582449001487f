DIE regte van pasiënte met geestesprobleme en hul gesinne is tydens die Life Esidimeni-debakel blatant geskend en verontagsaam. Só het Dikgang Moseneke, afgetrede adjunkhoofregter, gister op die laaste dag van arbitrasieverhore gesê. “Al die feite hier dui op wreedheid,” het hy gesê. Gevolglik het hy gelas dat die regering opdok. Die bedrae wat die regering aan die families moet betaal, ongeag of die pa­siënt gesterf het of nie, is R20 000 vir begrafnis­uitgawes, R180 000 vir skok en sielkundige trauma en ­R1 miljoen in grondwetlike skadevergoeding. Die regering moet die vergoeding in ’n enkel­bedrag betaal, nie later nie as drie maande van gister af, berig Eyewitness News. Geestelik ongestelde en kwesbare pasiënte is ontneem van hul waardigheid, “gemartel” deur nieregeringsorganisasies (NGO’s) wat nie voldoende toerusting het nie en is verwaarloos deur arrogante provinsiale gesondheidsower­hede wat hul mag misbruik en oor die omvang van die tragedie gelieg het, het Moseneke gesê. Honger Die verhore is gehou nadat 144 psigiatriese pasiënte in 2016 gesterf het. Hulle is dood nadat 1 711 pasiënte van die Life Esidimeni-sorgsentrum geskuif is na NGO’s in Gauteng wat te min toerusting en finansiering gehad het. Moseneke het gesê meer as 1 400 van die pasiënte moes “torturous” toestande” oorleef. Van hulle is soos beeste agter op trokke vervoer, ander het nie hul medikasie gekry nie en van die pasiënte is van die honger dood. Die voormalige LUR vir gesondheid in Gauteng Qedani Mahlangu is uitgewys weens haar ontkenning van enige skuld. Sy claim senior beamptes het vir haar gelieg. “Sy was aan die hoof van die projek. Sy was die leier. Sy was bewus van die risiko’s, maar het haar nie aan die waarskuwings gesteur nie. Haar pleidooie van onkunde is duidelik onwaar. Haar optrede was irrasioneel en sy het gedink sy kon daarmee wegkom,” het Moseneke gesê. Dr. Aaron Motsoaledi, minister van gesondheid, het gesê die tragedie is een van die ergste voorvalle in die geskiedenis van post-apartheid-Suid-Afrika.