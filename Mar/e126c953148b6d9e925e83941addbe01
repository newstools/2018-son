MARIA Sharapova en Sven Groeneveld, haar jare lange afrigter, se paadjies het geskei. Dit volg nadat sy haar eersterondewedstryd in die Indian Wells-toernooi in Kalifornië verloor het. Sharapova het die aankondiging gemaak twee dae ná haar nederlaag. Dit was blykbaar ’n gesamentlike besluit. Die Rus het in skoon stelle teen Japan se Naomi Osaka verloor ná ’n afwesigheid van drie jaar in die toernooi. In ’n verklaring op haar webblad het die vyfmalige Grand Slam-wenner gesê: “Ná vier suksesvolle, maar uitdagende jare, wil ek Sven graag bedank vir sy ondersteuning, lojaliteit en – bo alles – sy vriendskap. “Dit gaan oor meer as net ons werksvennootskap. Ondanks ons gesamentlike besluit, voel ek bevoorreg om iemand soos hy in my afrigterskorps te kon hê.” Sharapova is tans 41ste op die wêreldranglys sedert haar terugkeer laas jaar nadat sy ’n skorsing van 15 maande moes uitdien. Groeneveld het voorheen saam met bekendes soos Monica Seles, Arantxa Sánchez Vicario, Mary Pierce, Ana Ivanovic en Caroline Wozniacki gewerk. – AP