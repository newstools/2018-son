DIE Sharks-haker Akker van der Merwe het oornag ’n groot gunsteling in Durban geword. Dié bonkige en aggressiewe speler was een van die Durbaniete se groot uitblinkers in hul wegholsege van 50-22 oor die Sunwolves. Sy kragtige en onverskrokke lopies het nie net talle verdedigers in die lug laat gryp nie, maar ook die vonk in die Sharks se enjinkamer aangesteek. In die 50 minute wat hy speelkans gekry het, maak hy dit nou moeilik vir die afrigter, Robert du Preez, om hom uit die beginspan te laat. Daar is geen fout te vind met Franco Marais se spel nie, maar Van der Merwe se spel herinner baie aan wyle Frans (Domkrag) Erasmus, wat die skare op hul voete het wanneer hy op loop gaan. Die Sunwolves is nie ’n groot kanon in Superrugby nie, maar die Sharks het nogtans gewys wat hulle kan doen as hulle balbesit behou en volgens hul potensiaal speel. Dan is daar die sneltrein Makazole Mapimpi op linkervleuel, wat kenners in vervoering het. Die Sharks pak die Brumbies Saterdag 10:45 in hul eerste toerwedstryd in Canberra.