‘HIERDIE ou lewetjie wil gelewe wees!”Dis die wyse woorde van my gryse ouma Saar. Want sien soms, net soms, wonder jy of die lewe ooit regverdig is. Soms lyk dit of die lewe sommige mense voortrek. Witbroodjies. Maar jy wat volgens die wil van die lewe wil lewe, vir jou gee die lewe net opdraande. Pyn, lyding, droefheid en hartseer. Soms voel dit asof die lewe stiefkinders het. Om as stiefkind te kwalifiseer, so lyk dit vir my, moet jy leef volgens die Boek en volgens die norme en standaarde van wat redelikerwys reg is. Dan is die lewe al te geneig om pak uit te deel. Die plaasmense glo: “Die gewillige donkie kry die meeste pak!” Dan kom gedagtes van getroue vriende by my op. Soos die vriendin wat so dikwels ander mense help. ’n Steunpilaar. Sy help vroue en kinders in nood. Sy tree in die bresse vir hulle wat aan dwelms verslaaf is tot die dag van rehabilitasie. Dan slaan Lucifer haar die hardste – haar eie kind verval in dieselfde duiwelsstrik. Dan is daar die vrou wat gereeld vir die siekes en krankes in gebed tree. Sy is die een wat die gawe van helende hande van die Groot Geneesheer ontvang het. Dan word haar kind die siekste van almal. Of die pastoor wat ook die genesingstalent van Bo ontvang het. Hy kry dan toe self ’n siekte wat hom half verlam gelaat het? Of die broer wat sy hele lewe aan die kerk gewy het, word so getref dat hy glad nie meer die huis van aanbidding kan besoek nie? Dan is daar die vroutjie wat soos ’n Bybelse Hanna vir ’n kindjie gebid het, maar nooit was haar baarmoeder gevul nie? Tog kry jong, ongehude tienermeisies kinders by die dosyne. Kinders wat dalk nie ’n regverdige kans op die lewe gaan kry nie? Dan sien jy mense wat floreer en in die lewe vorentoe gaan, wat op slinkse en agterbakse wyses middele bekom wat die lewe vir hulle heel gerieflik en aangenaam maak. Dit terwyl miljoene mense wat eerbaar en eerlik lewe, ly? Dit laat my dink aan die reggae-sanger Jimmy Cliff se “Sufferin’ in The Land”. Hy meen: Too many people­ are suffering, too many people got every­thing while­ too many people­ have­ no­thing. Remake­ the world. Ja, ons lewe op ons knieë. Ons dra die merk van die Kruis op ons knieë, soos ons bid. Ons bid die gebed van die vrou in die Christen-fliek War Room. Ons verklaar oorlog teen bose magte omdat dit juis dieselfde “bose” is wat die beste in die lewe bedien word? Skielik dink ek aan ’n ander wysheid van dieselfde wyse ouma: “Tel jou seëninge. Tel hul een vir een en jy sal God se goedheid prys soos nooit voorheen.” Sowaar, ek het weer begin tel en “the more I count my blessings, the more my blessings become!” Dis tyd dat ons hierdie begin oefen wanneer dit lyk of ons die wedstryd verloor teen siekte, honger, finansiële probleme, dwelms of watter bal die lewe ook al na ons gooi. Dán moet ons eers begin “tel”. ’n Positiewe ingesteldheid en dit waarmee die Skepper jou geseën het, is feitlik ál wapens wat benodig word om die onregverdige lewe ’n nekslag toe te dien. Nie maklik nie, maar tog moontlik. Hierdie ou lewe wil geleef wees!