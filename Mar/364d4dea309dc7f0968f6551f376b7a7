SY VROU se afsterwe was baie skielik en onverwags. Só het die moordbeskuldigde Robin Packham in sy beëdigde verklaring gesê tydens sy aansoek om borgtog. Packham is Vrydag in die Wynberg-landdroshof op borgtog van R50 000 met streng voorwaardes vrygelaat. Hy word daarvan beskuldig dat hy sy vrou, Gill, vermoor het. Haar lyk is meer as twee weke gelede in haar uitgebrande BWM- sedan agter die Diep­rivier-treinstasie gevind. Hy word ook van regsverydeling aangekla. Packham, wat in Zimbabwe gebore is, het Vrydag voor landdros Goolam Bawa verskyn. Hy is tot die einde van die maand onder huisarres geplaas in sy R4,5 miljoen-huis in Constantia. Sy bail-voorwaardes sluit in dat hy net die huis mag verlaat om te gaan werk, sy vrou se begrafnis by te woon en met sy lawyer te consult. Hy mag nie die Wes-Kaap sonder toestemming van die ondersoekbeampte verlaat nie. Packham mag ook geen kontak met enige staatsgetuies maak nie. Daar is sover sewe staatgetuies, wat glo Packham se suster insluit. Sy reisdokumente, insluitend sy paspoort, is aan die ondersoekbeampte oorhandig. Packham se prokureur, Benjamin Matthewson, het aangedui sy kliënt gaan onskuldig pleit. Matthewson het Packham se verklaring voorgelees en sê hy het twee dogters, Kerry (27) ’n onderwyseres, en Nicola (25), wat in Johannesburg woon en werk. Die verklaring lui die kinders steun op hul pa terwyl hulle probeer om hul ma se dood te verwerk. Dit lui verder sou hy in hegtenis bly, sal dit beteken sy kinders het albei hul ouers in ’n kort tydjie verloor. Packham is ’n bestuurder by die koeldrankmaatskappy Twizza. Die staatsaanklaer Susan Galloway het aan landdros Bawa gesê die oorsaak van Gill se dood is nog nie finaal vasgestel nie, maar dat sy wel aan onnatuurlike oorsake dood is. Die landdros het beveel Packham se gesig mag nie in die media gepubliseer word nie aangesien hy nog aan ’n ID-parade moet deelneem. Die saak is tot 8 Mei uitgestel vir verdere ondersoek.