ATLANTIS. – ’n Jeugdige is vas nadat twee onwettige guns by hom gevind is. Die misdaadvoorkomingseenheid het gereageer op ’n tip wat hy uit die gemeenskap ontvang het en dit dadelik opgevolg. Kapt. Cyril Dicks, ’n polisiewoordvoerder, het gesê die eienaar van die huis het toestemming gegee dat die plek deursoek mag word. Volgens Dicks het die polisie elke vertrek noukeurig deurgesoek. Vrygelaat Toe hulle die jeugdige se slaapkamer deursoek, het hulle op twee vuurwapens met ammunisie afgekom. Die verdagte (17) is in hegtenis geneem vir die onwettige besit van vuurwapens en ammunisie en het reeds in die hof verskyn. Hy is in die sorg van sy ma vrygelaat. Volgens lt.kol. Michael Ledimo, stasiekommissaris, is daar tans baie meer vertroue tussen die gemeenskap en polisie – en die inligting in die saak is ’n bewys daarvan. Volgens ’n ingeligte in die polisie word daar deesdae al hoe meer van jeugdiges gebruik gemaak om guns te hou en hits uit te voer.