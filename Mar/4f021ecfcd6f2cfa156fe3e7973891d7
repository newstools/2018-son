HET jy al ooit gewonder waar velkleur vandaan kom? En waarom ons elkeen lyk soos ons lyk? Of hoekom jy krulhare het, maar jou suster se hare reguit is? Die boek Onder my Vel sal jou daardie antwoorde gee. Onder my Vel handel oor die geskiedenis van velkleur en is geskryf deur ’n Amerikaanse wetenskaplike, dr. Nina Jablonski, in samewerking met ’n Suid-Afrikaanse skrywer, Sindiwe Magona. Die illustrasies is deur Lynn Fellman gedoen. Die boek word in al 11 amptelike tale gedruk en is landwyd by boekwinkels, onder meer Exclusive Books, beskikbaar. Lona Gericke beskryf die boek as ’n pragtige publikasie waarin die seun Njabulo gefassineer is deur ’n verkleurmannetjie wat hom laat wonder hoekom almal nie soos verkleurmannetjies van kleur kan verander nie. Sy oom Joshua se skrootwerf is die plek waar die skoolkinders ’n taak oor her­winning moet doen. Dit word dan ook die agtergrond waarteen die kinders leer oor velkleur en daaroor gesels. Die wetenskapteks deur Jablonski verskyn deur die hele publikasie en leer die groep jong mense dat kleur oral is, hoekom ons nie van kleur kan verander nie, hoekom daar so baie kleure is. Sy deel ook inligting van velkleurgene, hoe verskillende volke by mekaar uitgekom het, hoe nuwe velkleure ontwikkel het en hoe om velkleur te verstaan. Die liedjie op bladsy 42 kan kinders met stokke of ander rondlêgoed rap: “My vel is daar buite, my hart is hier binne, dis wie ek is ...” Hierdie is ’n belangrike boek wat in skole, biblioteke en tuisversamelings hoort.