NÓG ’n vrou wat na bewering jong meisies gewerf het vir seksuele uitbuiting vir die vermeende sekspes-pastoor Timothy Omotoso, het dié week in die Baaise landdroshof verskyn. Omotoso is ’n senior pastoor vir die Jesus Dominion International Church. Die jongste beskuldigde, Nobubele Mlindi (31), se eerste hofverskyning Donderdag het gekom nadat sy haar vroeër die dag oorgegee het aan die Valke se mensehandel-span. Sy staan tereg op klagte wat verband hou met mensehandel en uitbuiting vir seksuele doeleindes. Mlindi is die derde verdagte wat deur die Valke in hegtenis geneem is vir die beweerde werwing van meisies reg oor die land en die dophou van hul bewegings in die huise waar hulle aangehou is. Sy is op borgtog van R2 000 vry­gelaat. Kapt. Anelisa Feni, woordvoerder van die Valke in die Oos-Kaap, sê Mlindi het tussen 2012 en 2016 – terwyl sy vir die departement van gesondheid in Port Elizabeth gewerk het – meisies van reg oor die land gewerf om tuis te gaan in Omotoso se huis in KwaZulu-Natal. Toegestaan Daar word ook beweer dat sy soms die huismoeder van die betrokke huis was. Mlindi woon tans in Mmabatho in Noordwes. Borgtog van R2 000 elk is in November verlede jaar toegestaan aan die ander twee beskuldigdes, Zukiswa Sitho (28) en Lusanda Solani (36). Die Valke in Port Elizabeth het Omotoso (59) op 20 April 2017 in hegtenis geneem. ’n Rits klagte wat verband hou met die verontagsaming van die Wet op Seksuele Misdrywe, wat verskeie klagte van verkragting insluit, staar hom in die gesig. Van die vermeende slagoffers was so jonk as 13 jaar oud. Mlindi en haar drie medebeskuldigdes moet weer op 11 April by die beskuldigdebank inskuif. Genl.maj. Zintle Mnonopi, die waarnemende provinsiale hoof vir die direktoraat van prioriteitsmisdaad-ondersoeke in die Oos-Kaap, het haar beamptes gelukgewens oor hul onwrikbaarheid in die stryd teen mensehandel.