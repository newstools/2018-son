’N PENSIOENARIS wat erg sukkel, se grootste droom is tog net om eiendom op sy naam te hê. Tog woon Pieter Hendricks (73) en sy vrou, Eva (57), heel beskeie in iemand se garage in Eersterivier. Dis eers onlangs dat hy tot sy ontnugtering moes uitvind iemand het met sy naam 29 eiendomme geregistreer. Wat meer is, moes die pensioenaris, wat ’n voet­ganger is, uitvind dat sowat tien karre ook met die gebruik van sy naam geregistreer is. Hy is hieroor heel verslae. Pieter, wat daaraan gewoond is om van die krummels te lewe, was juis so bly toe iemand van die Stad se behuisingsdepartement hom in 2017 gebel en vertel het dat hy ’n gesubsidieerde huis gaan kry. Hy sê: “Dit was in November toe ek die oproep gekry het vir die huisie by die Forest Village-behuisingsprojek.” Sy vreugde is gou kortgeknip toe die amptenaar hom kort daarna bel om te sê die regering kan hom nie meer die huis gee nie. Hy was verslae. “Ek is gesê ek kwalifiseer nie oor ek dan 29 huise in my naam geregistreer het! “Dit maak nie sin nie, want ek het nog nooit ’n huis in my hele lewe gehad nie. “Ek verstaan daar is ook tien karre in my naam geregistreer, want ek kry altyd phone calls van insurance­ companies wat my kar-versekering aanbied. En ek besit nie ’n kar nie.” Pieter woon met sy gesin in ’n garage in Rosedale. Hy het met die hulp van die departement agtergekom dat ’n lawyer wat in Brackenfell werk, glo agter die vermeende bedrog sit. Dié ondersoek het egter in ’n doodloopstraat beland toe hulle uitvind dié prokureur is sowat drie weke gelede oorlede. Luidens dokumente wat hy van die Wes-Kaapse behuisingsdepartement ontvang het, is al die huise in sy naam tussen 2004 en 2008 geregistreer. Op die dokumente wat Son onder oë gehad het, staan daar dat Pieter die eienaar is van dié huise in areas soos Mitchells Plain, die Strand, Goodwood en die meeste daarvan is in Eersterivier, Blue Downs en Kleinvlei. Eva (57) sê: “Ons wou in 2008 ’n huis in die Strand koop, maar toe is aan ons gesê ons kan nie, want ons het te veel skuld. Ons het nie destyds geweet nie, maar dit maak nou sin. “Dis vir my baie hartseer om só te lewe, want ek en my man en my vier kinders woon in die garage.” Hy sê hy weet nie hoe om te maak om ’n huis te kry nie, want hy kan enige tyd uitgeskop word waar hy nou huur. “Die rent is R1 200 per maand. “Ek is ’n pensioenaris. Waar moet ek die geld kry?”