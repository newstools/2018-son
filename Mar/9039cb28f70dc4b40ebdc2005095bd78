’N OPWINDENDE tweestryd kan tussen die Highlanders se nuweling-linkervleuel, Tevita Nabura, en die Stormers se Dillyn Leyds verwag word. Die spanne kom vandag 08:35 in Dunedin in ’n Superrugby-wedstryd teen mekaar te staan. Die Fidjiaanse vleuel maak sy debuut vir die Nieu-Seelandse span en kom teen die Stormers se veelsydige Leyds te staan. Nabura speel in die plek van Tevita Li, wat weggelaat is. Leyds keer terug na regtervleuel nadat hy teen die Crusaders losskakel gespeel het. Damian Willemse keer ook terug in die nr. 10-trui, terwyl Leyds in die plek van die beseerde Seabelo Senatla sal uitdraf. Leyds is ’n opwindende speler wat daarvan hou om met die bal in die hand die spasies aan te val. Dit is ’n baie belangrike wedstryd vir die span se breier, Robbie Fleck. Die span het tot dusver sy twee oorsese wedstryde, teen die Waratahs in Sydney en die Crusaders in Christchurch, verloor. Die Kapenaars se enigste sege tot dusver was oor die Jaguares. Aaron Mauger, die Highlanders se afrigter, het intussen gesê hy verwag ’n fisieke wedstryd van die Kapenaars. Hy het ook sy spelers gewaarsku om die Stormers geen spasie te gee nie. Die Highlanders het verlede week ’n loslootjie geniet en spog reeds met ’n sege oor die Blues.