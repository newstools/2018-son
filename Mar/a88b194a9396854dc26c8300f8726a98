Norman Evertson van Caledon skryf per e-pos: Die kwessie van grondonteiening sonder vergoeding gaan stabiliteit in ons mooi land versteur ondanks pres. Ramaphosa se oproep tot kalmte. Grondeienaarskap en eiendomsreg is sinoniem. As grond wettiglik afgeneem kan word sonder om die eienaar te vergoed, hou dit ook ’n groot bedreiging in vir eiendomsreg. Mense kan huise en besighede verloor as geboue op sogenaamde “gesteelde” grond opgeëis word. Ook gaan voornemende beleggers in die land se ekonomie huiwerig wees om in Suid-Afrika te belê, want wie wil nou eiendom bekom of daarin belê, wetende dat jy dit dalk later kan verloor. Grondonteiening gaan, benewens groot onsekerheid en verdeeldheid, ook verskriklike aggressie en woede by ons landsburgers ontlok. Ramaphosa sê dit sal nie ’n “vat-en-gryp” affêre wees nie en selfs Julius Malema verseker burgers daar sal wyd gekonsulteer word. Maar die feit bly staan, mense gaan nie vergoed word wanneer hulle die dag hul eiendom verloor nie! Dit is ’n baie irriterende feit! Ek kan my nie indink dat mense sal toekyk hoe vreemde mense besit neem van hul grond, besigheid of huis en niks daaraan doen nie. Nee kyk, dié saak is ’n tikkende tydbom wat ons land kan vernietig ... en die lont brand reeds! (Die mosie om die Grondwet sodanig te wysig, is reeds goedgekeur.) Hier kom groot marakkas!