WOENSDAG is Menseregtedag landwyd met ’n verskeidenheid events gevier. Menseregtedag in Suid-Afrika gedenk jaarliks die 69 slagoffers wat die polisie in die Sharpeville-slagting afgemaai het. ’n Geregtelike ondersoek het getoon die meeste slagoffers is van agter geskiet. Die betoging was vreedsaam en die slagoffers onskuldig, net soos die honderde onskuldiges wat jaarliks in bendegeteisterde gebiede afgemaai word. “Wat van ons menseregte?” vra die families van onskuldige slagoffers. Inwoners van plekke soos die Baai se Northerns, en die Kaapse Vlakte en Atlantis in die Kaap, moet daagliks vir die koeëls koes op pad werk, kerk en skool toe. Net ’n stappie na jou naaste spaza shop kan jou lewe kos. Wat van die regte van leerders wat op die grond moet lê terwyl die skote om hulle klap? Wat van húl reg tot opvoeding? Dan, aan die einde van die jaar as die eksamenuitslae kom, wil politici en onderwysbeamptes weet waarom die slaagpersentasie so laag is. En dit brei vinnig uit na plattelandse dorpies. Vir dekades nou al smeek die mense om hulp, maar die bendeslagting duur voort. Die polisie sê hulle makeer mannekrag en hulle kan nie oral wees nie. ’n Mens kan dit verstaan, maar die antwoord is eenvoudig – teiken dié wat miljoene maak uit misdaad. Daar is meer as genoeg polisielede vir elke druglord. Is ons polisiegeneraals, -luitenante en -kapteins dan te dom om te sien watse groot rol dwelmbase in die bendegeweld speel? Dis juis húlle wat aan ons jong mense wapens verskaf om húl turf te beskerm. Tog leef húlle soos konings – veilig in hul mansions – en hulle ry die beste karre. Het die polisie die wil om die dwelmbase vas te vat? Dit lyk nie so nie. Tans het die merts ál die grand regte terwyl die wetsgehoorsame burgers smeek: “Gee ons mense se regte terug. Ons wil weer leef.”