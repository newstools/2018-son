HY GAAN honger ly vir so lank as wat dit nodig is. Jerome Brown (54), ’n Rasta elder van Tiryville, Uitenhage, sê hy gaan niks eet voordat hy met ’n regter gepraat het nie. Die konstitusionele hof het verlede jaar beslis dat dit nie ongrondwetlik is om dagga in die privaatheid van jou huis te kweek en te gebruik nie, solank jy dit nie vervoer of verkoop nie. Tog word Rastas nog elke dag gearresteer vir die besit van dagga. “Dis nie reg dat mense nog gearresteer moet word ingevolge Artikel 21 van die Wet op Dwelms en Dwelmhandel nie. Ek glo ook almal se rekord van daggabesit moet skoongevee word. Vandag sukkel ons Rastas om werk te kry as gevolg van daardie rekords agter hul name.” Net laas week het die polisie by hul huis ingestorm en hulle ge-gunpoint. Die cops het niemand gearresteer nie, maar hulle het wel 50 kg dagga met ’n straatwaarde van R50 000 op die perseel gekry. ’n Dossier vir die handel in dagga is aangelê vir verdere ondersoek. Verder is ’n saak van opsetlike saakbeskadiging geopen nadat lede van die gemeenskap oproerig geraak en klippe na die polisie begin gooi het. Die polisie het toe traangas gegooi en rubberkoeëls op die groep afgevuur. Polisievoertuie is beskadig en drie mense is getref, maar niemand is ernstig beseer nie. Dit het ’n suur smaak gelaat en die Brown-gesin meen die polisie moet ophou om Rastas so te intimideer oor hulle dagga rook. Woensdag, op Menseregtedag, het die groep Rastas na die Kamesh-polisiestasie ge-march. Hulle het opgestaan vir hul reg tot privaatheid wat tydens die raid geskend is, asook die saak oor Artikel 21. “Ek het gister (Maandag) 16:00 met die eetstaking begin. Ek is die enigste Rasta hier voor die hof wat dit doen, maar die ander support my in die saak.” ’n Paar ander Rastas met plakkate het ook gister voor die hof in Johannesburg bymekaargekom.