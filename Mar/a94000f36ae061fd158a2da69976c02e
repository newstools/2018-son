SES hoofde van hoër­skole in die Northerns is optimisties oor die toekoms. Dít volg op hul betrokkenheid by die program Principal Action Learning Set (Pals) by die Nelson Mandela-universiteit se Sentrum vir Gemeenskapskole (SGS). Die hoofde van Arcadia, Bertram, Booysen Park, Chatty, Sanctor en Westville het Donderdag op ’n byeenkoms hul vordering gedeel. En hoewel goeie vordering gemaak is, het hulle gesê daar is altyd nog uitdagings en daar lê nog ’n berg werk voor. Dr. Bruce Damons, hoof van die SGS, sê die program is twee jaar gelede in vennootskap met Metro Security­ se Helping Hands-trust gevestig. Metro Security het self die ses skole geïdentifiseer. Damons het gesê die SGS het twee projekte vir die ses skole geïdentifiseer. “Dit word die Golden Thread-projek genoem en behels skoolveiligheid en die onderwysergesondheid. “Die leerders van die ses skole het daarna besluit om ook betrokke te raak en het begin om ’n gesprek te begin oor hul uitdagings. En dít het gelei tot die Learner Action Learning Set (Lals). Gregory Prince, hoof van Arcadia, sê sy skool het besluit om ouer­betrokkenheid en ’n verteenwoordigende leerlingraad te verbeter en onderwysers te ontwikkel. “Ons het besef die skoolbeheerraad moet ontwikkel word om ouerbetrokkenheid te verbeter. “Dit het daartoe gelei dat die opkoms by ’n begrotingsvergadering van 2 mense tot 30 gestyg het. Die spin-off van ouerbetrokkenheid was die veiligheidsaspek. “Ouers het ook met ons oor hul kinders se veiligheid gepraat.” Prince het bygevoeg dat die leerlingraad nie so suksesvol was nie en dat daar nog uitdagings is om te oorbrug. Jerome May, hoof van Bertram, sê sy skool het klaskamerbestuur en die ontwikkeling van ’n organiese veiligheidsplan asook die ontwikkeling van die skoolbestuurspan (SBS) geïdentifiseer. “Ons vlagskipprojek is die ontwikkeling van ’n nuwe model vir ’n skoolbestuurspan. Ons het begin met ’n demokraties verkose SBS. “Die portefeuljes wat werk, is personeel, finansies, dissipline, buitemuurs, akademies en fisieke aktiwiteite. Dit beteken ál die onderwysers is betrokke.” Ivan Martins, hoof van Booysenpark, sê om sy skool se beeld te verbeter was baie belangrik. “Ons het besluit dis belangrik om te kyk hoe ons skool beskou word. “Die ander probleem was toegang tot die skool. Die skool het nou ’n sekerheidswag, twee mense op veiligheidspatrollie, twee nagwagte en betrokkenheid van die gemeenskapspolisiëringsforum.” Martins sê die netheid van leerders was ook ’n fokuspunt en die skool het ’n nuwe skooluniform waarop almal trots is. Hy het bygevoeg die skool spog nou met ’n groentetuin en werkers van die uitgebreide openbare-werke-program wat die perseel skoonmaak. Nazli Chan King, hoof van Chatty, het gesê haar skool se fokuspunte was lees en geletterdheid, die doeltreffende gebruik van rekenaars en die dienste van maatskaplike werkers. Sy het bygevoeg die skool het deur die Helping Hands Trust honderde boeke uit Duitsland gekry wat die leerders gehelp het om hul leesvermoë te verbeter. Trots Chan King het bygevoeg verskeie rekenaarhulpmiddels word in die klasse gebruik en dat sommige nie die internet vereis nie. Apollis January, hoof van Sanctor, is trots daarop dat sy skool voortdurend bewusmakingsprogramme vir die leerders aanbied. Die beweegrede was dat die hantering van die leerders se maatskaplike probleme ’n fokuspunt was. Net soos Chatty, het dié skool ook maatskaplike werkers van NMU daar gehad wat leerders kon bystaan. Ander rolspelers, onder wie onderwysers en die polisie, het ook tot die program bygedra. Hy het ook die rol van die leerderondersteuningsagent by die skool belig. Adam January, hoof van West­ville, het gesê die verstewiging van die skool se brand was ’n fokus. Hy het die groot rol benadruk wat oudleerders by die skool speel. Volgens January is die skool ook besig om sy geskiedenis behoorlik te dokumenteer.