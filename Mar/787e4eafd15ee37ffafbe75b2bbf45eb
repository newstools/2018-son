HY WOU eintlik net haar laptop en earphones steel, maar toe Washief Buxey vir Robyn Pearce (20) in haar woonstel gewaar, het hy haar doodgesteek. Buxey (29) van Ottery sê hy het saam met sy oom op 1 Desember 2016 by die woonstelgebou in die kompleks ­Beach Court in Kusweg, Seepunt, gewerk. Voordat hy werk toe is, het hy tik gerook. Tydens sy lunch het hy na die vierde verdieping gegaan. Buxey sê sy motief was om te steel sodat hy tik kan koop. “Op die vierde vloer het ek toe ’n oop venster gesien. Ek het die venster verder oopgestoot en deur die venster geklim. “In die voorkamer het ek die laptop en earphones gesien en dit gevat. “Ek het nie geweet dat daar iemand was nie. “Toe ek in die slaapkamer kom, het ek vir Robyn gesien. “Ons albei was geskok om mekaar te sien. “Ek het vir haar gesê om kalm te bly. “Sy het my ’n R100 gegee. “Sy het skielik begin skree en ek het haar begin steek. “Ek het haar ’n paar keer gesteek.” Hy het toe die laptop gelos en met Robyn se selfoon, ’n Absa-bankkaart en ’n hor­losie gevlug. Volgens Buxey kon hy nie met sy gewete saamleef nie en hy het homself dae later aan die owerhede oorhandig. Pearce was ’n tweede­jaar­student in geesteswetenskappe aan die Universiteit ­Stellenbosch. Sy was ook van Durban en het in die Moederstad gewoon omdat sy by Maties geswot het. Buxey sê hy is baie jammer oor sy dade. Hy is skuldig bevind aan die moord op Robyn en ’n aanklag van roof met ver­swarende omstandighede. Die saak is weer 29 Maart in die hooggeregshof waar voorvonnisverrigtinge sal begin.