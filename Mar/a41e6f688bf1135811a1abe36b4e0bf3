GEORGE. – ’n Gesin van hier blameer hul buurman vir hul hond se wreedaardige dood. Die bewering is dat die buurman die gesin se hond eers met kook­water gegooi en daarna met ’n hamer oor die kop doodgeslaan het. Dit het glo gebeur nadat die gesin se hond oor die heining na die bure se erf gespring het. Nicole Maarman van Rosemore vertel sy was by die werk toe die hondjie, glo ’n beagle, op so ’n nare manier aan sy einde gekom het. Maarman sê: “Die hondjie het vermoedelik by ’n gat agter in die heining deurgegaan. “Wat my kwater maak, is dat die buurman weet dis ons hond. Die hond het nooit in die strate geloop nie.” Verwoes Die pyn waardeur die hond moes gaan, is vir haar ’n nare gedagte. Maar die buurman, Eric Stevens (37), sê die bewerings is onwaar. Hy sê: “Ek het probleme met rondloperhonde wat in my erf kom en my plante verwoes. “Ek het die hond verjaag, maar hy het teruggekom. Ek het nie kookwater oor die hond gegooi of hom met ’n hamer geslaan nie.” Gerda Reynders van die Good Hope SPCA in George veroordeel wreedheid teenoor diere. “Ons vra mense om voorvalle aan te meld by 082 787 384.”