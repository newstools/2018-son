’N OU ballie (54) van Lavender Hill wat glo sy lyf jong man gehou het op sosiale media om ’n tienermeisie se aandag te trek, loop nou hof. Die klag is voorts dat hy die tienermeisie oortuig het om topless-foto’s van haarself aan hom te stuur. Hy het glo met die 17-jarige meisie gereël om hom op die Steenberg-stasie te ontmoet. Toe sy by die stasie opdaag om die “jong man” te ontmoet, het sy tot haar skok ontdek dat sy mislei is deur ’n dedda wat amper oud genoeg is om haar oupa te wees. Volgens die Stad Kaapstad se hoofwetstoepassingsbeampte, Wayne Dyson, wou die tiener die stasie verlaat nadat sy besef het sy is mislei. Dyson sê die man het haar toe gedreig en gesê hy gaan haar foto’s op sosiale media plaas om haar te ontbloot. Dreigemente Dyson sê: “Die man het homself toe na bewering op haar geforseer. Hy het daarna beloof om die foto’s te delete en die tiener het gedink haar nagmerrie is verby. “Maar hy het haar toe weer gebel en dieselfde dreigemente gemaak en gesê sy moet hom by die stasie ontmoet.” Op 22 Maart het die tiener haar situasie onder wetstoepassingsbeamptes se aandag gebring voordat sy die man gaan ontmoet het. “Die beamptes het in bosse daar naby weggekruip en gewag totdat die verdagte aankom. By sy aankoms het die tiener hom geïdentifiseer en is die ou kêrel toegekap.” Hy het gister in die Muizenberg-landdroshof verskyn op ’n klag van verkragting. Die saak is tot 3 April uitgestel vir regshulp en borgtog-inligting. Die verdagte word in Pollsmoor aangehou.