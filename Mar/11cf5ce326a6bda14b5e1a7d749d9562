“EK SAL Deontay Wilder uitslaan. Hy is ’n maklike prooi.” Só het die voormalige swaargewigbokskampioen van die wêreld Tyson Fury aan die Daily Star gesê nadat Wilder Saterdagaand die Kubaan Luis Ortiz in Brooklyn, New York, in die tiende ronde uitgeslaan het. Ortiz het deurgaans die pas aangegee en Wilder was in die sewende ronde in die moeilikheid. Gelukkig is hy deur die klok gered. Fury, wat ook as die Gypsy King bekend is, het ’n waarskuwing aan Wilder gerig. “Jy is geen uitdaging vir my nie. Ek sal jou uitslaan op enige plek, enige tyd. “Jou geveg teen Ortiz maak my 100% oortuig. “Die dag wanneer jy besluit om teen my te boks, sal ek jou uitslaan.” Dit lyk nou na ’n uitgemaakte saak dat Wilder se volgende teenstander die wêreldkampioen Anthony Joshua sal wees mits Joshua op 31 Maart in Cardiff met Joseph Parker afreken. Wilder sê hy is gereed om die swaargewigtitels te verenig. “Ek het nog altyd gesê dis wat ek wil doen. Ek is nou gereed. “Daar sal binnekort net een kampioen, een gesig en een naam wees – Deontay Wilder,” sê die WBC-kampioen. Wilder is ná 40 gevegte onoorwonne.