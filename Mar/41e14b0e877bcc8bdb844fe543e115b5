DIE Hoërskool Emil Weder in die Overberg het sy 80ste bestaansjaar gevier. In dié skool se bestaan spog hy met hoogtepunte soos goeie slaagsyfers oor die jare – by tye ’n 100%-slaagsyfer – en beste slaagsyfer in die Overberg. Nog een van die skool se hoogtepunte was sy onder o. 16-rugbyspan wat in 2005 die kompetisie vir skole in die Overberg-streek gewen het. Die skool het die oudleerders en span van 2005 genader om die afgelope naweek te kom deel hê aan sy 80ste verjaardagviering. Saterdag was die hoogtepunt toe ’n colour run plaasgevind het waarmee die “Dream Team Rebels” die skare vermaak het. Irwill Adonis, kaptein van die Dream Team in 2005, het die manne weer op die veld gelei. Die herdenking is ook opgedra aan die spanmaats, leerders en onderwysers wat oor die jare aan die dood afgestaan is. Die span van 2005 het die huidige leerders ’n ding of twee op die veld gewys en ’n rugbyles geleer. Hoewel baie van die manne oor die jare gewig aangesit het, het dít hulle nie gekeer om steeds bo uit te kom nie. Dit was nie maklik nie, maar die manne sê hulle sal dit weer en weer doen vir hul skool. Die oudspelers beplan om later in die jaar nog ’n rugbyfees by die skool aan te bied. Die span wat in 2005 se Dream Team gespeel het, is: Maurelia Maart, Irwill Adonis, Kenwin Wiener, Johnwin Witbooi, Wade Philander, Tyron Williams, Selvin Present, Selwyn du Plessis, Danvon van der Berg, Uan-fre Swart, Lee Wildschut, Devondre Potberg, Zano Oostenberg, Naldo Fisher en Fredwin Jeftha.