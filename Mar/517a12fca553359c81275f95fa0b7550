EISH! Praat van ’n verleentheid. Indiërs is ietwat knorrig oor Adidas se nuwe klerereeks, want hy gebruik Holi, die Hindoes se geliefde lentefees van kleur, as inspirasie vir ’n nuwe reeks klere en skoene. Die Indiërs voel hul kultuur word uitgebuit. HuffPost berig boonop die superster Pharrel Williams was in Indië om die nuwe reeks te bemark. Hy het ook aan die Holi-fees deelgeneem waar mense mekaar met gekleurde poeier gooi. Die fees vier die oorwinning van goed oor kwaad. Toe duik daar kiekies en clips van Williams op wat maar taamlik ongemaklik gelyk het tydens die hele kleurryke affêre. Sekere mense voel die reeks sportdrag beweeg nogal naby aan kulturele toeëiening. Adidas is immers ’n Duitse maatskappy wat ’n Amerikaanse ster gebruik om tekkies te promote wat $250 (byna R3 000) kos en wat duidelik Hindoe-inspirasie gebruik. Iemand het opgemerk dit sal makliker en cheaper wees om net wit aan te trek en ’n regte Holi-fees te besoek...