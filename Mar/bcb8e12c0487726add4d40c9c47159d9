NIEMAND is bo die wet verhewe nie – nie eens metro­polisiebeamptes nie. Dít is weer eens bewys toe ’n lid van die metropolisie gevang is daarvoor dat hy onder die invloed van alkohol bestuur het. Yolande Faro, die hoof van die metropolisie, het gister gesê oortredings van dié aard sal onder geen omstandig­hede geduld word nie. Faro het gesê: “Daar is nie ’n manier hoe dít ooit aanvaarbaar sal wees nie. Nooit! “Die metropolisie word juis toevertrou daarmee om die slagtings op die paaie – wat deur dronkryers veroorsaak word – te beperk, nie om dit self te veroorsaak nie.” Sy het opdrag gegee dat die beampte summier geskors word, hangende ’n ondersoek na die aanklag teen hom. Faro sê die beampte is gister omstreeks 07:10 in hegtenis geneem deur kollegas wat patrollie­werk gedoen het in Standfordweg. Sirene Die beamptes aan diens het bemerk dat die bestuurder van ’n silwer VW Polo aangedui het hy wil indraai by die baan wat gereserveer is vir die IPTS-busse. Die beamptes het hul sirene aangeskakel om die bestuurder te waarsku dat hy nie daar mag indraai nie, maar hy het doodluiters voortgegaan om dit te doen. Hy is in Liebenbergstraat van die pad afgetrek. Die beamptes was verbaas toe hulle sien die oortreder is een van hul kollegas. Faro sê dié het volgens die beamptes wat hom aangekeer het, na alkohol geruik. Sy kollegas het hom dadelik in kennis gestel dat sy bloed-alkoholvlak getoets moet word. Toe hy dít hoor, het hy laat spaander. Hy het egter nie ver gekom nie voordat sy kollegas hom ingehaal het. Die metropolisiebeampte is in hegtenis geneem en by die Gelvandale-polisiestasie aangekla daarvoor dat hy bestuur het onder die invloed van alkohol. Faro sê die reg moet nou sy beloop neem.