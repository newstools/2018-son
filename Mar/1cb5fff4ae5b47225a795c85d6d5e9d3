GELVANDALE se krieketspan het so byna Madibaz 1 se krieketspan in die Nelson Mandelabaai-premierliga laat struikel. Die Madibaz is sterk in die wedloop om die titel te wen en ’n nederlaag kon rampspoedig vir die Studente se aanspraak gewees het. In ’n spannende wedstryd was die Madibaz Saterdag op hul tuisveld in Port Elizabeth uiteindelik met net een paaltjie aan die wenkant. Die volgende dag was Gelvandale egter nie op sy beste nie en die PECC het toe met 86 lopies gewen. Uitenhage is ook nog in die titelwedloop en het soos verwag min probleme gehad om Motherwell te klop. Uitenhage het met 198 lopies gewen. United sal sy titel aan die einde van die seisoen afstaan, maar het Saterdag ’n mooi oorwinning van 135 lopies oor Madibaz 2 behaal. Old Grey het egter die volgende dag United met vier paaltjies getroef om sy tweede oorwinning van die naweek te behaal. Old Grey het Saterdag ook met Union afgereken. Daar was die naweek drie uitstekende honderdtalle – Remano Esau vir United teen Madibaz 2, Matthew Breetzke vir Old Grey teen Union en Juan Engelbrecht vir Uitenhage teen Motherwell.