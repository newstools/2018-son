NÁ DIE slagting van onder andere vyf polisielede by die Ngcobo-polisiestasie in Februarie is nuwe sekuriteitsmaatreëls nou ingestel om polisielede beter te beveilig. Ngcobo is wes van Mthatha geleë. Lede van ’n kultus word van die opspraakwekkende moorde be­skuldig. In twee bloedbaddens kort ná mekaar het 13 slagoffers gesterf. In die eerste geval was vyf van die oorledenes cops en een ’n afgetrede soldaat. Twee dae later het die polisie­ 7 van minstens 17 verdagtes doodgeskiet waar hulle in ’n kerkgebou weggekruip het. Polisielede het toegeslaan op die Man­coba Seven Angels Ministries Church in Nyanga Village in Engcobo. Minstens 10 verdagtes is daar gearresteer. Nou is bekend gemaak die normalisering van die polisiestasie sal in drie fases gedoen word, naamlik kort-, medium- en langtermyn­aktiwiteite. Die verbetering van veiligheidsmaatreëls, insluitend die beheer van openbare toegang, sal onderneem word as deel van die medium- en langtermynplanne. Om dinge by die polisie­stasie te stabiliseer, het die Oos-Kaapse SAPD hoofsaaklik vyf stappe gedoen: 1 – ’n Multidissiplinêre taakspan is gestig. Dié span ervare polisielede ondersoek tans die saak en het al verskeie kere sukses behaal, insluitend met die arres­tasie van verdagtes en die terugvind van vuurwapens. Die ondersoek ontvou steeds. 2 – Lede van die Mancoba-kerk wat nie met die aanval verbind kon word nie, is teruggestuur huis toe. Die Valke tesame met die departement van maatskap­like ontwikkeling hanteer dié saak vorentoe. 3 – Die veiligheid en openbare toegang tot die Engcobo-polisiestasie is opgeskerp. Nuwe tekens is opgesit en vensters is reggemaak. Gegroet Addisionele personeel is ook ontplooi om gehalte­dienste aan die gemeenskap te lewer. 4 – Die vermoorde polisie­lede en oudsoldaat is op ’n massabegrafnis met respek en waardigheid gegroet. Senior bestuurslede is nou verantwoordelik daarvoor om met die oorledenes se familie in kontak te bly. 5 – Die berugte kerk sal vernietig word. ’n Span wat gelei word deur senior SAPD-lede, is klaar besig om die skrywery op klippe langs die kerk te verwyder. Dié span bestaan uit meer as 30 lede en sluit die honde-eenheid, die eenheid vir openbare orde en ’n operasionele reaksiespan in. Gemeenskapslede het dié stappe verwelkom en het glo hul steun aan die polisie gewys terwyl hulle besig was om skoon te maak. Regsadvies word ook tans ingewin oor die beste moont­like manier om die kerkgebou te verwyder. “Die aanval is definitief een van die ergstes nog waar­onder die polisie van die provinsie gely het. “Ons wil glo dit is die laaste van sy soort hierdie,” het lt. genl. Liziwe Ntshinga, provinsiale polisiekommissaris gesê. “As die provinsiale polisie beloof ons om ons beste te doen om te verseker so iets vind in ons leeftyd nooit weer plaas nie,” het Ntshinga by­gevoeg.