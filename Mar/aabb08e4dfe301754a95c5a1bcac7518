ALTESAAM 12 mense is gisteroggend beseer – een kritiek – in ’n botsing tussen ’n minibus en ’n lorrie op Onverwacht­weg in die Strand. Die nooddienste het die minibus teen ’n verkeerslig aangetref. Die slagoffers het op die toneel rondgedwaal en talle het nog in die bussie gesit. Die paramedici het bevind een man se toestand is kritiek. Die 11 ander se beserings was lig tot matig. Hulle is behandel en hospitaal toe geneem. Die paramedici moes gevorderde lewensonderhoudende ingryping op die man in ’n kritieke toestand toepas. Die presiese besonderhede rondom die voorval is nog nie bekend nie. Die plaaslike owerhede was op die toneel om dit te ondersoek. – ER24