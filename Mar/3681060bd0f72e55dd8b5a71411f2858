DIE Oos-Kaapse begroting vir die volgende boekjaar makeer kreatiwiteit, meen Jane Cowley, DA-lid van die portefeuljekomitee oor finansies. Sakhumzi Somyo, LUR vir finansies, het gister in die provinsiale wetgewer sy begrotingsrede gelewer. “Terwyl die sleutel­kwessies wat ons in die Oos-Kaap in die gesig staar – soos die verlammende werkloosheid, ’n oormatig opgeblase burokrasie en korrupte tender- en voor­sieningskettingpraktyke – wel geïdentifiseer is, is daar geen nuwe of innoverende planne om hierdie probleme op te los nie. “Die hoeveel moet duidelik in die hoe vertaal word.” Dissipline Volgens Cowley het Som­yo se begroting die nugterheid van die nasionale begroting weerspieël. “Werk kan net geskep word in ’n omgewing van fiskale dissipline en poli­tieke wil. “Ons groot loonrekening dui op ’n staatsdiens wat die provinsie droog suig om homself te voed, maar hy het nie die vereiste produk­tiwiteit nie. “Die LUR het geen beduidende aankondigings gemaak oor hoe hierdie loonrekening onder beheer gebring kan word nie. “Totdat korrupsie binne die geledere van die provinsiale regering in sy geheel uitgeroei is, sal die man op straat nie die gevolge van werkskepping en goeie dienslewering kan voel nie,” reken Cowley. Sy sê geen betekenisvolle stappe is aangekondig om dinge soos mediese regs­eise te bestry nie. Tog het sy die verhoogde begroting vir vroeëkinder­ontwikkeling verwelkom. Cowley meen die onsekerheid oor Somyo se toekoms het miskien ’n rol gespeel in die lewering van ’n be­grotingsrede waarin ’n klem kortkom wat die beheer van die loonrekening en die lewering van dienste betref. “Die begroting het geen planne om te reageer op die finansiële uitdagings wat ons in die gesig staar nie,” benadruk sy.