DIE Stormers sal van meet af aan met ’n verbeterde vertoning in die lynstane vorendag moet kom as hulle die Highlanders Vrydag in Dunedin wil klop. Robbie Fleck, afrigter, se span het ’n tweede week agtereenvolgens met sy lyn­stane gesukkel. Teen die Waratahs verlede naweek in Sydney het die Storm­ers se swak lynstaan-spel op hartverskeurende wyse in die doodsnikke van dié stryd direk tot hul nederlaag gelei. Saterdag teen die Crusaders het die Kaapse franchise weer eens met sy lynstane gesukkel. Siya Kolisi, kaptein, en sy manne het eenvoudig nie hul eie lynstaanballe gewen nie. Dit het hulle duur te staan gekom, veral omdat hulle elke keer die bal verloor het wanneer hulle op die aanval was. Daarteenoor was die Cru­saders klinies in hul uitvoering, veral wanneer hulle van omgekeerde besit in besit gestel is. Duikslae Die Stormers het eenvoudig net te veel foute gemaak. Hul verdediging en besluitneming op die aanval was power. Hulle het te veel duikslae op kritieke tye verbrou. En teen die verdedigende kampioen is dit net so goed soos selfmoord pleeg. Die Highlanders het die Blues in hul eerste Superrugby-stryd van die seisoen verlede naweek met 41-34 in die Forsyth Barr-stadion ore aangesit. Die span van Dunedin het dié naweek ’n loslootjie gehad en behoort vars te wees vir Vrydag se stryd teen die Stormers. Die Stormers het in albei wedstryde die oorhand in die skrums gehad. En dit is in dié aspek van die spel waar hulle die Highlanders onder druk kan plaas. Steven Kitshoff is die beste loskopstut in die land en kan nie weer van die plaasvervangerbank aangewend word nie. Hy moet in die beginspan wees sodat die Stormers die Highlanders van meet af aan onder druk kan plaas.