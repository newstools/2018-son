LUVO Manyonga, die wêreld se verspring-kampioen, is onseker of hy wél Donderdag aan die derde Grand Prix-byeenkoms in die Paarl sal deelneem. Manyonga het kort nadat hy die goue medalje op die nasionale byeenkoms in Pretoria verower het, gesê hy is besig om met ’n paar “issues te deal” voordat hy kan besluit of hy in sy geboortedorp gaan deelneem. Manyonga het Saterdag met ’n sprong van 8.41 m met sy oud-Boland-spanmaat Rushwal Samaai afgereken. Samaai was tweede met ’n afstand van 8.21 m. Een van die atlete wat wél sy deelname bevestig het, is die hoërskool-hoogspringsensasie van die Paul Roos Gimna­sium, Breyton Poole. Hy het die silwermedalje met hoogte van 2.20 m ver­ower nadat Chris Moleya van Noord-Gauteng met 2.23 m geseëvier het. Nóg ’n Kaapse atleet, Antonio Alkana, het goud ver­ower en sy vierde nasionale titel in die 110 m-hekkies gewen met ’n tyd van 13.48 sek. Vyf nuwe rekords is die naweek op die nasionale byeenkoms opgestel. Die hoogtepunt was die nasionale rekord in die 200 m wat die 20-jarige Tukkie-naelloper Clarence Munyai in 19.69 sek. afgelê het. Munyai het hom egter aan die eindronde onttrek om hom vir die Statebondspele te spaar. Luxolo Adams het die eindronde in 20.08 sek. gewen. Simon Magakwe het sy sewende naellooptitel oor 100 m in 10.07 sek. Carina Horn het op haar beurt Evette de Klerk se rekord in die 100 m-rekord vir vroue, wat al 28 jaar gestaan het, verbeter tot 11.03 sek. Lindsay Hanekom is die nuwe kampioen in die 400 m-hekkies nadat hy die guns­telinge LJ van Zyl, Le Roux Hamman, Cornel Fredericks en Constant Preto­rius in 49.17 sek. geklop het.