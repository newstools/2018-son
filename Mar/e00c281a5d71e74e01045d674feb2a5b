AUSTRALIË se krieketspelers en administrateurs is woedend! Die bom wat by die tweede toets tussen Suid-Afrika en Australië in Port Elizabeth gebars het, het twee beamptes van Krieket Suid-Afrika (KSA), Clive Eksteen en Altaaf Kazi, in die moeilikheid laat beland. ’n Foto waar Eksteen en Kazi by die toets saam met toeskouers pose wat maskers van die All Black Sonny Bill Williams dra, het in die sosiale media verskyn. Baie toeskouers by St. Georgepark het met dié maskers rondgeloop, waarskynlik om Australië se onder-kaptein, David Warner, te terg. Warner het hom die gramskap van sommige toeskouers op die hals gehaal toe hy en die Protea Quinton de Kock in ’n woordewisseling betrokke was. Daar is gerugte dat De Kock toe aan Warner iets gesê het van sy vrou, Candice, wat jare vantevore ’n verhouding met die rugbyspeler Williams aan­gehad het. Eksteen is ’n voormalige Protea en KSA se bemarkingshoof, en Kazi is die kommunikasiehoof. Daar is voorlopige stappe deur KSA teen Eksteen en Kazi geneem en KSA het ondersteuners versoek om hulle nie aan optrede skuldig te maak wat die sport en sy ondersteuners se beeld kan skaad nie. Australië se spelers het woedend gereageer toe hulle bewus geraak het van die foto en ook dat KSA toeskouers toegelaat het om die maskers by die stadion in te bring. “Ek wil namens KSA aan Krieket Australië se beamptes, spelers en hul familie verskoning vra,” het KSA se president, Chris Nenzani, gesê. Hy het Warner in sy ver­skoning uitgesonder. Die nuutste voorval het verhoudinge in die toetsreeks verder versuur. Warner, De Kock en die Aussie-draaibouler Nathan Lyon het reeds boetes ontvang omdat hulle die spel in onguns gebring het. Die Protea-bouler Kagiso Rabada is nou ook in die moeilikheid. Die krieketwêreld het op die eerste twee dae van die tweede toets die beste en die slegste van Rabada gesien. Die 22-jarige Protea het Vrydag briljante boulwerk gelewer, maar het ’n voortreflike vertoning met ongedissiplineerde gedrag bederf. Rabada het 5/96 in Australië se eerste kolfbeurt ingeoes. Hy het egter vir homself probleme geskep met ’n oordrewe viering van die paaltjie van Australië se kaptein, Steve Smith. Rabada het in Smith se gesig geskreeu en hul skouers het aan mekaar geraak. Die Internasionale Krieketraad het ’n vlak 2-klag daarvoor teen Rabada gelê.