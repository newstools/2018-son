VRYDAG nog was daar ’n buzz by die Cleary Park-inkopiesentrum toe die Nelson Mandelabaai-Metro se burgemeester complimentary tickets vir free trips met die stad se nuwe IPTS-busse uitgedeel het. Gister het die busdiens ’n effense terugslag beleef toe ’n groepie taxi-eienaars en -bestuurders verskeie hoof-verkeerskruisings in die Baai gesluit het om hul woede oor die nuwe busstelsel te demonstreer. Taxi-ouens het Standfordweg, die hoofroete na die Baaise Northerns, gistermiddag vroeg van die Bethelsdorp-pad af tot by Beetlestoneweg versper. Hulle het ook die kruisings by Laurence Erasmus-rylaan en naby die Livingstone-hospitaal versper. Lunchtime gistermiddag was die gort gaar toe ’n groep oproeriges by die St. Kevins-stop in Standfordweg naby Hillside uit ’n taxi gespring en in die teenwoordigheid van swaar gewapende cops tyres gebrand het. Vier van die oproerige mans is later in ’n polisievoertuig gelaai kort nadat die cops hulle en hul makkers toegespreek het. Die oproeriges het geweier om op die toneel met Son te praat. Volgens van die omstanders op die toneel met wie Son gepraat het, is die ouens unhappy oor die ingebruikneming van die IPTS-busse. Hulle is ook vies dat die burgemeester, Athol Trollip, na bewering weier om die PDP’s van diegene met uitstaande fines te hernu. Van die oproeriges het hardop geskree: “Gaan haal vir Chris King!” Nog een het geskree: “Hier kom nie ’n rank nie! Ons mense kry swaar!” Net toe dit lyk asof die pad weer vir verkeer oopgestel sou word, het die cops motoriste by Die Gaat, in die rigting van die stad, aangeraai om terug te draai. Verskyn Hulle is aangesê om gebruik te maak van alternatiewe roetes omdat booswigte verder af in Standfordweg by Helenvale voertuie met klippe bestook het. AO Alwin Labans, ’n polisiewoordvoerder, het gesê vier mense tussen 24 en 35 jaar oud is op die toneel in hegtenis geneem. Hulle sal vandag op ’n aanklag van openbare geweld in die Baaise landdroshof verskyn. Trollip het by navraag aan Son gesê hy weet niks van die voorval gistermiddag nie, maar het dit ten sterkste veroordeel. Volgens hom was daar voor die launch van die IPTS-busstelsel uitgebreide openbare deelname en samesprekings met die relevante taxi-verenigings. Hy het gesê enige obstruction in dié verband is bloot kwaadwillig.