JULIUS Malema het Athol Trollip van die Nelson Mandelabaai-munisipaliteit aanvanklik beïndruk, maar hy lyk nie happy met Malema se mees onlangse comments oor hom nie. Te midde van die woelinge met die EFF, wat hom uit sy stoel as burgemeester wil laat verwyder, het Trollip ’n ope brief aan Malema gerig. Dit lui: “Liewe Julius. “Dit is al ’n ruk vandat ons laas gepraat het. “Dit was laas toe ons ná die 2016-verkiesings die koa­lisies en samewerking bespreek het. “Ek onthou hoe indrukwekkend jy tydens hierdie onderhandelinge was. Jy was strategies pragmaties, maar steeds vasberade dat jy nie deel sal wees van ’n formele koalisie met die DA nie. “Jy was vasbeslote om jou eie entiteit te behou; tog wou jy terselfdertyd die ANC laat boet vir korrupsie.” Wat Trollip nog meer beïndruk het, is dat Malema sy woord gegee en daarby gehou het. Die burgemeester het voorts geskryf die afgelope 19 maande –waarin die DA met drie ander partye ’n koalisie gevorm het – voel vir hom soos ’n leeftyd. Trollip het gesê hulle­ het saamgewerk met groeiende vertroue in die EFF. “Ons het buitengewone stappe gedoen om die regering en dienslewering in die Nelson Mandelabaai (NMB) te verbeter. “ ’n Onlangse BizTech­opname het aangedui dat ons van die tweede laaste vertroude Metro na die tweede mees vertroude Metro gestyg het. “Ons het veral goed gevaar om korrupsie te ontbloot en stop te sit. “Dit alles het gebeur terwyl ons met die bekwame en hardwerkende EFF-raadslede saamgewerk het,” het Trollip bygevoeg. In die brief het hy verder aan Malema geskryf: “In die tyd dat die koalisieregering aan bewind was, het jy nie een keer die NMB kom besoek om self te ervaar wat besig is om in die stad te gebeur nie. “Jy het erken ons werkverhouding was goed, dat ek ‘nie enige geld gesteel het nie’ en dat ek ‘nie ’n slegte werk doen nie’. “Jy het eensydig besluit om die DA, ek self, die koalisie en die mense van die NMB te straf omdat ons verskillende ideologieë het oor grond en die kleur van my vel. “Dié twee punte is vanaf die eerste dae van ons besprekings ná die 2016-verkiesings on­veranderd. “Jy het self gesê dat jy ‘die beste een van twee duiwels’ gekies het.” Trollip glo Malema het ’n fout begaan en meen die mense van die NMB bly in die slag. “Ek het in elke gemeenskap in die NMB welkom gevoel, want die mense se prioriteite is duidelik nie rasseverdeling en -haat nie; dis ’n beter regering en beter dienslewering. “Niemand wil ‘die keel van my witheid sny’ nie (met verwysing na Malema se uitlatings verlede week oor hoekom die EFF hom wil laat verwyder) en hulle wil ook nie hê die stad moet wees soos dit was voordat hulle die vorige administrasie uitgestem het nie.” Trollip meen ook dit lyk of Malema weer aan die ANC wil oorhandig. Die burgemeester het Malema genooi om die Baai te besoek om regtig te verstaan wat die mense voel en self by hulle te hoor of hulle die stadsregering aan die ANC wil teruggee.