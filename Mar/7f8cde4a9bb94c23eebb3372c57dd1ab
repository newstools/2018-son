SARON. – Hy was die kortste man in die dorp en nou het hy sy lewe kortgeknip. Riaan Geduld (33), ’n dwerg, het hom verlede naweek in die vroeë oggendure gehang aan ’n boom reg voor die huis wat hy met sy suster gedeel het. Geduld het ’n tou en drie plaveistene gebruik om die daad uit te voer. Die pavers is dunner as ’n baksteen. Die tou wat gebruik is, was afkomstig van ’n swing wat vir die kinders van die huis gemaak is en aan die boom gehang het. Toe Geduld gevind is, was sy voete langs die stene teen die grond. Een van die drie pavers het langs die ander twee gelê. ’n Man wat oorkant die straat bly, het gesê hy het gedink Geduld staan regop onder die boom. “Ek het vir hom nag gesê, maar hy het nie geantwoord nie. Ek het toe gaan slaap – onbewus daarvan dat hy toe reeds dood was,” het die buurman vertel. Geduld was welbekend in die gemeenskap. Sy suster, Karen Geduld (29), sê: “Riaan het laat Vrydagnag by die huis gekom en is kort daarna weer by die deur uit. Dit het nie gelyk of enigiets hom pla nie. “ ’n Vriend van hom het my omstreeks 01:30 wakker geklop en gesê Riaan het homself opgehang.” Nazeem Appollis, Geduld se werkgewer, sê Geduld is Vrydag ná 23:00 van hom af weg. “Daar was geen teken dat iets fout kon gewees het nie. “Hy was baie hard­werkend en het nooit soos baie ander op ’n Maandag uit die werk gebly nie,” het Appollis vertel. Ricardo Arries, ’n lid van die polisie en jare lange vriend van Geduld, sê Geduld se grootste wens was om so groot soos ’n “nor­male” man te wees. “Hy het gedurig gesê hy bid dat hy so groot soos ander mans kan wees. Hy sou dan later vertel hy het gedroom hy is ‘normaal’ en so groot soos ander mense, maar dan kon jy duidelik die teleurstelling in sy gesig sien,” sê Arries. Volgens AO Tony­ Smith van die polisie in Saron is ’n geregtelike doodsondersoek gelas na Geduld se dood.