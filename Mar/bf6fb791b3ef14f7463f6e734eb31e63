TOMMY Lee, een van die grootste bad boy-rockers van alle tye as tromspeler van die heavy metal-groep Mötley­ Crüe, is dié week deur sy 21-jarige laaitie disnis ge-panel­beat. Dinge was so erg, die cops het in die nag na sy huis toe gegaan en seker gemaak hy kom by die hospitaal. Tommy sê sy seun Brandon het hom bewusteloos getimmer. Maar Brandon sê weer op sy beurt dit was uit selfverdediging. Maar Tommy hou dik sy en Pamela Anderson se seun het sy hart gebreek. Hy moan ’n mens gee jou kinders alles, maar dan draai hulle steeds teen jou. Anonieme bronne (wie dan anders?) sê Tommy was wel lekker dikgesuip en Brandon moes homself beskerm. Tommy het ook uitgevaar dat sy eks, Pam, beweer het hy het haar mishandel. Soos ek sê, een keer ’n bad boy, altyd ’n bad boy ...