“EK GAAN nou aanbeweeg, want ek sien jy wil nie my vrae beantwoord nie.” So het adv. Marius Stander, staatsaanklaer, gister in die Baaise hooggeregshof in kruisondervraging aan die moordbeskuldigde Msindisi Bhebhula gesê. Bhebhula, Mlungisi Tsitsi, Thembani Rorwana, Ndiphe Soqokomashe, Sicelo Mbanga en Ayanda Byumka pleit onskuldig op klagte van sameswering om moord te pleeg, die onwettige besit van ’n vuurwapen en die onwettige besit van ammunisie. Hul hofverskyning spruit uit ’n voorval op 12 November 2015 toe die slagoffer, Noma­thamsanqa Mtwesi, se cop-man, Tsitsi, na bewering huurmoordenaars gekry het om haar te vermoor omdat sy na bewering ’n affair gehad het. Kar Stander het Bhebhula gister herinner aan sy getuienis van vroeër dat hy die gebeure van 12 November 2015 duidelik kan onthou. Toe Stander egter by hom wou weet watter kar hy die betrokke dag gery het, het Bhebhula geantwoord hy is onseker. Volgens Bhebhula het hy die oggend van 12 November omstreeks 08:00 by sy huis in Motherwell aangekom nadat hy sy taxi-roetes voltooi het. Toe Stander by hom wou weet hoe laat hy die huis op die betrokke oggend weer verlaat het, kon hy hom nie antwoord nie. Volgens Bhebhula is daar nie ’n spesifieke tyd wanneer hy die huis soggens verlaat nie. Selfone Bhebhula het gesê hy het daardie oggend sy huis weer verlaat toe hy op pad was na sy werkplek by Transnet. Hy kon egter nie aan Stander die spesifieke roete gee wat hy daardie oggend gery het nie, want volgens hom is daar twee roetes. Toe Stander by Bhebhula wou weet of hy op dié dag albei sy selfone in sy besit gehad het, het hy gesê daar is tye wanneer hy sy selfone in die huurmotor los en tye wanneer hy dit saam met hom in die huis neem. Die verhoor dien voor regter Irma Schoeman.