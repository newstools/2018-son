BENDES neem Atlantis op horings en gee nie ’n dooie duit om wie seerkry of doodgaan nie. In die eerste voorval is ’n 16-jarige vermeende bendelid Dinsdag tussen 10:00 en 11:00 ernstig gewond. Daarna het die hel behoorlik losgebars. Twee matrikulante en ’n gr. 11-leerder van Atlantis Sekondêr is byna dieselfde tyd by die skool gelem. Volgens ’n bron by die skool is die drie leerders deur mans gesteek wat in dieselfde buurt woon. Die bron sê die skool en die Wes-Kaapse onderwysdepartement (WKOD) het baie geld bestee aan die beveiliging van die skoolterrein, maar die skurke het bloot die een kant van die nuwe omheining oopgebreek. Een van die gewonde leerders is steeds in die hospitaal. Volgens die ma van een van die leerders is haar kind in die rug gelem. Sy vertel woedend die verdagtes is twee neefs wat ook leerders daar is en sê hulle het al voorheen by die skool moleste gemaak. Kapt. FC van Wyk, woordvoerder van die Wes-Kaapse polisie, sê die polisie weet van die voorval, maar geen sake is aanhangig gemaak nie. Paddy Attwell, woordvoerder van die WKOD, het gesê hulle weet van die voorval by die skool en dringende aandag word gegee aan sekuriteitsmaatreëls. Later is die onskuldige Jackmill McGregor (27) in Meterensirkel, Avondale, aangeval – vermoedelik deur ’n groep bendelede. McGregor het op die toneel aan sy wonde beswyk. Van Wyk sê in dié verband word ’n moordklag ondersoek. Hy sê al drie voorvalle is bendeverwant. Volgens ’n betroubare bron het die groep in die nagtelike ure na die polisiestasie opgeruk en geëis dat die vermeende bendelede vrygelaat word. Polisie­versterkings is ingeroep.