MET ’n tissue het die moordbeskuldigde Robin­ Packham (57) gister ’n traan afgevee waar hy in die beskuldigdebank in die Wynberg-hof gestaan het. Robin is Donderdagaand gearresteer kort nadat DNS-toetse bewys het dat dit sy vrou, Gill (57), is wat ’n week tevore in die brandende boot van haar BMW ontdek is. Robin het gister kort ná 12:00 in hof 4 verskyn. Hy is Donderdagaand by sy huis in Constantia gearresteer, en aangehou by die Dieprivier-polisiestasie oor die naweek. Gill is op 22 Februarie as vermis aangemeld by die Dieprivier-polisiestasie deur haar dogter wat in Johannesburg woon. Staatsadvokaat Brynmor Benjamin het gister genoem dat die staat borgtog teenstaan. Die staat is van mening dat met moontlike bewysstukke gepeuter kan word. Benjamin het gister ook in die hof genoem dat daar in die ondersoek bloed in Robin se Audi Q5 gevind is wat in die garage van die huis geparkeer gestaan het, asook in die paartjie se badkamer. Robin se prokureur, Ben Matthewson, het aan die landdros gesê dat daar geen bewyse is dat die bloed wat in die huis en kar gevind is, aan Gill behoort nie. Hy redeneer: “Daar is ook geen bewyse dat die beskuldigde sy vrou aangerand het nie en geen redelike objektiewe bewyse om hom in aanhouding te hou nie.” Hy meen Robin is onwettig gearresteer en aangehou vir die genoemde redes en dat daar na bewering geen lasbrief vir sy arrestasie was nie. Matthewson het ook versoek dat sy kliënt by die Diep- rivier-polisiestasie aangehou word tot sy volgende verskyning. Landdros Goolam Bawa het die versoek geweier en die saak tot 9 Maart uitgestel. Packham sal in aanhouding bly in Pollsmoor. Hy is ’n bestuurder by Twizza, ’n koeldrankonderneming.