SOKKER se beheerliggaam, Fifa­, het ’n verbod van drie dekades op Irak opgehef. Die stede van Arbil, Basra en Karbala het nou die groen lig gekry om internasionale wedstryde aan te bied. “Ons het besluit om inter­nasionale stryde in stede soos Arbil, Basra en Karbala aan te bied,” het Fifa se president, Gianni Infantino, gister op ’n vergadering in Bogotá gesê. Die drie stede word vanjaar toegelaat om net vriendskap­like wedstryde aan te bied op voorwaarde dat die sekuriteit “stabiel” is. Irak speel gasheer vir Katar en Sirië se vriendskaplike wedstryde en sal ook op 21 Maart ’n vriendskaplike toernooi in Basra aanbied. Versoeke “Fifa het die groen lig gegee vir hulle om voort te gaan, maar die organiseerders van die kampioenskapsbyeenkoms sal self die finale besluit moet neem,” het Infantino gesê. Fifa het bygevoeg dat hy tans nog nie kan instem op versoeke van Irak se owerhede om wedstryde in die land se hoofstad, Bagdad, aan te bied nie. Infantino het belowe dat die stad se aansoeke gereeld bestudeer sal word. Irak bou al vir jare sokker­stadions en infrastruktuur met die hoop dat die sportliggame hulle sal ondersteun. Asië se hoof van sokker, Salman Bin Ibrahim Al-Khalifa, het ook sy steun agter die oorloggeteisterde land gegooi deur te sê die tyd het aangebreek om die ban van drie dekades op Irak te beëindig. – Reuters