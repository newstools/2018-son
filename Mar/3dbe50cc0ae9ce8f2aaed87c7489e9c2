INWONERS van die Nelson Mandelabaai-metro kan van vandag sê of hulle tevrede is met die diens wat hulle van die munisipaliteit kry. Mthubanzi Mniki, ’n munisipale woordvoerder, het gesê die hoofdoel van die tevredenheidspeiling is om die vlakke van tevredenheid met dienslewering deur die munisipaliteit te meet. Die respondente sal gevra word om hul ervaring van dienslewering die afgelope 12 maande te evalueer. Mniki het verduidelik: “Ná ’n intensiewe en suksesvolle opstel en aanvaarding van die Geïntegreerde Ontwikkelingsplan (GOP), wat openbare deelname ingesluit het, is implementering tans aan die gang. “Met die implementering het die munisipaliteit besef dat die terugvoer van die inwoners van kritieke belang is om dienste te verbeter. “Dit sal nie net die leierskorps en die administrasie help om hul prestasie te meet nie, maar is ook ’n aanduiding van die gebiede wat dringend verbetering nodig het.” ’n Groep huishoudings sal in elke wyk van die Nelson Mandelabaai-metro lukraak gekies word om aan die opname deel te neem. Onderhoude sal gevoer word met die hoof van die huishoudings of enig­iemand van 18 jaar en ouer wat in staat is om die lys vrae te beantwoord. Mniki het bygevoeg dat munisipale veldwerkers ’n munisipale ID-kaart met hul naam en wyknommer sal dra. Die kontakbesonder­hede van die assistent­direkteur van beleid en navorsing, Sheona Claa­sen, sal op die ID-kaart gedruk wees. Mniki het verduidelik: “Met hierdie peiling wil die munisipaliteit inwoners verseker dat geen inligting wat die respondent met die ontleding van die data kan identifiseer, aan die vraelys geheg sal word nie. “Werknemers wat by die navorsing betrokke is, moet vertroulikheidsooreenkomste onderteken en inligting sal op ’n veilige plek gestoor word.” Volgens Mniki sal die inligting op Metro- en wykvlak gestoor en ontleed word. “Niemand sal in die finale verslag geïdentifiseer word nie. “Antwoorde sal volgens geografie en temas soos byvoorbeeld water en sanitasie, veiligheid, en so meer. gegroepeer word.” ’n Verslag wat die bevindings van die navorsing en die aanbevelings bevat, sal in Junie saam­gestel word. Die bevindings sal op die munisipale webwerf nelsonmandelabay. gov.za en in munisipale biblioteke beskikbaar gestel word. Waarskuwing Mniki het verduidelik: “Inwoners word versoek om die opname-beamptes in hul huise te verwelkom en met hulle saam te werk. “Die Metro rig ’n ernstige waarskuwing aan mense wat hierdie projek beskou as ’n geleentheid vir misdaad deur voor te gee hulle is veldwerkers. “Die metropolisie, wat nou met die polisie saamwerk, sal waaksaam wees in die gebiede waar veldwerkers werk om hulle en die inwoners te beskerm.” Enige navrae en klagte moet dus ingedien word via die formele klagte­bestuursprosesse wat deur die munisipaliteit ingestel is. Intussen moet inwoners van dié belangrike nommers kennis neem: Die peiling duur van vandag tot 26 April.