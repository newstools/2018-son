DIE trane het gister vrylik gevloei in ’n gedenkdiens vir ’n vermoorde leerder van die Hoërskool Lavender Hill. Courtney Jackson (16), ’n gr. 9-leerder, is Saterdagaand in die hospitaal dood nadat hy deur bendelede geskiet is. Sy klas-onnie, Malcolm Philander­, het die gebeure as baie hartseer beskryf. Philander sê: “Hy was nie ’n onbeskofte kind nie. “Ek kon hom skel in die klas en hy sou my nie terug antwoord nie. “Hy was baie gewild onder sy skoolmaats en het baie gou vriende gemaak. “Ons het al baie leerders verloor, maar sy dood is vir my baie swaar.” Baie van sy klasmaats het gehuil en Courtney se ma, Melony van Nelson, moes deur familielede bygestaan word. Die leerders is tydens die hartroerende gedenkdiens aangemoedig om die regte keuses in die lewe te doen. Van Nelson het sy maatjies gevra dat sy lewe vir hulle ’n spieëlbeeld­ moet wees. Melony het huilend gesê: “My kind se body lê in die morgue. “Ek wil hom nie so sien nie. Ek wil hom onthou soos hy gelewe het. “Hulle het hom sewe keer raak geskiet. Toe die skote afgaan, het hy gehardloop. “Hulle het hom twee keer in die bene geskiet en agter die rug. “Hy het gehardloop om ’n kind wat ook in die pad was te red.” Sy het die onnies by Courtney se skool bedank, asook sy maats. Marlene May (42), ’n ma van vier kinders, is tans in die hospitaal. May is drie keer in die bors geskiet en een keer agter die oor. Sy moes Sondagaand ’n noodoperasie ondergaan om die koeëls te laat verwyder. Sy en ’n vriend was op pad na die mobile shop, toe beland hulle in die bendes se spervuur. Jongens het vanuit ’n wit Toyota Conquest in St. Boniface­-straat geskiet. May se vriendin (17) is in die been gewond en is ook na die hospitaal vervoer. Die inwoners sê daar word amper elke dag geskiet en hulle vrees vir hul kinders se lewe. Volgens Van Wyk is die motief vir die moord nog onbekend en in die ander voorval word ’n saak van poging tot moord ondersoek. Niemand is nog vir enige van die voorvalle gearresteer nie.