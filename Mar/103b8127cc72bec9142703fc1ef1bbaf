SELFS Lionel Messi sou vol lof en bewondering gewees het oor Lyle Lakay se fantastiese free kick in Cape Town City se liga-sege van 2-0 oor Chippa United Vrydag in die Athlone-stadion. Lakay se parmantige tegniek het Chippa se Daniel Akpeyi g’n kans gebied nie. Boonop sou die dip op die bal probleme vir enige doelwagter in die wêreld geskep het. “Dit was beslis nie beplan nie,” het Lakay, die City-vleuel, verduidelik. “Ek het opgemerk die goalie by die far-post gee toe ’n tree nader aan die near-post. Ek het laat waai met ’n skoot en dis al.” City is terug op die wenpad ná verlede week se nederlaag van 0-2 teen Baroka. Met net ses wedstryde voor die einde van die seisoen oor, reken Lakay daar is nog baie om voor te speel. Moontlik “Kyk, die liga is nou wel buite ons bereik, maar enigiets is moontlik. Ek dink realisties gesproke mik ons na die top-drie. “Daar is ook nog die Nedbank- en die Caf-reeks,” aldus Lakay.