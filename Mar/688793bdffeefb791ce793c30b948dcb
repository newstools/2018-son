DIE Oos-Kaapse departement van gesondheid sê paramedici wat bedreig voel wanneer hulle op nood­gevalle reageer, moet die polisie vra om hulle te volg. Dít kom nadat nóg paramedici in die Baai beroof is. Sizwe Kupelo, woordvoerder van die provinsiale departement van gesondheid, sê ambulans­personeel wat aan diens was, is Woensdag omstreeks 22:00 in Port Elizabeth beroof. Die paramedici het gereageer op ’n kraamnoodgeval in Tutalaan, New Brighton. “Albei bemanningslede was in die huis besig om ’n pasiënt te help wat reeds gekraam het. ’n Vroulike personeellid het na die ambulans gegaan en is daar deur ’n man gekonfronteer,” sê Kupelo. ’n Worsteling het ontstaan, waarna die ander personeellid uitgegaan het om ondersoek in te stel. Hy is gekonfronteer deur ’n gewapende man wat ál hul besittings geëis het. Die paramedici het die ambulansradio gebruik om hulp te ontbied, waarna die skofleier en van hul ander kollegas hulle na die toneel gehaas het om die twee te help. Kupelo sê die twee rowers het verdwyn sonder om skote af te vuur. G’n beserings is aangemeld nie. “Albei personeellede vaar goed. Hulle is egter geskok en sal sielkundige behandeling ontvang. “Die pasiënt en pasgebore baba is albei later na die Dora Nginza-hospitaal geneem.” Agterdogtig Kupelo sê ná soortgelyke voorvalle in die omgewing van Port Elizabeth sal ambulanspersoneel nou situasionele ontledings doen voordat hulle op noodgevalle reageer. “As die situasie agterdogtig lyk, sal hulle na die naaste polisiestasie ry en begeleiding versoek.” Kupelo gee toe dit sal ambulanse se reaksietyd beïnvloed en moontlik tot komplikasies en sterftes lei. “Terwyl die departement probeer om vinnige en doeltreffende nooddienste aan die gemeenskap te lewer, is die veiligheid van ons personeel ewe belangrik. Hulle kan nie hul lewe waag nie.” Hy sê die toename in die getal aanvalle het daartoe gelei dat die departement in Desember 2017 met die provinsiale polisie­kommissaris vergader het.