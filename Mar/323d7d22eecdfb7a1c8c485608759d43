’N GESONDE dieet en voldoende water-inname – minstens agt glase per dag – is noodsaaklik vir ’n swanger vrou en haar fetus. Dié sêding dat swanger vroue vir twee eet, moenie as ’n verskoning gebruik word om dinge te oordoen nie. Swanger vroue moet die volgende kosse vermy: onverwerkte proteïene soos rou vleis en vis, kosse met geurmiddels wat van rou eiers gemaak is, soos tuisgemaakte mayonnaise en roomys. So sê dr. Bronwyn Moore, ’n ginekoloog in die Netcare Park Lane-hospitaal. Eiers moet deeglik gekook word en skulpvis, kruietee, sekere sagte kase, pâté’s en alkohol moet ook vermy word, maan Moore. Met die onlangse uitbreking van listeriose in Suid-Afrika is dit uiters belangriker dat ’n behoorlike dieet gevolg word en dat hande gereeld gewas word. Aangesien vrugtesappe baie suiker bevat, moet dit matig gedrink word. Swanger vroue moet in die algemeen bedag wees op hul liggaam en omgewing.