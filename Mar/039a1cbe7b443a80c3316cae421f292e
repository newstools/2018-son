’N ENKELE stem het die koalisieregering, wat deur die DA gelei word, vandag in die Nelson Mandelabaai-metro op ’n spesiale raadsver­gadering gered. En dié redder blyk die raadslid van die Patriotic Alliance (PA), Marlon Daniels­, te wees. Die EFF se Zilindile Vena het die mosie van wantroue in Trollip voorgestel. Dis die einste party wat Trollip in November van ’n mosie van wantroue gered het. Tshonono Buyeye van die AIC het kennis gegee van ’n mosie om Jonathan Lawack as speaker te verwyder. Die UDM se Mongameli Bobani, die afgedankte onder­burgemeester, het kennis gegee van ’n mosie om die hoofsweep, Werner Senekal, te ver­wyder. Daniels het kennis gegee van ’n mosie om alle huidige lede van die raad se komitees te vervang. Die laaste twee mosies behels die herroeping van ’n raadsbesluit om die onderburgemeesterskantoor te ontbind en dat ’n onder­burgemeester verkies moet word. Daniels het gesê hy sal die mosie wat hy voorgestel het, terugtrek. Trollip het gister ná ’n massasaamtrek op die Vuyi­sili Mini-plein voor die raadshuis aangekondig dat die koalisieregering en PA ’n ooreenkoms onderteken het. Trollip het gesê: “Die DA is in ’n koalisie met die ACDP en Cope. Dit was ’n minderheidskoalisie nadat raadslid Mongameli Bobani vervang is. “Ons het ons daarna voorgeneem om ons bes te doen. Ons het geweet die koalisieregering gaan weerloos wees, en dit was duidelik in die stemmery oor die afkeur van die aansuiweringsbegroting.” Trollip het gesê Daniels sal die onderburgemeesterspos beklee as die mosie suksesvol is en die raad besluit dat die onderburgemeesterspos herroep moet word. Hy het gesê: “Hulle (die PA) is ook die paaie-en-vervoer-portefeulje aangebied. “Dis ’n kritieke portefeulje, want daar moet verseker word dat ons ’n geïntegreerde padvervoerdiens het en paaie in arm gemeenskappe opgegradeer word. “Ons het nou ’n nuwe koalisie­vennoot.” Die ooreenkoms is gegrond op ’n brief wat die president van die PA, Gayton McKenzie, aan die ANC geskryf het. Dit verwys na die EFF se mosie om ontslae te raak van Trollip, Lawack en die burgemeesterskomiteelede. In die brief bestempel McKenzie dit as rassisme en hy stippel sy afkeur daarteen uit. McKenzie het gesê: “Ons aanvaar niks as vanself­sprekend nie. Ons is bereid om die opposisiebanke te beset as dit moet. “Ons is steeds daartoe verbind om die koalisieregering die toekoms in te neem.” Daniels het op sy pers­konferensie gesê hy, McKenzie en die PA se adjunkpresident, Lee-Anne Williams, het met Trollip en Nqaba Bhanga onderhandel. Daniels het gesê: “Die PA het eers ál die redes waarom Trollip verwyder moet word, ontleed. Ons sou ons nie laat beïnvloed deur ander se besluite nie. Ons is niemand se bababoetie nie; ons is die kingmakers.” Daniels het gesê Julius Malema en die ANC se arrogansie is onaanvaarbaar. Hy het bygevoeg: “Daar was nog nie ’n beef tussen die DA en PA nadat die PA die burgemeesterskomitee verlaat het nie.” Daniels het gesê lede van die opposisiepartye (EFF, AIC en UF) het hom gister ná middernag tuis besoek en hom die posisie van burgemeester aangebied. Been Dis nadat hulle gehoor het hy gaan die DA vandag onder­steun. Daniels het gesê: “Dis nou die party (EFF) wat ’n paar dae gelede gesê het gooi vir die PA ’n been en hy sal spring. “Die probleem met die mosie is Julius Malema se arrogansie en rassisme.” Daniels meen die mosie was ongegrond: “As hul redes waarom Trollip verwyder moet word, nie oor sy velkleur gehandel het nie, het ons dit dalk nog oorweeg.”