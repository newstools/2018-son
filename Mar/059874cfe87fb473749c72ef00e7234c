LAERSKOOL-LEERDERS van die Prince George-skool in Lavender Hill moes gister plat lê toe ’n sarsie skote skielik digby die skool afgegaan het. Kapt. FC van Wyk, ’n polisiewoordvoerder, sê die skietery het gisteroggend in dié woonbuurt voorgekom. Die skietvoorval maak glo deel uit van die voortslepende bendegeweld in die gebied. “ ’n Dwaalkoeël het ’n vrou (30) in haar linker-bobeen getref. Ten tyde van die skietvoorval het sy in Prince George-rylaan gestap. “Toe sy raakgeskiet is, het sy by dié laerskool ingehardloop.” Die vrou het by die skool gewag vir die nooddiensbeamptes. Leerders by die skool het ge-duck en -dive toe die skote klap. ’n Foto hiervan het soos ’n veldbrand op sosiale media versprei. Jessica Shelver, woordvoerder van die Wes-Kaapse onderwysdepartement (WKOD), het gesê dis die polisie se werk om veiligheid in die gemeenskap te handhaaf. “Geen leerder was by die skietery betrokke nie. Ons Safe Schools-eenheid werk nou saam met skole om seker te maak ons leerders is veilig in die skole. “Alle skole het ook ’n komitee wat verantwoordelik is vir ’n veiligheidsplan, wat spesifiek moet geld vir die uitdagings van die betrokke skool. Safe Schools help met dié plan.” Sy sê die departement se veiligheidsmaatreëls om die leerders by skole te beveilig, sluit in alarmstelsels wat aan gewapende reaksie gekoppel is, kringtelevisiestelsels, omheinings en diefwering. Volgens Shelver het die WKOD ook hande gevat met talle ander regeringsdepartemente en rolspelers om bendes en hul doen en late te takel. Niemand is nog in hegtenis geneem vir gister se skietery nie. Die polisie het ook vier skole in die gebied gemonitor. Mense wat weet van enige onwettige of bendeverwante misdade, kan die Steenberg-polisie bel by 021 702 9000. “Alle inligting word vertroulik hanteer,” voeg Van Wyk by.