WIE gaan vandag se tussenverkiesing in wyk 1 van die Nelson Mandelabaai-metro wen? Die pos van wyksraadslid is vakant nadat die DA die vorige raadslid, Rashied Adams, in Desember ge-fire het omdat hy na bewering nie finansiële pligte teenoor die party nagekom het nie. Die DA glo hul kandidaat, Tracy Weise, gaan die wenner wees. Bobby Stevenson, leier van die PE-Suidwes-kies­afdeling, sê deur vir Weise te stem, sal kiesers in wyk 1 ’n sterk boodskap uitstuur. Die boodskap is dat hulle wil sien dat die DA-geleide koalisieregering voortgaan om in Nelson­ Mandelabaai vordering te maak. Een van haar teenstanders is Adams, haar voorganger en deesdae ’n Cope-raadslid. Hy sê: “Ek is vol vertroue dat ek in ’n unieke en bevoorregte posisie is om die wyk terug te wen, maar dit is heeltemal in die kiesers se hande. Ek sal die uitkoms respekteer, al is dit nie in my guns nie. “Ek is beginselvas en luister na die oproep van inwoners wat regtig wou hê ek moet my mandaat betwis en hernu.” Siviwe Ngaba, die ANC-kandidaat, was ’n studenteaktivis wat betrokke was by die onderhandelinge oor die inkontraktering van werkers by die Nelson Mandela-Universiteit (NMU). Awethu Fatyela is die EFF se wykskandidaat. Fatyela is ’n finalejaarstudent in media en kommunikasie aan die NMU.