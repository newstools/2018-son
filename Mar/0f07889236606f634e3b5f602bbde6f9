DAAR is hierdie Paasfees nie net Paaseiers om na uit te sien nie. Die Goliath Legacy Foun­dation gaan oor die naweek van 23 tot 25 Maart die opvoering Barabbas op die planke bring. Die opvoering sal elke aand tydens die speelvak in die Laerskool Swellendam se skoolsaal plaasvind. Barabbas is die breinkind van die legendariese en afgestorwe akteur Goliath Davids. Dit staan onder regie van Peter-John Davids­, sy seun. Peter-John wei uit: “Die kruisdood van Jesus Christus staan sentraal binne dié drie­bedryf, wat getrou binne die milieu van daardie tydperk staan. Die emosies van die alledaagse persoon onder Romeinse onderdrukking word subtiel uitgebeeld. “Die fokus skuif egter na Barabbas, wat aan die stuur staan van die Joodse opstand teen Rome. Sy onwrikbare weerstand om Jesus as die Seun van God te aanvaar, beeld die mening van die oorgrote Joodse bevolking uit. “Dit is dan in Barabbas se plek dat Jesus gekruisig word. “Hierdie geharde rebel se inkeer en bekering by die kruis, is wat gehore na emosionele en sielkundige introspeksie noop.” Peter-John sê hierdie Passiespel, wat ’n eerste in Swellendam se interkerklike geskiedenis gaan wees, beloof om nog ’n groot treffer op die Christelike kalender te wees. “Dit bly ’n boodskap van hoop aan die wanhopiges, vrede aan die vermoeides, liefde aan die onbemindes en waardigheid aan die verstotelinge,” sê hy. Mense wat in hierdie tydperk in die omtes gaan wees, word aangemoedig om nie hierdie boeiende toneelopvoering mis te loop nie.