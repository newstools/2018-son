TERWYL die Nasionale Verbruikerskommissie die landwye onttrekking van sekere Enterprise-produkte hanteer, is mense gemaan om versigtig te wees wanneer hulle van dié produkte ontslae raak. Die land is sedert Sondag paniekerig nadat die minister van gesondheid, dr. Aaron Motsoaledi, bevestig het die uitbreking van listeriose het sy oorsprong gehad by Enterprise se fabriek in Polokwane. Die nasionale departement van gesondheid het opdrag gegee dat Tiger Brands, onder wie Enterprise val, hul polonie, frankfurters en Russians aan die mark onttrek. Hoewel net drie produkte positief getoets is vir liste­riose, het Tiger Brands besluit om die vervaardiging en verskaffing van alle produkte te staak en hul fabrieke in Polo-kwane en Germiston te sluit. Verseël Groot kettingwinkels soos Pick n Pay, Checkers en Spar het die produkte dadelik van hul rakke begin verwyder. Ingeligte verbruikers het polonie in die hand na winkels begin stroom om die produkte terug te neem in ruil vir hul geld, maar ander het besluit die polonie gaan asblik toe. Die departement het verbruikers gemaan om versigtig te wees met hoe hulle van die produkte ontslae raak om verdere besmetting te voorkom. Verbruikers wat hul produkte terugneem, moet dit in plastieksakke verseël. Enige oop produkte in ’n yskas moet verwyder word om te keer dat ander kos besmet word. Die listeriose-kiem kan in ’n yskas oorleef. As veiligheidsmaatreël het die departement voorgestel mense was hul yskaste met water en bleikmiddel. Diegene wat die produkte nie gaan omruil nie, word gevra om dit te verbrand. Die besmette produkte moet ook liefs nie in Wagter se kosbak opeindig nie. Volgens die Dierebeskermingsvereniging (DBV) in Uite­nhage kan honde ook listeriose opdoen. Die DBV waarsku ook rondloperdiere kan besmet word as mense dit net in swartsakke weggooi. Enterprise het ’n verbruikershulplyn opgestel om die publiek by te staan. Jy kan hulle by 0860 333 310 bel.