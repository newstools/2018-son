DIT lyk asof die Spice Girls by die Britse koninklike troue gaan perform. Page Six berig Mel B, oftewel Scary Spice, het op die show The Real bekend gemaak sy en die ander lede van dié Britse band is genooi na prins Harry en Meghan Markle se troue in Mei. “Ek gaan,” het sy aan die aanbieder gesê toe dié vra of sy die troue gaan bywoon. Die mede-aanbieders het van opgewondenheid gegil en die sangeres oor die uitnodiging gekonfronteer. Sy sê toe: “Ek weet nie of ek enigiets moes gesê het nie,” voordat sy byvoeg die ander Spice Girls – Emma Bunton, Melanie Chisholm, Victoria Beckham en Geri Halliwell – is ook genooi. “Gaan die Spice Girls perform?” wou die aanbieder weet. Mel het toe af gekyk en niks gesê nie terwyl die aanbieders opgewonde gegil het. “Ek gaan. Ek gaan afgedank word,” het sy gesê.