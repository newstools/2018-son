DIE swakste bewaarde geheim in SA Rugby is uiteindelik gister verklap. Dit is toe Rassie Erasmus amptelik deur die Suid-Afrikaanse Rugbyunie (Saru) as die nuwe Bok-afrigter aangestel is. Erasmus is reeds laas jaar as Saru se nuwe direkteur van rugby aangestel. Hy is gister – vir ses jaar tot ná die Wêreldbeker-toernooi van 2023 – aangestel. Oor hoe hy albei rolle gaan hanteer, het hy gister verduidelik: “Tot nadat ek Suid-Afrika vir Munster (in 2016) verlaat het, was ek eintlik die direkteur van rugby van ál Saru se rugbyspanne, behalwe van die Springbokke. “Dit het die Blitsbokke, die SA A-span en die Junior Springbokke ingesluit. “So, ons almal het saamgewerk en strategies daarvoor beplan. “Dit sal alles steeds dieselfde bly. Ons (die Springbokke) gaan vanjaar 14 toetse speel. Ons sal dus 70% van ons tyd met die Springbokke en op die Bokke se beplanning spandeer. “Ek dink wat in dié rol sal help, is hoe ons ál die spelers kan bestuur en strategies dink, met die beste belange van die Bokke wat altyd in gedagte gehou moet word. “Ja, dit is beslis ’n massiewe taak wat voorlê, met baie verantwoordelikhede. Dit is egter iets wat ek glo ek kan doen.” Erasmus het ook laat blyk dat hy die Bokke se eerste toets teen Wallis op 2 Junie in Washington in Amerika gaan gebruik om spelers wat oorsee gesetel is, op die proef te stel. “Ons sal kyk hoe ons sekere spelers kan toets. Ek sal eers die regte protokol moet volg, maar ek sal graag die oorsese spelers wil toets. “Dit sal dwaas wees om te dink dat een groep van 23 of 26 spelers Washington toe kan vlieg en steeds kompeterend teen Engeland kan wees. “Dit kan dus ’n kombinasie wees, of ek kan dalk twee groepe gebruik.” Erasmus sê dit kan na selfmoord lyk, maar hy glo dié ekstra toets vir hom en sy span sal kan help met hul voorbereiding vir volgende jaar se WB-toernooi in Japan.