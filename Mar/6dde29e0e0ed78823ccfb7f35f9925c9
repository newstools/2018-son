ROBERTSON. – Flippie Engelbrecht (24) het Saterdagmiddag gesterf. Dit blyk dat die oorsaak ’n terminale siekte kon gewees het. Flippie het ’n paar jaar gelede die nuus gehaal toe hy gesê het twee plaasboere het hom aangerand. Son het destyds berig Flippie het in sy hofsaak getuig dat Johnny Burger en Wilhelm “Dozi” Treurnicht sy kop teen ’n wyntenk gekap het. Die bewering was voorts dit het hom blind gelaat weens die kopbeserings wat hy opgedoen het. Skadevergoeding Burger het tydens die opspraakwekkende hofsaak selfmoord gepleeg. Flippie het die hofsaak verloor. Verlede jaar het Son Flippie gaan besoek en hy het gesê hy wil ’n huis en die helfte van Burger se plaas as skadevergoeding eis. Flippie se hande is in ’n stadium afgesit nadat hy in ’n vuur geval het. Flippie se ouers, Flip en Katriena Engelbrecht, wat die laaste paar maande onder ’n brug saam met Flippie gewoon het, is hartseer oor sy dood. Die ouers sê hulle het altyd daaroor gedroom om eendag in hul eie huis te bly.