OUERS en leerders by ’n hoërskool in die Baaise Northerns het laas week kliphard op mekaar geskel en mekaar amper met die vuiste bygekom kort nadat ’n nuwe jintoe-lys kop uitgesteek het. Terwyl ouers en kinders mekaar sleg ingesê het, het ’n paar kinders erg emosioneel geraak en eenkant gestaan en huil. In die lys, wat op WhatsApp versprei word, word kinders se name, asook hul beweerde seksuele eskapades, genoem. Karin Kemp, adjunk-voorsitter van die Bethelsdorp-gemeenskapspolisiërings-forum, sê sy en haar kollegas – wat juis by die betrokke skool was om die kinders en onderwysers oor die jintoelys toe te spreek – moes “lelik keer”. Volgens haar het ontstoke ouers ander kinders as die culprit(s) uitgemaak. Sy sê dit was so hartseer om te sien hoe kinders back chat met die volwassenes. Kemp sê gister dié jintoelys-affêre raak groot en hulle is net ’n paar mense wat dit fight. Volgens haar het hulle nog mense nodig om te help om dié euwel uit te roei. Nog voordat die jintoe-lys opnuut weer sy kop vanjaar uitgesteek het, het Son op Sondag vroeër vanjaar berig oor Patricia Arnolds, ’n lay counsellor, wat sowat 20 sektorlede van Betheldorp GPF bemagtig het deur hulle vaardighede te leer oor hoe om berading te gee aan slagoffers van geweld. Volgens Kemp het ’n ma haar toe gebel en gesê haar dogter is suicidal en huil aanhoudend en hulle weet nie hoekom nie. Sy sê die lys het onder hul aandag gekom toe hulle die kind begin counsel het. Aanrandings Gister het Kemp pamflette by St. Georgepark gaan uitdeel om bewusmaking te skep met betrekking tot die jintoe-lys. Sy sê sy het eers vir die mense daar gevra of hulle al van die lys gehoor het en vir dié wat nie weet nie, verduidelik hulle dan. In die pamflette wat sy uitgedeel het, word onder meer genoem wat die jintoelys is en dat dié lys al gelei het tot attempted suicides en aanrandings waar ouers hul kinders slaan en groepe leerders ander groepe leerders aanrand. Dit het ook gemaak dat ouers by skole opruk en dan kinders wil aanrand wat hulle verdink hul kinders se name op die lys geplaas het. Die GPF hou vandag 18:00 ’n meeting in die skoolsaal van die Hoërskool Sanctor met betrekking tot die jintoelys. Navrae kan gerig word aan Kemp by 073 611 5137 of Arnolds by 081 004 9066.