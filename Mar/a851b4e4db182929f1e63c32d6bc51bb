ZOAR. – Die riel is besig om kop op te tel. Die kinders van die plaas Amalienstein is so opgewonde hieroor – amper soos oor Krismis-tyd. Jonathan Jantjies, ’n ware riel-indoena, is hard aan die toonsleep met die jong hartjies. Jantjies vertel: “Mense, daar is ’n groot nood om ons kinders aktief besig te hou. Ewe groot is die uitdaging dat ons kultuur, soos die rieldans, nie verlore moet gaan nie. “Kinders hou van dans. Met die energie van ’n kind en die passies van die riel staan die stof behoorlik bont. “Ons slaan dus twee vlieë met een klap. “Aan die een kant bly die riel as kultuur behoue en aan die ander kant is daar ’n naskoolse program waaraan kinders kan deelneem.” Jantjies vertel hy werk nou saam met die nie-regerings­organisasie Engedi Haven, wat hoofsaaklik onder die jeug werksaam is. Kompetisie ’n Jong laaitie sê: “Die riel is lekker vir die bene, beter as rappers.” Rachel Niewenhuys en Lee­roy Fourie van Engedi Haven is bekend vir die goeie werk wat hulle onder die jeug doen. “Ons gaan die kinders ook in skoolvakansies besig hou. Dié jaar gaan ons twee groepe inskryf vir die ATKV se kompetisie.” Lesers wat dalk ’n skenking wil maak vir uitrusting van die dansers, soos veldskoentjies, voorskootjies en oorpakkies, kan die organiseerders bel by 060 882 0017.