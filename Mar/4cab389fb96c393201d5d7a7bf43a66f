FAMILIE en vriende van ’n Kaapse meisie wat deur haar ma vir seks uitverhuur is, is diep ontevrede oor die vonnis wat die skuldiges gekry het. Haar walglap-ma en die vieslike verkragter is gister in die Parow-streekhof elk 18 jaar tronkstraf opgelê. Die ma het haar meisiekind teruggevat by ’n vrou wat die kind opgepas het. Dít was net om die kind se Sassa-geld te kry. Toe het die biologiese ma die 12-jarige kind sommer aan die eienaar van die huis vir seks uitverhuur. Die man het die kind, wat nou 15 is, in die huis verkrag en seksueel misbruik. Die man (53) en die kind se ma (43) het verskyn op 11 aanklagte van verkragting, die seksuele uitbuiting van ’n minder­jarige en sameswering, aansporing of oorhaling van iemand om ’n seksmisdryf te pleeg. Die dade het in 2015 in Delft gebeur. Hulle het vroeër onskuldig gepleit. Luidens die klagstaat is die klaagster by die huis gehou sodat die man met die kind seks kon hê. Die meisie vertel in ’n brief haar biologiese ma het haar kom haal om haar vingerafdrukke te kry sodat sy die Sassa-geld kon kry. Familielede van die meisie sê sy is deur hel en hoewel dit nou met haar beter gaan, sal sy lewenslank die trauma saamdra. Sy kry steeds nagmerries. Yolanda Pretorius, die aanklaer, het vir lewenslange tronkstraf gevra en gesê die kind is in haar eie huis verkrag terwyl haar ma in ’n ander kamer gehoor het wat aangaan. Die kind se antie het gesê: “Ons is baie disappointed oor dié vonnis. Ons het gedink hulle gaan life kry.” Streeklanddros Amanda van Leeve het gesê die kind se ma moes haar opgepas het, maar het haar vir die man gegee om te seks. Van Leeve het aan die man gesê hy het die kind nou sekere dinge in die lewe ontneem. “Sy gaan dié emosionele scars die res van haar lewe hê.”