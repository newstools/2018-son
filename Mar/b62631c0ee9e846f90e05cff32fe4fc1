DIE organiseerders van die jaarlikse Engen Cup vir o. 18-spelers slaap nié op hul pos nie. Dít is bewys toe die organiseerder van die toernooi, Imraan Morgan, en sy komitee met ’n fantastiese idee vorendag gekom het. Dit het ontstaan om die belangstelling in en gewildheid van een van die voorste jeugtoernooie in die land te laat voortbestaan en eindelik te laat floreer. Die Engen Cup se finals word 22-24 Junie op Parow Park in Parow aangebied. Morgan-hulle het buite die boks gedink toe besluit is om spanne in vanjaar se toernooi te begin aanspoor. Hul gedagte is dat spanne wat in laas jaar se toernooi uitgeblink het, vanjaar vergoed sal word vir hul pogings. “Vanjaar het ons besluit om die ses spanne wat in laas jaar se toernooi uitstekend gevaar het, by die laaste ronde van vanjaar se die kwalifikasieveldtog in te span,” het Morgan verduidelik. “Dis een manier om dinge op te spice en dit meer opwindend te maak. “Dit maak sake ook meer mededingend,” het Morgan bygevoeg. Die Engen Cup is ook een van die mees gesogte toernooie waar toekomstige nasionale spelers “gebore” word. Huidige beroepspelers soos SuperSport United se Ronwen Williams en Thato Mokeke het diep spore in die toernooi getrap. Morgan verwag die toernooi gaan elke jaar gehaltespelers op­lewer. “Dit is juis waarom ons die klubs in hierdie stadium van die toernooi inbring, waar jy die beste teen die beste meet. “So, dan jy weet jy die spanne wat deurdring na die uitkloprondes, is spanne van gehalte,” het Morgan afgesluit. Die afgelope naweek het die eerste ronde van die kwalifikasieveldtog op die Blue Downs-sportterrein afgeskop. Altesaam 88 spanne maak aanspraak op plek in die finals. Die kwalifikasieveldtog duur nog die volgende drie weke in Blue Downs.