VERTRAAGDE busse en treine het Mitchells Plain weer in ’n chaos gedompel toe pendelaars weer vir alternatiewe vervoer moes skarrel. Bronwyn Dyke, Golden Arrow-woordvoerder, sê die vertragings is weens voortslepende kwessies van land invasion in Philippi en Southgate. Dyke verduidelik: “Talle van ons busse is in dié area. Twee busse is verlede Donderdag aan die brand gesteek, terwyl ander voertuie met klippe bestook en ook aan die brand gesteek is. “As voorsorgmaatreël moes ons Kapteinsklip en ander tydelike depots gebruik. “Dit is baie uitdagend om tot 500 busse onder dié omstandighede te ontplooi – van daar die vertragings.” Dyke sê Golden Arrow vra die passasiers om verskoning wat verontrief is en verseker hulle: “Ons doen ons bes om ontwrigting te verminder.” Riana Scott, woordvoerder vir Metrorail, bevestig ook die vertragings van treine. Sy sê: “Die huidige frekwensie vir treine van Khayelitsha en Mitchells Plain af is een per uur. Gisteroggend was daar ’n kragonderbreking by Philippi. Tegnici het langer as ’n uur gewerk om dit te herstel. “Die gemiddelde verwagte reistye, met die heersende spoedbeperkings en handleidingmagtigings, is soos volg: “Chris Hani-lyn: 100+ minute; Kapteinsklip: 70+ minute en Sarepta/Lavis: 70 minute. “Pendelaars word aangeraai om hul reisreëlings dienooreenkomstig aan te pas.”