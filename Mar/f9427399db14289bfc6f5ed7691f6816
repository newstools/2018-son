GEORGE. – Overtime by die miljoene wat byvoorbeeld behuisingsprobleme kon op- los. Maar byna R21 miljoen is in die George-munisipaliteit opgedok vir overtime-pay vir amptenare. Die bedrag is glo bestee in ses maande in die tydperk Julie 2017 tot Desember 2017. Hieroor is die opposisie woedend en dring aan op ’n ondersoek. Melvin Naik, die burgemeester, het reeds aangedui dat hy die hulp van die Wes-Kaapse tesourie ingeroep het om te help met die bestuur van oortydbetaling van amptenare. Naik het onlangs gewaarsku dat gevaarligte flikker in die administrasie. Hy het toe vir Trevor Botha, die munisipale bestuurder, gevra om orde in die munisipale administrasie te bring. Abel Kiwit van die African Independent Congress (AIC) het gister gesê ’n ondersoek is nodig. Kiwit sê: “Daar is ’n tekort op die begroting van R21 miljoen. “Die saak het twee kante met amptenare wat hul brood eerlik verdien. “Hulle werk hard. “Ek haal my hoed af vir hulle. Vasgevat “Die probleem is dat daar ’n 53%-personeeltekort in die munisipaliteit is. “Die ander kant is dat daar amptenare is wat die stelsel misbruik. Hulle moet vasgevat word.” Botha het by navraag gesê die bykans R21 miljoen is nie oor begroting nie. Dit gaan oor die peil van dienslewering wat gehandhaaf moet word. Wanneer dienslewering nie plaasvind nie, is mense ongelukkig. Botha noem die onlangse brande het bygedra tot die oortyd. Nuwe maatreëls is reeds ingestel om oortydbetaling drasties te verminder. Direkteure is reeds opdrag gegee om oortydbetalings in verskillende afdelings te kategoriseer. In noodsituasies word die oortyd gekategoriseer as nooddienste en nie as oortyd nie. In die aanloop tot die feestyd is feesliggies aangebring en gekategoriseer as spesiale projekte. Daar was ook probleme met vullistrokke wat stukkend is. Dit het ook tot oortyd bygedra. Volgens Botha is die direkteure opdrag gee om oortyd te monitor en te beheer. Die munisipaliteit is ook besig om vakante poste te vul.