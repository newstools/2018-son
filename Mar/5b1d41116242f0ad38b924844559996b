MENSEREGTEDAG is die week behoorlik in Delft gevier met ’n sportdag vir die jongspan. ’n Gemeenskapsleier, Marilyn Jacobs, het uit haar pad gegaan om dié dag veral spesiaal vir die jeug in hul gemeenskap te maak. Jacobs het gesê: “Ek glo dat kinders die reg tot sportgeriewe het. ’n Gebrek aan sportgronde en toerusting moet nooit in die pad van hul entoesiasme staan nie. “My hoofdoel is om hierdie kinders deur middel van sport weg te hou van die verkeerde dinge af. “Dit sal ’n riem onder die hart wees as sportspanne kan uitkom Roosendal toe en sien watter talent hier is.” Volgens Jacobs moet daar nog baie gedoen word om veral Delft se jong kinders se reg om aan sport deel te neem, te verseker. “Eintlik moet die sportministerie uitkom en kom kyk in watter toestand die sportfasiliteite hier is. “Te veel oop gronde word ook vir behuising geoormerk en dan word die kinders se regte om sport te kan beoefen, misgekyk.”