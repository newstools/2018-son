HOPEFIED. – ’n Historiese landmerk op dié dorp het vlam gevat. Nou bied die eienaar ’n vet beloning aan vir die arrestasie en skuldigbevinding van die brandstigters. “My historiese huis het afgebrand omdat ek vooruitgang in die dorp voorstaan,” het die eienaar, Jan Hanekom, ’n afge­trede sakeman, gekla. “Ek en my vrou kon net in ons nagklere wegkom, so vinnig het die brand versprei,” het Hanekom vertel. Vir inligting wat tot ’n skuldigbevinding sal lei, bied Hanekom ’n beloning van R50 000 aan. “Van 2015, toe die Telkom-toring hier in die hoofstraat opgesit is, het ek dreigoproepe en vieslike boodskappe op Facebook ontvang,” het Hanekom vertel. Hy meen die dreigemente was rassisties van aard en hy het as bewys afskrifte daarvan gemaak. Vertroulik Kapt. Deon Pietersen, die ondersoekbeampte in die brandstigtingsaak, het gesê: “Die saak is in ’n sensitiewe en gevorderde stadium en kan binnekort afgehandel wees.” Mense met inligting kan Pietersen by 082 778 7387 bel. Hy sê alle inligting sal vertroulik gehanteer word.