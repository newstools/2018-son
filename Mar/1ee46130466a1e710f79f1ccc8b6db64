Patricia Ford en familie van Bishop Lavis skryf per e-pos: My ma wag nou al die afgelope ses jaar vir haar titelakte nadat sy al destyds daarvoor aansoek gedoen het. Sy woon nou reeds meer as 60 jaar in haar huis. Sy en haar suster is in Bishop Lavis gebore en het in dié woonbuurt grootgeword. My ma sukkel om die huis te koop sedert haar suster nege jaar gelede oorlede is. Dis jammer om dit te sê, maar sy kry geen bystand van die departement van behuising of die rent office in Bishop Lavis nie. In Desember 2016 is kanker by my ma gediagnoseer. Sy stres nou vreeslik oor wat vorentoe met die kinders en kleinkinders gaan gebeur as sy moet wegval voordat dié proses behoorlik afgehandel is. Kan enigeen raad gee wat ons nou te doen staan? By voorbaat baie dankie.