GRENS se krieketspan het met ’n skitterende lopiejaagtog ’n oorwinning in sy provinsiale eendaagse wedstryd oor Noordwes verseker. Met sy kaptein, Gionne Koopman, aan die spits het Grens Sondag in Potchefstroom met vier paaltjies gewen. Noordwes het ’n stewige 320/6 aangeteken, maar Grens het 325/6 gehaal toe daar nog net vier balle oor was. Koopman was voortreflik en het regdeur die beurt gekolf. Hy was onoorwonne met 126 lopies van 119 balle (17x4) agter sy naam. Jason Niemand (79) en Jerry Nqolo (36) het Koopman baie mooi ondersteun. In Noordwes se beurt was Sithembile Langa Grens se boulheld. Hy het 4/69 laat kantel. Die Oos-Kaap se ander span in die reeks, die Oostelike Provinsie, het in die Paarl met sewe paaltjies teen Boland verloor. Die OP is in 46.4 boulbeurte vir 148 lopies uitgehaal. Onke Nyaku (32) het die meeste lopies aangeteken. Die tuisspan het binne 34 boulbeurte 150/3 behaal om die sege te beklink.