SJOE, maar dit is omtrent ’n bohaai oor David Warner en Quinton de Kock se mane­wales in Durban! Die hele herrie sal dalk hopelik ’n bietjie meer toeskouers na Suid-Afrika se krieketvelde lok om die oorblywende drie toetse tussen Suid-Afrika en Australië dop te hou. Vir die tweede toets wat Vrydag op St. Georgepark in Port Elizabeth plaasvind, is dit dus ’n goeie ding dat die Proteas en die Aussies mekaar behoorlik in die hare gevlieg het. O aarde, nee, wat praat ek nou. Sulke dinge waar topspelers op mekaar skree, is mos nie goed vir krieket nie. Maar ja, ek glo dit sal die toeskouergetalle opstoot. Die bywoning van toetskrieket in Suid-Afrika is maar gebrekkig, selfs al is dit van die wêreld se beste spanne soos Indië, Suid-Afrika en Australië wat in aksie is. Kaapstad, Joburg en Centurion het darem gewoonlik genoeg toeskouers by toetsdae oor ’n naweek om vir ’n atmosfeer te sorg. Met die eerste toets van die huidige reeks het dit op Kingsmead maar beroerd met die bywoning gegaan. Boonop is daai alewige vroeë uitskeityd weens die swak lig vir almal baie irriterend. Ek glo Durban het sy bes gedoen, maar hy kan nie baie tevrede wees met sy aanbieding van die toets nie. Nou kry Port Elizabeth weer sy kans en hy sal moet uithaal en wys! St. Georgepark is Suid-Afrika se oudste toetsveld, maar sal nie vir ewig op sy trotse tradisie en geskiedenis kan staatmaak om aan te hou om toetse aan te bied nie. Die St. Georgepark-orkes is darem altyd daar om geraas te maak om dit te laat klink of daar baie toeskouers is. Ons as Baaienaars word in die aanloop na die toets nie juis met bemarkingsfoefies oorval nie en daarom is die geskel tussen die spelers goed vir die by­woningsyfer. Dis egter ál waarvoor dit goed is, want twee spelers wat buite hul kleedkamers in ’n teepouse op mekaar skel, beteken verder niks vir die spel nie. Daar word nou in wêreldkrieket opnuut oor sledging gesels. Dis geen verrassing dat Australië betrokke is nie. Dis vreemd dat ’n span hom só daarop kan roem dat hy ander spanne goed kan slegsê. Dié is ’n goeie span wat oor vele ander dinge kan spog, maar hulle is altyd tog so gou om te vertel hoe goed hulle met slegsê is. Volgens Steve Smith, die huidige kaptein, is sledging deel van hoe Australië krieket speel. Twee dinge pla my dadelik. Australië word toegelaat om daarmee weg te kom. En in die tweede plek is dit duidelik dat hulle dit kan uitdeel, maar nie kan vat nie. Onlangs nog het die Internasionale Krieketraad grootmond vertel hoe hy sulke gedrag gaan vasvat. In Durban het ons egter met slapgat skeidsregters te doen gekry wat die Aussies toegelaat het om die Proteas met hul sledging te teister. Warner en Nathan Lyon se geskree en manewales toe AB de Villiers uitgehardloop is, is onverskoonbaar, maar Lyon kry toe net ’n ligte boete. Mitchell Starc skel bal ná bal op Theunis de Bruyn reg voor die skeidsregter Kumar Dharmasena, wat maar net floutjies vir Starc glimlag. As ’n kolwer iets terugsê,is dit nie reg nie, want hy raak dan persoonlik. Wat natuurlik vir die een ou persoonlik is, kan vir die ander ou ’n pittige grappie wees. Ons behoort egter oor die volgende klompie dae meer oor Warner se vrou, Candice, uit te vind. Die vraag is net: Wie gaan ons van haar vertel? Stuur enige terugvoer na Henk.Steenkamp@son.co.za of bel hom by 021 406 0300.