DÍS hoekom ek van Dwayne “The Rock” Johnson hou – hy vat homself glad nie ernstig op nie. Die reus was vinnig op Twitter om sy acceptance speech te gee toe die Oscars uitgedeel is. Maar nie vir ’n Oscar nie. Eerder vir die teenoorgestelde: die Razzie Awards, wat die jaar se vrotste flieks en vertolkings vier. Sy movie Baywatch het die eerste Razzie in die nuwe afdeling Razzie Nominee So Rotten You Loved­ It gewen en die raspberry weggeraap voor ander diep roerende inskrywings soos The Emoji Movie, Fifty Shades Darker, Transformers: The Last Knight en The Mommy. Johnson sê hy is trots om die goud huis toe te bring en dat dit “baie cool is dat die movie so goor was dat hulle wragtig ’n nuwe kategorie daarvoor geskep het. “Een wat beteken die sh*t sandwich wat jy eet, is so sleg dat jy naderhand daarvan begin hou.” Cool dude dié.