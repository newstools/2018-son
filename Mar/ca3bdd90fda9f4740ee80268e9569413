MET die Madibaz se lot wat reeds vir volgende seisoen bepaal is, is alle oë nou op die Walter Sisulu-Universiteit (WSU) om te sien of hy promosie na die Varsity Cup kan wen. Die Universiteit van Wes-Kaapland (UWK) neem vanweë promosie die Madibaz se plek in die Varsity Cup, maar gaan WSU die UWK volg? Nadat alle wedstryde in die Varsity Shield voltooi is, het WSU tweede op die puntelys geëindig. Die All Blacks, soos hulle bekend staan, het in hul ses wedstryde net een nederlaag gely. Dit beteken hulle moet nou uitspeel vir ’n plek in die Varsity Cup. WSU sal CUT, wat tweede laaste (net bo die Madibaz) in die Varsity Cup geëindig het, aandurf om promosie te wen. Die wedstryd sal plaasvind nadat WSU en UWK op 9 April in die eindstryd van die Varsity Shield gespeel het.