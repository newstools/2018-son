’N LAERSKOOLSEUN is glo soos ’n misdadiger behandel en gedreig hy sal gearresteer word as hy sy voete in die skool sit nadat hy geskors is. Georgina Sass van Belmont Park, Kraaifontein, is woedend omdat haar kleinseun (9) vir ’n misdadiger uitgemaak is. Volgens Sass is die kind ’n leerder van die Laerskool Simonsberg en is hy Vrydag geskors. Sass sê die klagtes waarvoor hy voor die beheerliggaam verskyn het, is ontwrigting van sy klasse, dans in die gange en oor hy antwoorde hardop in die klas uitskreeu. Oor laasgenoemde is daar uitdruklik aan Sass gesê dis ’n kriminele oortreding en haar kleinseun moet gestraf word. Sass vertel: “Op 19 Februarie het ek ’n oproep van die skool ontvang dat my kleinseun die klas ontwrig. “Ek laat weet toe die juffrou ons het ’n sterfgeval in die familie gehad en die kinders was baie getraumatiseerd oor hulle hul eie ma ook verloor het. “Die kinders is toe op ’n uitstappie. My kleinseun kon nie saam nie en moes heeldag alleen in die klas sit. Hy was in so ’n toestand toe hy tuis kom, hy’t aaneen gehuil.” Sass sê nadat sy die juffrou hieroor gekontak het, het daar kort daarna ’n hele rits klagtes gevolg. “Skielik moes ek die kind by die klas kom haal, want toe het ál die onnies ’n probleem met die kind. “Vir my was dit ver­basend, want ek is nooit van dié klagtes ingelig nie. “Die kind het als ontken en ek glo hom, want hy kan skaars sy mond oopmaak. Die kind het glad nie ’n gedragsprobleem nie.” Sass sê sy is toe ingelig daar sal ’n dissiplinêre verhoor gehou word. Sy sê toe die lang lys klagtes opgenoem word, kon sy dit nie begryp nie. Toe het hulle ontdek daar het verwarring ingekom met ’n ander kind se naam oor hulle dieselfde van het, sê Sass. Sy sê nadat die klagtes uitgelees is, is haar kleinkind aanvanklik vir vyf dae geskors. Sass het dit toe reggekry om dit na drie dae af te bring. Sass sê sy gaan die saak nie daar laat nie. Sy wil dit na die Menseregtekommissie neem. Jessica Shelver, woordvoerder vir Debbie Schäfer, minister van onderwys, sê sy sal die distrikskantoor vra om die saak te ondersoek.