ANTIE Specileen Swartland van Kraaifontein het haar Tata Indigo opgespoor. Son het Dinsdag berig ’n vreemde man het hom as Jacque Booysen aan Swartland (63) voorgestel en toe haar kar geleen. Hy het nooit die kar teruggebring nie. Swartland het ’n klag by die polisie gaan lê en natuurlik ook vir Son genader om haar te help om die voertuig op te spoor. Volgens Swartland het ’n anonieme persoon haar gebel nadat hy die berig in Son gesien het. “Die kardief het tot in Klawer gery, waar hy glo uit petrol gehardloop het. Die polisie is laat weet. Hulle het dadelik gereageer en die man in hegtenis geneem,” vertel sy. Hoewel Swartland haar kar terug het, moet sy nou petrolgeld Klawer toe stuur sodat die cops met die kar kan terug ry Kaap toe. Die polisie sê Booysen, wat toegekap is, gebruik ook die naam Johan. Swartland sê sy het gedink sy doen haar nuwe vriend ’n guns toe hy gevra het om haar motor te gebruik om Paarl toe te ry om na sy kar te gaan kyk. Hy het beweer sy motor het op pad na Kaapstad gebreek terwyl hy van Kimberley af gereis het en dat dit by ’n mechanic in die Paarl is. “Ek het maar nou besluit om die kar te verkoop,” sê sy.