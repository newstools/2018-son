TERWYL 500 dakloses gister tussen roet en as geskarrel het, het die vermeende brandstigter soos mis voor die son verdwyn. Die inwoners van die informele nedersetting Doornbach in Dunoon is nou haweloos nadat vuurtonge van 04:00 hul blyplekke verbrysel het. Meer as 100 shacks het in die slag gebly. Gisteroggend het die reuk van rook nog dik in die lug gehang. Selfs die paaie is swart van die roet en as en die kinders het kaalvoetjies en verward in Usasaza-weg rondgestaan. Peliswa Dyantyi, die gemeenskapsleier, het vertel dit is die eerste groot brand in hul gebied. “Ek weet nie presies wat gebeur het nie, maar wat ek gehoor het, is dat ’n boy so 04:00 opgestaan het om te gaan pee. “Hy het toe sy neighbour met ’n emmer water gesien en het besef die buurman se huis is aan die brand. “Hy het in sy huis gegaan om sy ma te gaan sê. Toe hulle weer buite kom, was die ou met die emmer spoorloos. “Mense het een na die ander wakker geraak, begin skarrel en gevlug.” Dyantyi het gesê die vernietiging breek haar hart. Spasie “Hier is soveel kinders. Teen 10:00 het ons reeds 72 kindertjies getel. Die probleem is dat ons nie water het nie. As ons water gehad het, sou ons seker die brand geblus kon kry. “Ons woon ook baie op mekaar. So, dis moeilik om jou goed te red, want daar is nie genoeg spasie nie, net gangetjies tussen die huise.” Dyantyi het benadruk die brand het niks met protests te make nie. “Ek hoor mense sê dis omdat betogers tyres gebrand het, maar ons betoog nie met hulle nie. Ons is vreedsaam ...”  Deano Sembe was gister reeds in die proses om ’n tydelike struktuur op te sit. Die pa van twee het verduidelik: “Ek het ’n ses maande oue seuntjie. My gesin makeer ’n veilige plek om te slaap. “Ek kan nie op mense wag om my te help nie.” Sembe het gesê toe hy weens die brand opspring, was die veiligheid van sy gesin ál waaraan hy kon dink. “Ek wou seker maak my baba, seun en vrou is veilig. Ek het nie oor ons goed ge-worry nie. Nou het ons niks. Nie ’n bottel, klere of kos nie. Net ’n kombers en ’n matras.” Theo Layne ’n woordvoerder van die Stad Kaapstad se brand-en-reddingsdiens, het bevestig geen beserings is aangemeld nie. Enige een wat die inwoners wil help, kan Dyantyi by 078 244 8142 bel.