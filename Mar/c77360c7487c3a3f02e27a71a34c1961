HOPEFIELD. – ’n Vrolike atmosfeer het in die plaaslike biblioteek geheers toe ’n groep leerders van die Laerskool Hopefield daar gaan besoek aflê het. Die groep het die biblioteek besoek om naslaanwerk te gaan doen. Op hul besoek het die leerders ook meer te wete gekom oor verhoudinge binne die biblioteek. Volgens Charmaine Wyngaard, die biblioteekhoof, is die doel van die sessie deel van die leerders se vak lewensoriëntering, waarin hulle geleer word hoe om naslaanwerk in die biblioteek te kan doen. Wyngaard het verduidelik: “Leerders moet gemaklik voel om die biblioteek te besoek. “Hulle moet vertroud wees met die binnekant van ’n biblioteek om met gemoedsrus daar in te stap om kennis te kan kry.” Die leerders het ’n taak gekry om prente op ’n plakkaat te plak wat die betrokke tema uitbeeld. Die jong klomp het heel ywerig hieraan deelgeneem en daar is omtrent gewedywer tussen hulle. Die leerders het met die besoek meer kennis ingewin oor verhoudinge, probleemoplossingsmetodes en hoe hul gedrag ’n rol speel om oplossings te vind. Die leerders moes ook ’n gepaste slagspreuk uitdink om die les te illustreer. Hul slagspreuk was: “Wees ’n goeie maat om ’n goeie maat te hê.” Die leerders het in groepe aan hul plakkate gewerk en daarna ’n beurt gekry om te verduidelik wat daarop aangaan, waarna ’n wengroep gekies is.