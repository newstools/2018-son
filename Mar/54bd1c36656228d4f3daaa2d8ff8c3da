DIE Sharks se treurmare kan Vrydag voortduur wanneer hulle die onoorwonne Rebels in Melbourne aandurf. Die span se vertoning Saterdag teen die Brumbies was allermins inspirerend en dit gaan ’n massiewe poging verg om die Australiese franchise sy eerste nederlaag van die seisoen toe te dien. Op papier het die Sharks ’n uiters gedugte span, maar die span het vanjaar nog nie naastenby volgens sy vermoë gespeel nie. Dit is duidelik dat Robert du Preez en Dick Muir, die afrigters, dié week hul hande gaan vol hê om die probleme te probeer uitstryk. Die enigste ligpunt vir die Sharks was die terugkeer van die Springbok-flank Jean-Luc du Preez. Hy was ouder gewoonte ’n yster en het weer met sy aggressiewe inklimspel verras. Op losskakel was sy broer Robert (jr.) nie op sy beste nie en dit bied dalk aan die afrigters die kans om Curwin Bosch ’n slag in die nr. 10-trui te laat opdraf. Drieëmasjien As die Sharks op die wenpad wil terugkom, moet hulle ook sorg dat die linkervleuel Makazole Mapimpi genoeg hardloopkans kry. Hy is nie verniet ’n drieëmasjien nie. Die Sharks behoort vandag te weet hoe ernstig die enkelbesering van die senter André Esterhuizen is. Dit is inderdaad ’n uitdagende week wat vir die Durbaniete voorlê.