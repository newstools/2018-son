KINDERS op die Kaapse Vlakte kan met die positiewe invloed van hul ouers hul volle potensiaal bereik. Fasiliteerders van The Parent Centre in Wynberg het die afgelope sewe weke ouers in Delft geslyp om ’n beter verhouding met hul kinders na te streef. Shuaib Salie en Kaashifa King van die Parent Centre sê hulle is al die afgelope 35 jaar besig om ouers se ingesteldheid rondom ouerskap te verander. Salie meen: “Om ’n kind te slaan is nie ’n manier om jou ouerskap te bewys nie. Dis ’n vorm van straf. “Ons het jare gelede al agtergekom daar is ’n behoefte om ouers toe te rus met skills, opleiding, berading en ondersteuningsgroepe om die uitdagings van vandag se kind aan te pak. “Dit was nog nooit maklik om ’n ouer te wees nie. Kinders het nooit verander nie, maar die tye waarin hierdie kinders leef, het verander en ouers moet by hierdie veranderende tye aanpas.” King sê op haar beurt dis belangrik dat ouers besef hoe jou kind in die lewe uitdraai, begin reeds in die ouerhuis. “Ons sê: Kom ons skep ’n omgewing waar daar geen geweld is nie. “As ons luister na ons kinders, belê in hul toekoms en ons benaderings verander oor hoe ons hulle behandel, sal ons hulle toerus met die nodige skills om die uitdagings wat buite die huis is, die hoof te bied,” sê King. Volgens Salie werk hulle ook met pa’s om ’n volhoubare en positiewe rol in hul kinders se lewe te speel. “’n Pa het net so ’n belangrike rol om te speel soos ’n ma. En al is die ouers nie meer saam nie, beteken dit nie die pa het nie nog ’n rol te speel in sy kinders se lewe nie. “Ons help ook sulke pa’s om met hul kinders se ma oor die weg te kom en die belange van die kind eerste te stel,” sê Salie. Sowat 38 ouers het sewe weke lank getrou die kursus in Voorbrug, Delft, bygewoon en is ná Vrydag se laaste sessie met sertifikate beloon. Marilyn Jacobs, ’n ouer, sê sy het reeds begin om die dinge wat sy tydens die kursus geleer het, in haar gesinsopset toe te pas. “Dit werp reeds positiewe vrugte af en die verhouding tussen my en my drie seuns, én hul gesindheid teenoor mekaar, het reeds baie verbeter. “Ek is dankbaar vir kursusse soos hierdie wat ons ouers van die Kaapse Vlakte in staat stel om na die beste van ons ver­moë na ons kinders en hul behoeftes om te sien.” Mense wat meer oor The Parent Centre se werksaamhede te wete wil kom, kan aanlyn gaan kyk by theparentcentre.org.za.