DIE belastingbetalersvereniging van Nelson Mandelabaai het gedreig dat belastingbetalers in die Baai hul rates en taxes gaan weerhou indien die EFF met sy mosie van wantroue in die burgemeester, Athol Trollip, sou voortgaan. Kobus Gerber, voorsitter van die belastingbetalersvereniging, het in ’n skriftelike kennisgewing gesê hulle gaan mense mobiliseer om hul betalings te staak. Hy sê mense moet die geld wat hulle so hard verdien het, van die EFF en die ANC weerhou. “Indien die mosie teen die burgemeester sou voortgaan, gaan ons hulle nie geld gee om weer te wanbestuur en misbruik nie. Kom ons kry die bal aan die rol. Ons het basies net ’n maand oor om aksie te neem.” Volgens Gerber gaan hulle aan die werk spring om ’n dokument op te trek waarin die belasting­betalers onderneem om hul geld te weerhou. Ongedaan Die vereniging het ’n beroep gedoen op almal wat ten gunste van hierdie idee is. “Ons kan nie toelaat dat die harde werk van die DA ongedaan gemaak word nie. “Belastingbetalers het die reg om te besluit wie hul geldsake hanteer.” Gerber het verwys na ’n voorval in 2013 toe belastingbetalers oorgegaan het tot ’n soortgelyke aksie. Meer as 3 600 inwoners het ingestem om hul geld tot die waarde van R50 miljoen te weerhou. Die vereniging soek nou vrywilligers om dokumente by verkeersligte uit te deel. “Mense het ’n daadwerklike verskil onder die DA-leierskap begin sien. Hulle moet die kans gegun word om hul termyn te voltooi,” meen Gerber.