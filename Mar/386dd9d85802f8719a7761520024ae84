VELDDRIF. – Haar seun was verhoorafwagtend by ’n jeuginstelling, maar hy’s al meer as twee maande witweg. Die laaste keer dat Tanya Mentoor haar 16-jarige seun, André­, gesien het, was toe hy haar vertel het hy’s in die fasiliteit gesodomiseer... Tanya vertel hartseer haar seun het ’n kar in Januarie 2017 gesteel en is Bonnytoun toe gestuur. By sy eerste hofverskyning, op 31 Oktober, het hy haar vertel in Bonnytoun het die seuns hom betas. Sy vier kamermaats het hom ook gesodomiseer en hy het ’n maatskaplike werker daarvan gesê. “By André se volgende hofverskyning, op 11 Desember, wou hy my nie eens toelaat om hom ’n drukkie te gee nie. Sy kop was vol knoppe en daar was ’n meshou aan sy nek.” Tanya sê min het sy geweet dis die laaste keer dat sy hom sou sien. “André moes weer op 5 Februarie in die hof verskyn het, maar op 10 Januarie het iemand my omstreeks 19:25 van Bonnytoun af gebel en gesê André en vier ander het probeer weghardloop. “Die persoon het gesê die ander vier het omgedraai, maar André het oor die elektriese heining gekom.” Sy sê Bonnytoun het glo die Kraaifontein-polisie laat weet, maar daar is nie so ’n saak geregistreer nie. “Daar is iets wat Bonnytoun se mense my nie sê nie. Ek huil elke dag oor my kind en droom van hom. “Ek het die maatskaplike werker gekonfronteer oor hy nie André se sodomie-bewerings opgevolg het nie. “Ál wat hy kon sê, was dat hy baie goed op sy mind gehad het en daarvan vergeet het.” Leah Adams, ’n gemeenskapsleier, sê sy sluk swaar aan die storie dat André oor die heining kon kom. “Bonnytoun moet ondersoek word.” Sers. Noloyiso Rwexana, polisiewoordvoerder, sê hulle ondersoek tans ’n klag van drostery. Sihle Ngobese van die Wes-Kaapse departement van maatskaplike ontwikkeling bevestig André het tydens ’n sportbyeenkoms weggehardloop. “Dié ontsnapping is aangemeld en ’n saak is by die polisie geopen.” Hy sê André het die bewerings van molestering ontken. Ngobese vra dat mense wat weet waar André is, die polisie kontak.