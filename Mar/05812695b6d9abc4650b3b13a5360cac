ALTESAAM vyf mense het die naweek op paaie in die Wes-Kaap gesterf. Vrydag is ’n man dood en nog nege beseer toe ’n lorrie en bakkie gebots het op die R43 naby Villiersdorp in die Overberg. Volgens die Wes Kaapse verkeershoof, Kenny Africa, is ’n voetganger deur ’n ligte motorvoertuig op die Worcester-Robertson-pad, oorkant die Rainbow Chickens-plaas, gestamp. ’n Voetganger is ook op die N1 dood. Nog twee mense het in ’n ongeluk in Hopefield gesterf. Africa sê die ongeluk het omstreeks 14:30 tussen die eerste en tweede ingang na Hopefield plaasgevind. Drie ligte motorvoertuie – ’n Ford, Audi en Hyundai – was betrokke in die ongeluk. “Blykbaar het die bestuurder van die Audi teen ’n besonder hoë spoed teen die Ford gebots. “Die Audi het toe in twee dele gebreek,” het Africa gesê. Die bestuurder van die Ford is op die toneel dood. ’n Tweede persoon, wat in dieselfde ongeluk betrokke was, het later gesterf. Nog drie mense het ernstige beserings opgedoen in die ongeluk. In nog ’n voorval is nóg ’n voetganger op die N1 dood.