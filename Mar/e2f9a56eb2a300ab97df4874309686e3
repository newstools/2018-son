OORMATIGE stres maak ’n mens siek. ’n Bietjie daarvan is oukei, want dit kan ’n mens laat fokus. Te veel, en langdurige, stres is egter glad nie goed vir ’n mens se gesondheid nie. Dit tas die immuunstelsel mettertyd aan en verlaag ’n mens se weerstandigheid teen virusse en bakterieë. Ons is eenvoudig nie ontwerp om hedendaagse stresvlakke te hanteer nie. Navorsers het ’n tabel opgestel van faktore wat die meeste en die minste stres veroorsaak. Die hoogste, byvoorbeeld, is die dood van ’n partner, gevolg deur egskeiding. Wanneer ’n geliefde siek word of ’n mens seksuele probleme ontwikkel, kan jy ook baie stres absorbeer. Geringe stres kan veroorsaak word deur ’n verandering in sosiale gewoontes of slaappatrone. –Health24.com