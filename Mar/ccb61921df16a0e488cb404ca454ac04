DIE vermeende moordenaar Eston Afrikaner (19) se alibi, Mara Jenneker (59), was ’n skaamtelose show-off. Toe sy by die getuiebank inskuif, was dit haar oomblik van roem en het alles om haar gewentel. So het adv. Garth Baartman, die staatsaanklaer, gesê in sy slotbetoë in die verhoor van Afrikaner en Deswin Kleinbooi (22). Hulle staan in die Baaise hooggeregshof tereg daarvoor dat hulle Naeem Desai op 12 Mei 2016 in Helenvale doodgeskiet het. Baartman het die hoof-staatsgetuie as sterk, eerlik, geloofwaardig en betroubaar bestempel. Hy het gesê dié getuie het die gebeure van daardie dag met duidelike emosie herleef. Baartman het ook gesê die ander staatsgetuie, Ayanda Frolick, was duidelik bang vir die beskuldigdes. Hy meen Frolick was nie gemaklik nie en dít, sê hy, verduidelik hoekom hy nie by die saak betrokke wou raak nie. Kleinbooi se regs­verteenwoordiger, adv. Jodine Coertzen, het Frolick in haar slotbetoë as die swakste staatsgetuie bestempel. Praatjies Frolick het getuig hy het die twee beskuldigdes ’n paar uur voor die moord voor sy huis gesien. Coertzen het egter gesê wat Frolick kwansuis gesien het, is wat hy eintlik as praatjies gehoor het. Frolick het ook getuig dat hy die beskuldigdes 15 minute lank in sy buitetoilet afgeluister het en dat hy net kon uitmaak dat Desai beroof moet word. Coertzen meen dis onwaarskynlik dat hy in ál dié tyd net dít kon gehoor het. Coertzen ag die hoof-staatsgetuie, wat op die toneel­ was, as die enigste werklike getuie. Peet Schoonraad, wat Afrikaner verteenwoordig, het in sy slotbetoë gesê die hoof-staatsgetuie het die intellek van ’n kind en kinders is baie vatbaar vir ongeregverdige steurings. Schoonraad het gesê die risiko vir die hof is dat hy met ’n verstandelik gestremde getuie te doen het en die saak moet dus met uiterste omsigtigheid gehanteer word. Hy het Frolick se getuienis as swak bestempel en gesê dis deurspek met teenstrydighede. Regter D Chetty lewer môre uitspraak.