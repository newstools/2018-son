’N MINDERJARIGE verdagte het gister in die Athlone-landdroshof vir die moord op Mushfeeqa Hanslow (18) van Hanover Park verskyn. Die 17-jarige verdagte, wat na verneem word die nefie van die hoofverdagte (19) is, is Maandag by Surdown Walk gearresteer. Dit kom nadat Hanslow se boyfriend (19) Donderdag gearresteer is. Hy’t hom glo saam met sy lawyer by die Philippi-polisiestasie gaan oorgee. Hy het kort daarna in die hof op ’n moordklag verskyn. Handdoek Dit volg nadat die cops laas week op Hanslow se lyk in ’n huis in Hanover Park Avenue afgekom het. Haar voete en hande was met tou vasgebind. Daar was ’n handdoek en ’n sak oor haar kop getrek en sy is in die kop geskiet. Die cops se forensiese span het die volgende dag steeds die moordtoneel vir leidrade gefynkam. Die ondersoekspan, wat bestaan het uit speurders, forensiese ondersoekbeamptes, die plaaslike kriminele rekordsentrum en patologiese dienste, het verskeie leidrade opgevolg. Die ondersoek het aan die lig gebring dat nóg ’n verdagte betrokke is nadat ’n 19-jarige verdagte hom aan die cops oorgegee het. Die twee mans sal weer op 19 Maart in die Athlone-landdroshof verskyn.