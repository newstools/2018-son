DIT was drolwater, maar nou gaan daardie einste drolwater in drinkwater omskep word. Dít is die Stad Kaapstad se plan: Om sy rioolwater te herwin en in drinkwater te omskep. Dit beteken dat miljoene liter toiletwater van oor die metro heen herwin sal word as drinkwater. Dit sal eers behandel word en dan in die aquifer op die Kaapse Vlakte gepomp word. Die behandelde water sal die water in die aquifer suiwer. Dis omdat die aquifer so besmet geraak het van stedelike afval dat dit plek-plek on­drinkbaar is. Beoog Xanthea Limberg, die burgemeesterskomiteelid vir water en afvaldienste, informele neder­settings en energie, sê dis ’n ironiese, dog doeltreffende manier om die aquifer-water te suiwer. Die aquifer strek oor 400 km² van Milnerton en die Tygerberg-heuwels in die noorde en oor die Kaapse Vlakte tot by die Valsbaai-kuslyn so ver as Gordonsbaai. Die Stad beoog om tot 80 miljoen liter water per dag daaruit te put. Boere in die Philippi-gebied is egter bekommerd daaroor dat hulle daaronder sal ly as soveel water uit die aquifer geput sal word. ’n Woordvoerder vir die Stad, Nazeer Sonday, sê hulle ondersteun pogings om water uit die aquifer te put, maar maan dat ’n plan ook gemaak moet word om dit weer te vervang. Limberg sê die Stad oorweeg verskeie metodes om die water in die aquifer te vervang ná herwinning. Pleks daarvan om nou die afval­water in die see te pomp, sê sy, kan dit eerder herwin word. “Dit kan weer in die aquifer gepomp word.”