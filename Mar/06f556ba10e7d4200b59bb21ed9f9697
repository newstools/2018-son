DIS nie sommer aldag dat ’n pasiënt vloekwoorde pleks van pille kry nie. En as dit in ’n volskaalse vete ontaard, dan word die vertrouensverhouding tussen pasiënt en ­verpleegster onherroeplik geskaad. Lucia Hendricks (36) vertel dít is presies wat met haar gebeur het. Die voorval het na bewering by die Steinkopf-kliniek gebeur waar die pa­siënt glo voor ander uitgekryt is as ’n “stink gemors”. Hendricks vertel dié vermeende naamnoemer is niemand anders nie as ’n plaaslike stafverpleegster. Sy verduidelik sy is ’n depressielyer en diabeet met net een nier. Anoniem Die personeel by die kliniek, wat van die beweringe bewus is, wou nie betrokke raak nie en het hul kommentaar weerhou weens die “sensitiewe aard” van die aan­tygings. ’n Werknemer het egter anoniem bevestig dat daar “wrywing en spanning” tussen die suster en pasiënt is. Die distriksdirekteur van gesondheid, Dina Beukes, het gesê dat sy haar eers van die voorval moet vergewis alvorens sy kommentaar kan lewer.