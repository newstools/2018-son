SOOS verwag het Kiazer Chiefs Stellenbosch FC se Nedbank Cup-drome Saterdag in die Moses Mabhida-stadion begrawe. Die Amakhosi het met 2-1 as oorwinnaars van die veld gestap nadat Erick Mathoho en Leonardo Castro sukses behaal het in albei helftes. Alan Robertson het egter tydelike vreugde en hoop gebring vir Steve Barker se span. Barker, Stellies se afrigter, het erken dat Chiefs net te veel gehalte het vir hulle, maar dat hy ook baie trots is op sy spelers. “Eerstens, geluk aan Chiefs en alles van die beste vir die kompetisie,” het Barker aan SuperSport gesê. “Dit was baie moeilik vir ons, jy weet. Ons het nie die nodige gehalte gehad in die laaste derde van die veld nie. “Toe ons die doel terugkry, het ek gedink hier is ons kans. “Ons het egter nie die druk toegepas wat nodig was nie. “Ons besluitneming in die laaste derde van die veld was ook nie die beste nie. “Maar ek dink die spelers kan trots wees op hul vertoning. “Ons het ’n goeie span soos Chiefs ’n run vir hul money gegee. “Die spelers het alles gegee, maar ongelukkig was dit nie genoeg op die aand nie,” aldus Barker. Stellies, wat die promosie/relegasie-uitspeelreeks teiken, skuif hul fokus na hul liga-veldtog wanneer hulle Cape Town All Stars Sondag in ’n derby op Parowpark pak.