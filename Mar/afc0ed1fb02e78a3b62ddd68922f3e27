DIE aanklag van dronkbestuur teen Amos Si­nyanya (28), wat die motor bestuur het wat teen dié van die student Jamie Baartzes s’n gebots het, is gister teruggetrek. Dit het gekom nadat Sabelo Ncwane, ’n forensiese ontleder, gister in die Uiten­hage-landdroshof getuig het die kit wat gebruik is om ’n bloedmonster te trek om sy bloedalkoholvlak te toets, het in Februarie 2016 verstryk. Die ongeluk het op 14 Maart 2016 gebeur. Jamie (19), ’n tweedejaar-onderwysstudent aan die Nelson Mandela-universiteit, is op die toneel dood nadat noodpersoneel vergeefs mond-tot-mond-asemhaling toegepas het. Verkeer Sinyanya het tereggestaan op aanklagte van strafbare manslag, roekelose en nalatige bestuur, bestuur onder die invloed van alkohol of dwelms, sowel as bestuur met ’n bloedalkoholvlak wat oor die wettige perk is. Hy het op 14 Maart 2016 na bewering die verkeerde afdraai gevat en op die M4 in aankomende verkeer beland. Sinyanya BMW het reg van voor teen Baartzes se Chevrolet Spark gebots. Ncwane, ’n forensiese ontleder­ by die Forensic Science­ Laboratory in Durban, het gister getuig hy het die bloedmonster op 4 April 2016 ontvang. Hy het nagegaan of alles met sy check list klop voordat hy die seëls gebreek en die bloedmonster ontleed het. Ncwane het verder getuig die dokument wat die buisies vergesel het, het aangedui die kit het in Februarie 2016 verstryk. Op Theuns de Jager, die aanklaer, se vraag of die verstryking van die kit ’n impak op die geldigheid van die toets sou hê, het Ncwane geantwoord hy weet nie. Die uitslag van sy ontleding van die bloedmonster was dat die alkoholvlak 0,14 mg/100 ml was. Hy het onder kruisondervraging van Sinyanya se prokureur, Zolile Ngqeza, gesê die kit se verstrykdatum verwys na die steriliteit van die naald wat vir die bloedmonster gebruik word en nie na die buisie nie. Kort na hierdie getuienis het landdros John Montgomery die hof verdaag. Jamie se hartseer ma, Chantal Uren, het buite die hofgebou saggies gehuil terwyl ’n familielid haar getroos het. Die staat het sy saak toe afgesluit nadat Montgomery ’n aansoek van De Jager vir uitstel om expert-getuienis oor die geldigheid van die kit te kry, van die hand gewys het. Ngqeza het daarna ’n aansoek ingedien om die aanklag van dronkbestuur te laat terugtrek. Montgomery het die aansoek toegestaan. Sinyanya staan nog tereg op die aanklagte van roekelose en nalatige bestuur en strafbare manslag. Ashley Martin, ’n woordvoerder vir Jamie se familie, het gesê dit is ’n baie moeilike week vir die familie. “Dis dié week die tweede herdenking van Jamie se dood en Saterdag is haar pa, Justin, se verjaardag. “Die familie wil hê die saak moet afgehandel word. “Aan die ander kant moet Jamie ook nooit vergeet word nie.” Die saak is tot 8 Mei uitgestel.