DIE voortslepende bendegeweld in Lavender Hill het die lewe van nog ’n vermeende gangster geëis. Mervin Daniels (38) is Woensdag helder oordag in Hekweg doodgeskiet. Volgens ’n inwoner wat verkies om anoniem te bly, het sy by hul kombuisvenster gestaan toe sy die skote hoor afgaan. Kort daarna het sy twee mans in die rigting van Vogel Court sien weghardloop. Daniels is op die toneel dood. ’n Moorddossier is aangelê. Dit kom kort op die hakke van die skietmoord op ’n leerder van Lavender Hill. Courtney Jackson (16), ’n gr. 9-leerder, het Saterdagaand in die gangsters se spervuur beland. Hy is in die rug gewond en is op die toneel dood. Sondag is twee vroue ook in Lavender Hill gewond toe hulle deur dwaalkoeëls getref is. ’n Jong man is ook verlede Vrydagmiddag in Hillview doodgeskiet. Een van die assistente wat op die broodtrok werk, is ook gewond. Die voorval het omstreeks 07:20 by ’n plakkerskamp op die Sweet Home Farm in Philippi gebeur. Die assistent is in die arm en bors gewond toe drie mans hom probeer beroof het. Die sekuriteitswagte het die drie mans wat gevlug het, agternagesit. Die gewapende rowers het met ’n outomatiese geweer op die sekuriteitswagte losgebrand. Die sekuriteitswagte het teruggeskiet en een van die rowers (39) noodlottig gewond. Die ander twee rowers het gevlug en word deur die cops gesoek. ’n Saak van roof en poging tot moord word ondersoek en ’n geregtelike doodsondersoek is begin. Enige persone met inligting kan die tolvry Stop Misdaad-lyn by 08600 10111 skakel.