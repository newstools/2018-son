DIE laaste plek wat sy verwag het om haar geliefde Cashew te kry, was ’n begraafplaas. Tog het Michelle Koopman van Elsiesrivier se soektog na haar Jack Russell-terriër ’n gelukkige einde gehad. Haar geliefde hondjie is Dinsdagaand on­gedeerd in die begraafplaas in Maitland gevind. Son het verlede week berig oor Koopman se soektog na haar “kind” nadat hy na bewering gesteel is. Cashew was agt dae nêrens te sien nie. Koopman sê haar hart het gebreek toe sy hoor haar “kind” is vermis. Sy het vinnig mense bymekaargekry en die strate van Elsiesrivier en die omliggende areas platgeloop op soek na haar Cashew. “Ek het elke oomblik wat ek kon kry, vir my kind gaan soek. Ek het mense gevra, posters uitgedeel en my voete seer geloop,” vertel sy. Koopman het vertel sy het Dinsdagoggend weer na Cashew gaan soek en hom naby die begraafplaas gesien, maar hy het skrikkerig geraak en weggehardloop. “Ek moes werk toe gaan en het besluit ek sal die aand weer na die cemetery toe gaan. My voete was so vuil en seer van op en af stap, maar ek het nooit moed opgegee nie.” Koopman sê dit het laat geword en sy en haar vriend het besluit om maar te gaan en die volgende dag terug te keer. “Terwyl ons uitry, het ek vir die laaste keer ‘Cashew!’ geskree. En toe sien ek hom naby die hek. Die kar het nog beweeg, maar ek kon nie wag nie en spring toe uit. “Ek het toe plat op die grond geval en met dié het my kind aangehardloop gekom en in my arms gespring,” vertel sy met trane van blydskap in haar oë. Koopman is baie dankbaar vir die mense wat haar help soek en haar aangemoedig het om nie tou op te gooi nie. “Dankie aan een en elk vir die support en die boodskappe. Ek waardeer dit. Dankie ook aan Son vir die berig wat julle geplaas het.” Nou kan Cashew en sy mamma hul volunteer-werk begin om die inwoners op die Kaapse Vlakte meer te leer oor hoe diere behandel moet word.