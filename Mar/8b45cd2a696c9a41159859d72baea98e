DIE oopvlek van beweerde korrupsie het die Noord-Kaapse wetgewer geskok. Die korrupsie ten bedrae van byna R500 000 kom terwyl die Noord-Kaapse wetgewer se jaarlikse provinsiale rede dié week in Kimberley gelewer is. Dit volg nadat die Valke se eenheid vir ernstige misdaad ’n ondersoek hier geloods het. Nomthandazo Mnisi, Valke-woordvoerder, sê hulle het inligting van die vakbond Nehawu ontvang dat die sekretaris van die Noord-Kaapse wetgewer ’n groot kontantbedrag gekry het. Nehawu beweer dit was ’n niebelasbare bedrag wat die sekretaris nie toegekom het nie. Daar is in die dieselfde ondersoek vasgestel die finansiële hoofbeampte (CFO) van die wetgewer het bedankingstoelae ontvang terwyl hy steeds vir die wetgewer gewerk het. Gekwalifiseer Blykbaar het die CFO sy “bedankingsbrief” van die wet­gewer aan die Suid-Afrikaanse Vereniging vir Plaaslike Regerings (Salga) gewys. Hy is egter bevorder en het nooit bedank nie. Behalwe dít het die CFO ook glo studieverlof-toelae ontvang waarvoor hy nie gekwalifiseer het nie. Mnisi voeg by die twee bedrae tussen die sekretaris en die CFO beloop R484 090,05. Geen arrestasies is tot dusver in verband met dié voorval uitgevoer nie en die ondersoeke duur voort. Bronwyn Thomas-Abrahams, woordvoerder van Sylvia Lucas, die premier van die Noord-Kaap, het nie kommentaar gelewer op Son op Sondag se navrae in dié verband nie.