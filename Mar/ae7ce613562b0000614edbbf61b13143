DIE kwessie van grondonteiening sonder vergoeding het gister onder die vergrootglas gekom tydens pres. Cyril Rama­phosa se eerste vrae­sessie sedert hy die leisels by oudpres. Jacob Zuma oorgeneem het. Die leier van die DA, Mmusi Maimane, het details gevra oor hoe die regering met die proses te werk sal gaan. Ramaphosa het gereageer statistieke wys op die oomblik is die meeste privaat grondeienaars wit mense. Ander rasse is duidelik in die minderheid wanneer dit by grondbesit kom. Hy het verder gesê dis belangrik dat almal ’n bydrae maak in die besprekings sodat oplossings gekry kan word. Ramaphosa het die vinger na Maimane gewys omdat hy nie oplossings gee nie. Hy het gesê: “Ek sal liewer praat met die wit Afrikaanssprekende boere wat sê: ‘Hoe kan ons help? Ons wil help, want Suid-Afrika is vir ons almal.’ “Ons kan nie land grabs hê nie; dis anargie. Ons kan nie anargie hê terwyl daar wettige meganismes is waardeur grond aan die mense teruggegee kan word nie. Die land grabs is on­wettig en ons kan nie sulke situasies toelaat nie.” Die leier van die EFF, Julius Malema, was woedend omdat Ramaphosa volgens hom nie die vraag behoorlik geantwoord het nie. Malema het voorts gevra op grond van watter beleid die regering besluit het om Zuma se regskoste te dek en wat die totale bedrag daarvoor beloop. Ramaphosa het gesê hy het nie die details onmiddellik beskikbaar nie, maar sal dit binne ’n week aan Malema verskaf. ’n Kalm en glimlaggende Malema het gereageer: “Jy is nou presidential.”