DIE oorsaak van die uitbreking wat tientalle leerders by die gewilde Three Pools-swembaddens siek gemaak het, bly ’n raaisel. Dié swembaddens by Willows is twee weke gelede gesluit nadat leerders siek geraak het ná ’n uitstappie. Die leerders en onderwysers van die hoërskole Paterson en Chapman het gekla van ’n veluitslag en gejeuk. Ander het gekla van koors, naarheid en nekpyn. Die een onnie het oorontsteking opgedoen. Werkers by die swembaddens het voor dit oor soortgelyke simptome gekla. Opvolgtoetse Kupido Baron, munisipale woordvoerder, sê monsters van die water is getoets vir fekale kolivorme en E. coli, maar het niks abnormaal getoon nie. Bloedmonsters van leerders wat in die Livingstone-hospitaal opgeneem was, is getoets vir parasiete, maar dit het niks opgelewer nie. “Hul bloedtoetse wys dat daar geen parasiete in hul bloedstroom is nie. Ons gaan weer watermonsters neem om opvolgtoetse te doen, maar in dié stadium kan ons nie die oorsaak van die uitbreking bevestig nie.” Die Metro het die Nelson Mandela-Universiteit se Instituut vir Kus- en Mariene Navorsing gevra om te help. Sizwe Kupelo, woordvoerder van die departement van gesondheid, het gesê die grond om die swembaddens sal ook ontleed word. Three Pools bly gesluit.