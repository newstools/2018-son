“DIT is ’n hartseer dag vir die omgewing en die inwoners van Kaapstad in geheel.” Só het adv. Winston Erasmus, ’n jong advokaat en segsman van die ANC-jeug­liga in die Dullah Omar-streek, gister gesê na afloop van die hofsaak waarin hy die plaaslike regering weens die waterkrisis voor die hof gedaag het. Erasmus het verlede Vrydag ’n dringende aansoek by die hooggeregshof ingedien. In hierdie aansoek sê hy die premier van die Wes-Kaap, Helen Zille, die spea­ker van die Wes-Kaapse wet­gewer, Sharna Fer­nan­dez, en Anton Bredell, plaaslike minister van omgewingsake en ontwikkelingsbeplaning, het die Grondwet oortree deurdat hulle gefaal het om ’n watchdog vir omgewings­bewaring aan te stel. Regter Ashley Binns-Ward het Erasmus se aansoek met koste verwerp. Volgens Binns-Ward is die aansoek om selfsugtige redes gebring en dis ’n geval van selfbelangrigheid. Erasmus sê hy is verlede week as advokaat tot die balie toegelaat. “Ek het die aansoek in my eie naam gebring, want ek weet dit is ’n duur saak. Ek wou dit ook so spoedig moontlik doen omdat die plaaslike regering klaar te ver gegaan het met die kwessie. “Die ontsouting van seewater is ongesond. “Verder het hulle die water­bronne by Philippi ook bederf deur huise daar te bou.” Erasmus meen as ’n om­gewingskommissaris destyds op die been gebring is – soos bepaal in artikel 71 van die Grondwet – sou die kommissaris eers noodwater­voorsieningsprojekte soos die ontsoutingsaanlegte, boorgat­water en natuurlike waterdraers moes goedkeur. Dit sou dan die gevare verminder wat water betref wat deur hierdie soort projekte verkry word. “Ek is teleurgesteld dat die aansoek summier verwerp is,” sê Erasmus. “Sou hulle dit nog uitgestel het, sou ek beter verstaan het.” Zille se woordvoerder, Michael Mpofu, sê die Wes-Kaapse regering verwelkom die hofuitspraak. Hy sê verskeie instansies in die plaaslike regering verrig die laaste paar jaar die funksies van ’n waghond. “Daarom is ’n wysigingswetsontwerp geplaas vir kommentaar oor die ver­wydering van die artikel uit die Grondwet.” Mpofu sê verder geen soortgelyke aansoek is gebring in provinsies wat deur die ANC regeer word nie. “Daar is ook nie so ’n aansoek gebring in die tyd toe die ANC die Wes-Kaap regeer het nie. Dit is dom van die ANC om voor te gee so ’n kommissaris sou enige verskil kon maak rakende die huidige waterkrisis. “Die ANC het die hof en die publiek se tyd gemors.” Erasmus sê hy gaan teen die uitspraak appelleer.