Liewe Antie Mona Ek is B van U en woon al vyf jaar hier. Antie, ek het ’n girl met die naam S hier ontmoet en ons het ’n paar maande uitgegaan. Ons het toe een aand seks gehad. Ek het na haar MIV-status gevra en sy het gesê sy is skoon. Ek het haar met my hart en siel vertrou. Op ’n dag het sy na my plek gekom en ons het op die bed gelê en lag toe sy skielik net begin huil. Toe ek vra wat fout is, het sy gesê ek gaan haar los as sy sou sê wat skort. Ek het haar vasgehou en belowe ek sal haar nie los nie. Ek is baie lief vir die girl. Toe sy my sê sy is MIV-positief, het dit as ’n groot skok vir my gekom. Ek het besluit ek sal haar nie los nie, aangesien ek ook nou die siekte het. Maar sy het my nou gelos en gesê ek gaan vir haar siektes gee. Dít nadat ek nie eens in ons verhouding rondgevry het nie. Ek wil nie ander besmet nie. Ons het ’n kind saam, wat ek nie mag sien nie. En dít nadat ek my lewe vir haar gegee het. Wat staan my te doen? – via WhatsApp Jou brief maak nie lekker vir Antie sin nie. Daar is baie wat jy nie explain nie. Soos byvoorbeeld die volgende: Nadat sy jou oor haar status ingelig het, het jy jou vir MIV laat toets? Het dít jou laat besef jy het ook die siekte onder lede? Het julle toe voortgegaan en saam ’n kind gehad, tot wie sy jou nou toegang weier? Sien, as jy hieroor uitgewei het, het Antie ’n beter prentjie van jou dilemma gehad. Wat ek wel op grond van jou karige verduideliking kan sê, is dat MIV nie die einde van jou lewe beteken nie. Indien jy jou medikasie gebruik, ’n gesonde leefstyl handhaaf en nie, soos jy sê, ander oor jou MIV-status om die bos lei nie, behoort jy ’n volle lewe te hê. As ’n pa het jy boonop regte. As hierdie meisie jou dus toegang tot jou kind weier, kan jy jou tot die hof wend. Haar verskoning dat jy haar siektes gaan gee, maak egter nie vir my sin nie. Dit is veral die geval as jy sê sy is die een wat nie met jou oor haar status eerlik was nie. So, wie van julle twee vertel dan nou eintlik die waarheid?