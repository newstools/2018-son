’N MOTORHANDELAAR gaan na verwagting vandag in die Baaise handelshof skuldig pleit op 12 aanklagte van diefstal nadat hy glo talle mense ingeloop het toe hy namens hulle voertuie moes verkoop. Die staat voer aan Hendrik Willem Barnard en Sarlene Saaiman het in Mei 2016 ooreengekom hy sal haar 2003-Ford Ranger namens haar verkoop. Sy het die sleutels aan hom oorhandig, waarna hy onderneem het om foute aan die bakwerk te fix. Barnard het Saaiman ingelig hy het ’n koper gekry en dat sy ná al die fooie en aftrekkings R45 380 sou kry. Sy het die registrasiedokumente oorhandig. Hy het die Ranger egter vir R35 000 aan Dynamic Cars verkoop. Die geld is in sy Nedbankrekening betaal en sowat twee maande later, in Julie 2016, het hy R35 000 aan haar betaal. Aanvaar Saaiman wou toe ’n Corsa koop en het Barnard ingelig dat sy die geld wat hy haar skuld, nodig het om die motor te koop. Hy het haar ’n motor aangebied vir R33 000. Saaiman het die aanbod aanvaar en ’n deposito van R24 500 in sy rekening betaal. Sy het nooit die motor ontvang nie. Luidens die klagstaat het dieselfde gebeur met Jacobus Burger se VW Amarok. Burger het R180 000 vir sy Amarok gesoek. Barnard het dit na bewering sonder Burger se medewete vir R140 000 verkoop en die geld is na sy rekening oorgeplaas. Na bewering het hy aan Burger gesê die voertuig is vir R180 000 verkoop, maar nooit die geld aan hom betaal nie. Later het hy Burger glo twee voertuie en R30 000 aangebied. Burger het die aanbod aanvaar. Burger het die geld ontvang, maar nie die twee voertuie nie. Benewens klagte wat daarop dui dat Barnard Frans Borraine uit derduisende verneuk het, het hy na bewering dieselfde truuk met Willem Fouché uitgevoer. Fouché het nooit sy voertuig teruggekry of geld van Barnard gekry ná ’n beweerde transaksie nie. Ook word beweer Barnard het sowat R50 000 se meubels verkoop uit ’n huis wat hy by Borraine gehuur het.