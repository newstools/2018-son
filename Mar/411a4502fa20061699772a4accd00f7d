DIE vermeende rower van ’n groepie meisies in Summerstrand het Vrydag in die Baaise landdroshof verskyn. Dit was nadat die 29-jarige man Woensdag deur ’n privaat sekuriteitswag en die gemeenskap vasgetrek is ná ’n rooftog. “ ’n Groep meisies was Woensdag omstreeks 17:00 besig om ná sportoefeninge huis toe te stap. “Terwyl hulle geloop het, is hulle van die hoek van Bognorstraat en Negende Laan, naby ’n hotel, deur ’n onbekende man agtervolg,” sê kapt. Sandra Janse van Rensburg, ’n polisiewoordvoerder. “Die verdagte het die groep van sewe meisies gekonfronteer en hulle met ’n mes gedreig. “Hy het toe ’n 17-jarige meisie se selfoon gegryp.” Die ander meisies het begin skree en die aandag van ’n sekuriteitswag gekry. Hy het na die groep gehardloop en hulle het hom gewys in watter rigting die rower gehardloop het. “Die wag het agter die verdagte aangehardloop en die gemeenskapslede het hom gehelp. “Hy is gevang en later aan die SAPD oorhandig. “Die meisie se selfoon is teruggevind en die mes wat in die verdagte se besit was, is gekonfiskeer,” het Janse van Rensburg voorts gesê. Die ondersoekbeampte kyk ook of die verdagte met ander sake in die gebied verbind kan word. Die verdagte het Vrydag in die landdroshof verskyn op aanklag van gewapende roof.