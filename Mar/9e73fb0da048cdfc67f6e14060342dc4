DIE staat het Dinsdag in die Baaise landdroshof verskeie teenstrydig­hede deur die ANC-raadslid Andile Lungisa uitgewys. Die staat het verwys na Lungisa se getuienis in die hof, sy polisieverklaring en video footage wat wys hoe hy glo ’n burgemeesterskomiteelid op ’n raadsvergadering met ’n glasbeker vol water oor die kop slaan. Lungisa staan tereg op aanklag van aanranding met die opset om ernstig te beseer nadat hy Rano Kayser in Oktober 2016 na bewering aangerand het. Adv. Wayne Ludick, staatsaanklaer, het aan Lungisa gesê in sy polisieverklaring noem hy hy het die speaker op die oproerige raadsvergadering genader. Dit is terwyl hy in sy hoofgetuienis gesê het hy het die advisor van die speak­er genader. Volgens Ludick is Lungisa se jongste weergawe dat hy die advisor genader het, nooit aan die getuie gestel nie en is dit ook nie in sy polisieverklaring vervat nie. Die staat het voorts na Lungisa se verklaring verwys waarin hy sê Kayser het hom ge-punch. Hierop het Ludick vir Lungisa gevra hoe die persoon wat hy sê vir hom chocolates en lekkers aandra hom sommer net kon punch. Lungisa het gesê toe raadslid Johnny Arends sy (Lungisa se) regterarm agter sy rug vasgehou het, het Kayser met ’n gebalde vuis na hom toe gestorm. Volgens Lungisa het Kayser sy gebalde vuis opgelig en sy oop hand voor sy (Lungisa se) gesig gehou. Lungisa het getuig dit is tóé dat hy die beker water met sy linkerhand opgetel het. Bedoeling Volgens hom was hy van plan om die water in Kayser se gesig te gooi en was sy (Lungisa se) oë in daardie stadium toe. Ludick het toe aan Lungisa gesê sy aanmerking dat Kayser se hand in sy gesig was, is ook nuwe getuienis en dat die weergawe dat hy die water in Kayser se gesig wou gooi, nooit aan Kayser gestel is nie. Volgens Ludick is dit van kardinale belang vir Lungisa se verdediging dat sy bedoeling was om water in Kayser se gesig te gooi en hom nie met die glasbeker aan te rand nie. Ludick het dit aan Lungisa gestel dat sy getuienis oor sy toe oë ook nooit aan Kayser gestel is nie. Hy het aan Lungisa gesê in die video footage kan ’n mens nie sien dat Arends sy (Lungisa se) arm ge-twist het nie. Lungisa het toe gesê: “Ek sien dit, maar toe ek aangeval word, het alles so vinnig gebeur.” Ludick wou by Lungisa weet wat hy in die footage met sy hand gemaak het toe Kayser hom nader. Volgens Lungisa wou hy homself defend. Hierop het Ludick gesê dat Lungisa vir Kayser twee keer geklap het. Lungisa het gereageer met: “My hande het nooit sy gesig bereik nie.” Toe Ludick by Lungisa wou weet watter bedreiging Kayser ingehou het vir hom om Kayser met ’n jug aan te rand, het Lungisa geantwoord Kayser het hom aangerand. Hy het gesê hy het homself verdedig omdat Kayser ’n “giant man” is. Ludick het gesê daar is geen bewys in die footage dat Kayser hom aangerand het nie. “Sy hand het opbeweeg omdat jy hom geklap het.” Lungisa het geantwoord: “Ek het geen rede gehad om hom te klap nie.” Toe Ludick by Lungisa wou weet van watter materiaal die glasbeker is, het hy geantwoord hy weet nie, want hy vat nooit note van die jug nie. Volgens Ludick moes Lungisa Kayser na gelang van die footage baie hard met die jug geslaan het. Hierop het Lungisa gesê sy oë was in daardie sta­dium toe. Chaoties Ludick het na Lungisa se polisieverklaring verwys waarin hy noem toe hy ná die voorval in sy kantoor kom, het hy snymerke aan sy pinkie, ring- en middelvinger opgemerk en dat hy nie geweet het waar hy die wonde opgedoen het nie. Toe Ludick by Lungisa wou weet hoe hy nie kan weet hoe hy die wonde opgedoen het nie, het Lungisa gesê die situasie was chaoties. Hierop het Ludick aan Lungisa gesê hy het die wonde opgedoen nadat hy Kayser met die beker aangerand het. Ludick het dit ook aan Lungisa gestel dat hy geen respek vir die reëls­ van council het nie na gelang van die getuienis wat gelei is.