HAAI, Sonlanders! Ons skop vandag af met GWENDOLINE KORDOM se nuutste pennevrug, Saultjie. Geniet die eerste hoofstuk! IN die laaste skemer van ’n koel Lentedag loop ’n eensame seunsfiguur met ’n voetpad berg af. Hy kyk opwaarts, skreef sy oog terwyl hy die son se posisie skat. Hy moet wikkel! Dis amper donker en die bokke moet in die kraal. Pappa haat dit as een van hy of sy broers laat is vir aandete. Die gedagte aan sy pa laat ’n frons tussen sy wenkbroue verskyn. Sy pa haat enige vorm van swakheid. Hy sê altyd dis hoekom die Here hom seuns gegee het. ’n Meisiekind sou nie deug nie. ’n Weemoedige trek verskyn op sy gesig. Soms wens hy hy was ’n meisiekind. Dan sou hy nie so hard moes werk nie. Daar is nooit ’n rusdag op die plaas nie. Selfs nou in die skool­vakansie. Lukas, sy oudste broer, word soos sy pa se gelyke behandel. Hy is klaar gestudeer en werk as voorman op die plaas. ’n Onaardse kreet laat hom in sy spore vries. Hy sluip nader. Die knopkierie in sy hand is oorgehaal vir aksie. Verbysterd sien hy hoe ? rooikat een van hul bokke aan die nek skud. Blindelings storm Saultjie op die kat af en mik hier en daar ’n hou. Maar tevergeefs. Die kat klou vir lewe en dood. Ten laaste moet hy toekyk hoe die bok die stryd verloor en die kat hom wegsleep. Sonder om een keer weer in sy rigting te kyk. Warm trane skiet sy oë vol. Wat nou? Pappa gaan hom lewend slag. Nadat hy die res van die bokke opgespoor het, spoed hy hulle kraal toe.Voor die hek loop hy hom vas in Lukas. “Hoe lyk jy da’ soos een wat ? doodstyding gekry het, Saul?” Sy hart klop vinnig en sy handpalms sweet. “Ek is net honger,” lieg hy skaamteloos. Hy voel Lukas se oë op hom. “Is jy seker, Saul?” vra hy. “Ja, man, vir wat karring jy nou so aan my? Ek gaan my hande was,” sê hy voordat Lukas verder karring. Sy pa se dreunstem kom oor die werf aangewaai. “Waar draai julle so? Ons wil eet, magtig!” Hy gluur na Saul, wat sy bes doen om onsigbaar te bly. Skoorvoetend skuur hy verby sy pa. “Waar de hel kom jy nou vandaan, Saul?” “Ek... ek...” stotter hy. “Sit! Ons wil eet.” Uit die hoek van sy oog sien hy hoe Lukas sy pa aan die skouer vat. “Ons is nou hier. So, laat ons eet.” Oom Daan gaan sit. Vir ’n oomblik is net die geklingel van eetgerei hoorbaar bo die oorverdowende stilte. Saul kyk na die res van sy broers. Fanie en Danie is ’n tweeling en twee jaar ouer as hy. Hulle is in graad 12. Dan is daar Manus, ’n eerstejaarstudent in landbou. Hy voel Danie se oë op hom. ’n Grynslag lê oor sy gesig. “Pappa sal nooit raai wat ek en Fanie raakgeloop het nie.” “Wat?” vra sy pa bars. “ ’n Karkas van een van ons bokke. So ’n klipgooi van die kraal. Lyk soos ’n rooikat se werk.” Saul voel hoe almal na hom kyk. “Wie moes vandag die bokke gaan haal?” “Saul,” gaan Danie voort. ’n Vurk val kletterend in ’n bord. Die geluid van ’n stoel wat agteruit stoot, volg. “Saul, is dit een van ons bokke?” Sy pa se groot figuur troon oor die tafel. Saul knik stom. “Kamer toe! Nou! En maak jou reg vir die pak slae van jou lewe.” Saul vlieg met pieringoë op en storm uit die kombuis. “Pa, dis nie sy skuld nie,” sê Lukas vinnig. “Hoe weet jy dit? Was jy by?” “Nee, maar...” “Hou dan jou bek! Saul moet verantwoordelikheid neem. Dis die reël.” Oom Daan verdwyn agter Saul, Lukas kort op sy hakke. Saul skrik hom oorhoeks toe sy kamerdeur oopswaai. Sy pa staan dreigend met ? belt in sy hand. Lukas kom staan voor sy pa. “Pa, asseblief. Dis nie nodig om hom te slaan nie. Dis net een bok.” “Een bok?! Dis mý bok! Mý geld en ek sal hom slaan!” gil oom Daan. Hy stamp Lukas weg en gryp vir Saul aan sy arm. Saul ruk hom los, maar val in die proses. Dan voel hy hoe die houe reën op hom. Lukas probeer weer keer. Saul kruip onder die bed weg. “Waa’ntoe gaan jy, jou klein pes? Vanaand slaat ek jou vrek.” “Pa, stop dit!” Hy sien hoe sy pa vir Lukas wegstamp. Sy broer val agteroor. Hy kruip dieper onder die bed in. Trane stroom oor sy wange. “Saul, kom uit daar. Voor ek jou self uithaal,” sê sy pa dreigend. “Hoekom haat jy my so?!” gil Saul skielik. “Vandat ek kan onthou, haat jy my. Ná Vlooi se dood het jy net erger geword.” “Met wie dink jy praat jy, mannetjie?” “Met jou!” gil Saul buite homself van vrees. “Wil jy weet hoekom ek jou haat? Ek sal jou sê – want jy is net so sleg soos daai ma van jou. Sy moes gevrek het op jou geboortedag, want het sy nie, sou ek haar vrekmaak. My net so gelos het met julle. En met jou, haar skandekind van ’n ander man. “As dit van my afgehang het, sou ek jou weggee. Maar toe moes Vlooi inmeng en my smeek om jou te hou. Nou weet jy hoekom jy nie soos die res van jou broers lyk nie. Vlooi het jou laat glo jy lyk soos jou ma. Maar jy doen nie. “Jy lyk nes daai sleg hond wat jou pa is. Sy sleg bloed hardloop deur jou are. En moet my nie vra wie hy is nie. Hy het met sy gladdebek hier aangekom. Hom voorgedoen as ’n verkoopsman van landboumateriaal. Skelm hond vat toe my geld en verdwyn. “Ons het hom ’n dak en kos gegee. Ná ’n paar dae is hy weg. En jou ma ’n paar maande later swanger met jou. My belieg jy is myne. En hier is jy: die produk van jou ma se sleggeit.” Die laaste woorde eindig in ’n snik. Saul staar geskok na die man wat hy Pa noem. Hy sit op sy knieë. Sy skouers hang. Hy sien hoe hy die belt weggooi. Stadig op sy voete kom en soos ’n ou man die kamer verlaat. Die enigste ma wat hy ken, is Vlooi, hul huishoudster, wat laasjaar gesterf het. By haar het hy net liefde ontvang. Hy mis haar. Sy skouers ruk en die trane stroom oor sy wange. “Ek is jammer, Saul,” praat Lukas skielik. Saul draai sy kop verslae na hom. “Jy het geweet?” “Ek het per toeval uitgevind. Eendag toe ek tussen Ma se goed krap. Dis voor Pa alles uitgebrand het. Hy was nie altyd so nie. Hy is ’n goeie man.” “Nee hy is nie,” sê Saul hartseer. “Hy het my altyd anders behandel as julle.”