DIE Stad Kaapstad se metode waarvolgens hy Dag Zero bepaal, was vanaf die begin verkeerd en ’n klug ... Só meen die Water Crisis Coalition (WCC), wat veg vir Kapenaars se reg op regverdige waterverskaffing. Son het Maandag berig die WCC beoog regstappe teen die Stad omdat die geld vir die voorbereidings vir Dag Zero vermors is. Shaheed Mahomed, ’n WCC-komiteelid, sê hulle het Woensdag met die Stad oor die waterkrisis vergader. Dit het skaars ’n week gekom nadat die DA-leier, Mmusi Maimane, aangekondig het die gevreesde dag wanneer die krane droog sou loop, gaan nie meer vanjaar gebeur nie. Mahomed sê die WCC het die Stad gedwing om sy Dag Zero te laat vaar. In ’n e-pos wat die koalisie op 27 Februarie aan die Stad gestuur het, wys die WCC die foute uit. In die e-pos noem die WCC onder meer dat Dag Zero se geskatte datum vanaf die begin op 9 Augustus vasgestel moes wees as die reënval in die winter in ag geneem was. Mahomed sê daar het baie inligting in die vergadering uitgekom wat bewys het die datum was verkeerd. Die Stad het in die ver­gadering verduidelik hoe die berekenings vir Dag Zero gedoen is, vertel Mahomed. Hy meen die Stad se skattings van Dag Zero was oordrewe. Mahomed sê hulle het ook gepraat oor die hoër watertariewe en hoe die Stad se waterverbruikers verkeerde bills kry. Die Stad het saamgestem om dié inwoners se water­rekenings reg te stel. Die WCC sal die mense help as hulle hul details na die koalisie aanstuur. Mahomed sê inwoners kan die WCC nader as: Inwoners moet egter eers die klag by die Stad aanmeld en die verwysingsnommer dan aanstuur na watercrisiscoalition@ gmail.com. Die Stad se onderburgemeester, Ian Nielson, sê die Dag Zero-datum is geskat om voorbereidings te tref vir ’n rampplan. “Dag Zero is konserwatief geskat met die gemiddelde damvlak van die vorige drie weke wat in berekening gebring is,” sê hy. “Ons moet voortgaan met ons besparings en nie die harde werk ondermyn wat ons tot dusver gedoen het nie.”