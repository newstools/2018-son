DRIE vuilgatte is onlangs swaar gestraf vir ’n hutmoord vier jaar gelede. Hul dade het die gemeenskap van die Hantam-area in die Noord-Kaap daardie tyd geruk. Stanley Basson, Klaas Boer en Koos Boer is ge­samentlik tot 121 jaar gevonnis vir die gru-moord op ’n plaaswerker, Piet “oom Damon” Booysen (65). Die voorval het in 2014 plaasgevind op die plaas Izakskraal in die Loeriesfontein-omgewing. Basson is tot altesaam 45 jaar, Klaas tot 42 en Koos tot 34 jaar tronkstraf gevonnis. Hulle het op onder meer klagte van roof, moord en brandstigting tereg­gestaan. Doodgebrand Die hoofklag was moord. Hiervoor het Basson ’n volle 18 jaar gekry, Klaas 15 en Koos 12. Aanvanklik is vermoed Booysen het in sy plaashut doodgebrand nadat hy aan die slaap geraak en ’n brandende kers omgeval het. Twee knap speurders, sers. Gershwin Vollmer en konst. Quton le Fleur, het egter ander idees gehad en aan die moordsaak begin werk. Volgens Vollmer het Booysen ’n maand voor die moord ’n saak teen twee van die verdagtes gemaak. Dit was waarom hulle van die begin af van die hoof­verdagtes was. In die hof is getuig die slagoffer is dié aand eers met klippe gegooi. Hierna het een van die aanvallers hom met ’n graaf geslaan. Toe Booysen dood is, het hulle hom in die hut ge- sit. Sy twee honde is lewend by hom in die hut geplaas. Hierna het die aanvallers die hut aan die buitekant met ’n ketting toegemaak, petrol daaroor gegooi en dit aan die brand gesteek. Albei honde het ook doodgebrand.