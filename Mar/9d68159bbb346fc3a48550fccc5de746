’N DOKTER en sy personeel is in skok nadat ’n “pasiënt” hulle ge-gunpoint het. Sers. Noloyiso Rwexana, ’n polisiewoordvoerder, het gesê dit het Donderdag 13:30 by ’n spreekkamer in Haltweg, Elsiesrivier, plaasgevind. “Die man het hom as ’n pasiënt voorgedoen. Hy het die dokter vasgebind en hom en twee dames wat daar werk van hul selfone en juweliersware beroof.” Die man was die heel laaste pasiënt vir die dag. Hy het glo ’n vuurwapen uitgepluk en die vroue beveel om nie die panic button te druk nie. Die dokter en personeel het Vrydag vir berading gegaan. ’n Klag van sakeroof word ondersoek. Niemand is nog in hegtenis geneem nie.