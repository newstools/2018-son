DIE rugbyklub Young Gardens vier vanjaar sy 70ste bestaansjaar. As deel van die fees­vieringe hou die klub Sondag sy tiende jaarlikse liefdadigheidsgholfdag. Dit vind oudergewoonte by die Boschenmeer-gholfklub in die Paarl plaas en die eerste vierballe slaan 11:00 af. In die verlede het die klub ’n deel van die opbrengs aan die WP- en Springbok-rugbyspeler Tinus Linee geskenk, wat aan motorneuronsiekte gely en later daaraan gesterf het. Vanjaar is die Rusthof-ouetehuis in die Paarl die begunstigde. Die geld sal ten bate van die bejaardes aangewend word. Die formaat vir die gholfdag is fourball betterball stableford. Die inskrywingsgeld vir ’n vierbal is R2 000. Individue word ook teen R500 per kop geakkommodeer. Spelers wat nie ’n amptelike voorgee het nie, speel van ’n 15 af. Lekker pryse is op die spel. Diegene wat belangstel in sport-memoribilia, word aangemoedig om daar te wees vir die veiling. Vir nóg besonderhede, kontak die president, Mario Williams, gerus by mwwilliams@telkomsa. net of 082 380 2680.