ABRAHAM Niemandt het gister sy derde kleinkind begrawe wat in bendegeweld in Uitsig naby Ravens­mead gesterf het. Dat dit die polisie twee ure gevat het om na die toneel uit te kom, maak dit meer traumaties vir hom, sê Niemandt. Die inwoners het Vrydag gal gebraak oor die Ravensmead-polisie, wat volgens hulle swak diens lewer, nie telefoonoproepe beantwoord nie en korrup is. Die inwoners het hul griewe gelug op ’n vergadering met die Wes-Kaapse LUR vir gemeenskapsveiligheid, Dan Plato. Niemandt (73) was een van die inwoners wat aandagtig na ander mense se klagtes geluister het. Sy kleinseun Shakeel (19) het twee weke gelede vir ’n vriend in Asterlaan gaan kuier toe ’n gewapende man die huis binnegestorm en op die huismense losgebrand het. Geforseer “Niemand is vir sy moord gearresteer nie. Ek dink nie iemand sal ooit gearresteer word nie,” het ’n bewoë Niemandt gesê. Volgens die inwoners is strydende bendes al die afgelope vier jaar in ’n dodelike stryd gewikkel. Past. Adam Alexander van die Uitsig Care Mission sê hy is Dinsdag geforseer om twee bendegroepe te nader wat besig was om op mekaar te skiet naby die Laerskool Uitsig. “Ek het die polisie gebel toe ek die skote hoor klap. Hulle (die polisie) het eers 45 minute later opgedaag. “In die tyd dat dit die polisie gevat het om na die toneel uit te kom, het die gangsters iets soos 50 skote op mekaar geskiet. “Die kinders het in die klaskamers op die grond gelê, getraumatiseer oor wat buite aan die gebeur was. “Hoe kan hierdie dinge toegelaat word om voort te gaan?” wou Alexander weet. – News24