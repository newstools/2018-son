HY WOU sy kind en susterskind help om ontslae te raak van hul drug-probleem, maar nou sit hy in ’n finansiële verknorsing. John Johannes van die Noord-Kaap sê hy het verlede jaar R12 000 betaal om die jong mans by die Tehillah-rehabilitasiesentrum in Elsiesrivier in te boek. Hulle sou ses maande lank ’n kursus doen om uit die kloue van dwelms te ontsnap. Maar Jason Louw (25) en sy neef Justin Floris (23) het ’n ander plan gehad omdat die rehab glo “nie geweet het hoe om met hulle te deal nie”. Johannes sê Jason, sy seun, dwaal nou rond en was karre se vensters by die robots om sy drug habit te ondersteun. “Daai suster by die rehab was baie onbeskof. Sy het my vertel dat die kinders self besluit het om te loop. “Maar daai maak mos nie sense nie. Dis mos hul job om seker te maak dat die kinders daar bly. “Hulle was desperaat, anders sou hulle nie gegaan het nie. Hoe kan ek R12 000 betaal vir dienste wat nie eens voltooi is nie?” Die hoof van Tehillah, suster Magda Kleyn, het aan Son dokumente gewys waarin die mans self gekies en geteken het om te loop. Kleyn verduidelik dat sy die pa voorheen ingelig het dat daar geen terugbetalings is as die kinders uit hul eie loop nie. “Dis ons reëls en ons verander dit nie. Toe die pa bel, het ons ’n plan gemaak om hul beddens reg te kry. “Ons het ses maande vir die boys gewag. Ons het hul beddens oopgehou en ook begroot vir hul kos en treatments.” Kleyn sê Louw en Floris het uitgeteken en weer teruggekom. “Ons het hulle weer ’n kans gegee. “Hulle het toe net vir een aand by ons geslaap en besluit om hulself uit te boek. “Ons het gesoebat dat hulle moet bly, maar hulle wou nie,” het Kleyn bygevoeg.