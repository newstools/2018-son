SY IS sewe maande swanger en onskuldig aan moord, daarom behoort sy borgtog te kry. Só sê Natasha Stuurman (38), een van die vier verdagtes in die moordsaak van die soldaat Preston Titus, wat die aand van 1 Desember 2017 in sy slaapkamer op die weermagbasis in Oudtshoorn vermoor is. Daar was 27 steekwonde aan sy liggaam en hy is ook met ’n hamer geslaan. Stuurman staan saam met Preston se vrou, Magdaleen (41), haar motorbestuurder, Sixabiso Klip (23), en Justice Mooi (30) tereg vir sy moord, terwyl ’n vyfde verdagte steeds soek is. Stuurman se lawyer, Chris Morgan, het haar beëdigde verklaring van 16 bladsye Dinsdagmiddag aan die hof voorgelees ná ure se vertraging. Volgens hom het hy Stuurman se verklaring eers Dinsdag ontvang, twee maande nadat hy dit aangevra het. Daarna is sy eers 11:00 na die hof gebring sodat hy met haar kon konsulteer. Stuurman sê in haar verklaring sy was die aand van die moord in Beaufort-Wes vir ’n kerkbyeenkoms. Sy het haar huis op versoek van Magdaleen beskikbaar gestel vir twee mans wat van Port Elizabeth af sou kom en aanvanklik by Klip se pa sou tuisgaan. Sy het vir haar lewe gevrees nadat Klip haar meegedeel het dat die vermeende huurmoordenaars gevaarlike professionele killers is wat moordplanne het. Die sewe maande swanger Stuurman is ook die ma van ’n minderjarige kind. Die staatsaanklaer, adv. Michelle Weyers, het die hof meegedeel dat Stuurman ten volle bewus was van die komplot om Preston te vermoor. Volgens haar was Stuurman op Sondag 3 Desember 2017 teenwoordig toe Klip en Magdaleen vergader het. “Die verweerder was voor en ná die dood op Preston Titus betrokke. “Sy het selfs voorgestel dat persoonlike selfone nie gebruik moet word nie. Sy het ook haar motor beskikbaar gestel. “Die staat staan borgtog teen. Daar is geriewe vir swanger vroue in die gevangenis.” Landdros The-olen November het sy uitspraak tot 9 April uitgestel.