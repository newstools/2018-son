DIE Lions se twee sterk punte – hul dryfmaalbewegings en stewige skrumwerk – kan die span vanjaar weer ver laat vorder in die kompetisie. Dit was juis twee dryfmaalbewegings vroeg in Saterdag se wedstryd op Loftus Vers­feld wat op twee drieë teen die Bulls uitgeloop het. Dit is een van die groot wapens in die Lions se arsenaal. Teen die Hurricanes verlede naweek het die vaskopstut Frans van Wyk ’n stewige debuut vir die Bulls gemaak, maar teen die Lions was hy strykdeur onder druk teen Jacques van Rooyen. Die afrigter, Swys de Bruin, glimlag breed oor die vertoning van Franco Mostert op flank. As die lenige slot op sy vertoning teen die Bulls voortbou, kan hy in aanmerking kom om ook vir die Springbokke langs die kant van die skrum te sak. Die linkervleuel, Aphiwe Dyantyi, die Lions se vonds, het teen die Bulls nie die geleentheid gekry om sy groot vaart ten toon te stel nie, maar hy behoort Saterdag op Ellispark teen die Blues weer op sy stukke te wees. Dyantyi is ’n onbekende faktor vir die Blues en kan dus as die X-faktor op die veld draf. Kraglopies Die senter Rohan Janse van Rensburg het ook weer gewys waarom hy in die Lions se beginspan hoort. Sy kraglopies het die Bulls se verdedigers besig gehou en hy moes beslis ’n indruk op die nuwe Bok-afrigter, Rassie Erasmus, gemaak het. Die skakelpaar, Ross Cronjé en Elton Jantjies, was ook op hul stukke en dis belangrik dat hulle teen die Blues weer rigting gee aan die spel.