TWEE meisies van Jackson­ville het lelike wonde opgedoen toe hulle in die kake van ’n buurvrou se hond beland het. Die kinders, Lushay Williams (8) en Lee-Yana Kasper (4), is steeds geskok en getraumatiseer. Die voorval het Vrydag gebeur nadat Denise Jantjies, die buurvrou, Lushay winkel toe gestuur het om brood te gaan koop. Toe Lushay die brood gaan afgee, het alle hel losgebreek toe Lexi die Alsatian besluit om haar kake in die kinders se vlees te slaan. Lee-Yana se ma, Stacy-Lee, sê sy het Vrydag net ná 17:00 van die werk af by die huis gekom. Natasha Williams, Stacy-Lee se suster (Lushay se ma), was ook daar. Die twee het gesit en gesels toe hulle enkele minute later ewe skielik kinders hoor skree het. “Ek het nog gesê ek hoop nie dis my kind wat so skree nie. Ons het opgespring om te gaan kyk wat aangaan.” Buite aangekom het die susters besef Lexi is in die proses om die kinders te byt. “Toe ek daar kom, het die hond vir Lee-Yana in sy greep gehad. “Ek het met die hond begin stoei om die kind te bevry. “Ek het na ’n klip gegryp en die hond begin trap en skop. “Die hond het teen daai tyd reeds vir Lushay gebyt.” Die susters het die polisie ontbied en het die meisies na die Livingstone-hospitaal geneem vir behandeling. Hulle sê die voorval het baie vinnig gebeur, maar die nare petalje speel steeds soos ’n riller voor hulle af. Stacy-Lee het verduidelik: “Die kinders moes elkeen ’n inspuiting kry. Hul wonde is behandel en die verpleegsters het verbande opgesit. “Dit is nie die eerste keer dat die hond ’n kind byt nie. “Ons is net dankbaar, want dinge kon soveel erger gewees het.” Toe die susters vir Jantjies konfronteer, het sy belowe om seker te maak die kinders word voortaan by die kliniek behandel. Hulle eis ook dat Jantjies van Lexi ontslae raak om te voorkom dat sy weer enigeen byt. Jantjies claim sy hou haar honde, Lexi en Angel, aan vir beskerming om haar huis. Sy erken dit is nie die eerste keer dat Lexi ’n kind byt nie. Jantjies het bygevoeg: “Ek is regtig jammer oor wat gebeur het. “Ek sal maar nou ’n plan moet maak om Lexi te laat gaan,” het sy bygevoeg.