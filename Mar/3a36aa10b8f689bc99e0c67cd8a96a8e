MARIUS Schoeman, hoof van die Suid-Afrikaanse Sewesrugby-akademie, glo die bloedjong Blitsbokspan wat hy vir die Wêreldreeks se Hongkong-toernooi gekies het kan die geleentheid aangryp om vir hulself ’n naam in rugby se verkorte weergawe te maak. Schoeman, wat instaan as Blitsbok-afrigter, het Dewald Human as die kaptein van ’n baie onbekende Springbok-sewesrugbyspan aangewys. Schoeman neem die leisels by Neil Powell oor, wat besig is om ’n afsonderlike Blitsbokspan – gelaai met die meer bekende sterre – vir die Statebondspele op Australië se Goudkus voor te berei. Die Blitsbokspan vir Hongkong spog in totaal met net 36 toernooie se ervaring, waarvan vier spelers in hul heel eerste Wêreldreekstoernooi sal speel. Die vier debutante is Heino Bezuidenhout, Mosolwa Mafuma, James Murphy en die Sharks-heelagter, Rhyno Smit. Zain Davids (9 toernooie) en Stedman Gans (8) is die mees ervare spelers in die Blitsbokgroep, terwyl Sandile Ngcobo (6 toernooie) as die 13de lid en hulpafrigter saam met die span na Hongkong reis. “Ek glo die span het ’n goeie mengsel van potensiaal en ervaring en ek glo dit is ’n span wat in Hongkong vir die titel kan aanspraak maak,” het Schoeman gesê. “Hierdie toernooi is ook die perfekte geleentheid om ons diepte uit te bou, ons spelers in sewesrugby se ikoniese toernooi op die proef te stel en ook ons strukture met ’n bloedjong groep van spelers te toets. “Hongkong is een toernooi waar daar elke jaar nuwe sterre van sewesrugby na vore tree en ek glo daar is ’n goeie kans dat hierdie groep van daardie sterre gaan oplewer.” Die Blitsbokspan vir die Hongkong-toernooi vertrek Saterdagaand, terwyl die Blitsbokspan vir die Statebondspele in Stellenbosch agterbly om hul voorbereiding af te handel. Intussen sal Human sy naam by ’n uitgesoekte groep van Blitsbok-kapteins voeg, wanneer hy die leierskap in Hongkong by Philip Snyman oorneem. Ander spelers wat al die Blitsbokke aangevoer het is Schoeman, Powell, Kyle Brown, Paul Delport, Mzwandile Stick, Mpho Mbiyozo, Jonathan Mokuena en Paul Treu. Die Blitsbokspan vir die Hongkong-toernooi is: Heino Bezuidenhout, Ryan Oosthuizen, Zain Davids, Marco Labuschagne, Mosolwa Mafuma, James Murphy, Selvyn Davids, Dewald Human, Rhyno Smith, Stedman Gans, Muller du Plessis, Mfundo Ndlovu. Reserwe: Sandile Ngcobo.