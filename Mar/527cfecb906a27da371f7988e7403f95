DIE belangrike rol van buurtwagte teen misdaad het dié week erkenning gekry. Die Stad Kaapstad en die provinsiale regering het sowat 80 lede van verskillende buurtwagte Dinsdagaand met toekennings vereer. “Julle is aan die spits om veiligheid in ons gemeenskappe te verbeter. Wetstoepassers leer dikwels waardevolle lesse oor gemeenskapspolisiëring by julle,” het JP Smith, die Stad se mayco-lid vir veiligheid en sekuriteit, gesê. “Ons moet struikelblokke vir voortgesette groei in jul gemeenskappe uit die weg ruim sodat julle ons beter teen misdaad kan help.” Meer as 80 buurtwagstrukture en -lede is vir toekennings in 34 kategorieë benoem. Table View se buurtwag het die top-prys gewen en is as beste buurtwag die afgelope jaar aangewys. Agt vrywilligers van verskillende areas – Nyanga, Bonteheuwel, Khayelitsha (Site C), Kraaifontein, Valhalla Park, Happy Valley, Pelican Park (New Horizon) en Mfuleni – is vereer vir hul toegewyde deel­name aan die Walking Bus-projek. Dié program is daargestel om kinders veilig by skole te kry. Die Wes-Kaapse minister van gemeenskapsveiligheid, Dan Plato, het beklemtoon dat buurtwagte ’n belangrike rol speel in die verenigde front teen misdaad. “Ons soek altyd maniere waarop ons die buurtwagte beter kan ondersteun en laat ontwikkel. Vanjaar gaan ons poog om 100 buurtwagte te akkrediteer,” het hy gesê.