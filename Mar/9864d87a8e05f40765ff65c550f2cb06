JOSEPH Parker, die swaargewigbokser van Nieu-Seeland, sê hy’s “in die beste toestand van sy lewe”. Hy pak die Brit Anthony Joshua Saterdagaand in Cardiff in ’n skouspel wat die wêreld in afwagting het. Joshua is tans die IBF-, IBO- en WBA-kampioen, terwyl Park­er die trotse houer van die WBO-gordel is. Parker het aan die Britse media gesê hy was nog nooit in sy loopbaan só fiks, só sterk en só vasbeslote vir ’n geveg op dié vlak nie. “Ek het soveel selfvertroue op die oomblik. My oefenkampe was ook die beste wat ek nóg gehad het. “Al waarvoor ek nou wag, is vir die klok om die begin van die eerste ronde aan te dui. Ek is slaggereed om deur die toue te klim.” Parker het Joshua ook daarvan beskuldig dat hy geen respek vir die Nieu-Seelandse en Samoaanse media het nie. Joshua wou hulle die af­gelope week glo nie by ’n oefensessie toelaat nie. “Hulle het ver gery om hom te sien oefen,” sê hy.