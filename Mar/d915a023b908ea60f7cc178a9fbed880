LADISMITH. – Genoeg perlemoen om ’n aantal restaurante goed te stock. Dis hoeveel perlemoen die wakker cops van Ladismith gekry het toe hulle ’n Suid-Afrikaner en Zimbabwiër aan die slaap gevang het. Die waarde van die perlemoen word op R6,7 miljoen geskat. Die totale aantal eenhede perlemoen wat getel is, is ­38 074, met ’n gewig van 1,4 ton! Altesaam 67 bokse perley is agter in ’n bakkie gekry wat in Suidstraat by ’n vulstasie petrol ingegooi het. Dwelms Kapt. Malcolm Pojie, polisiewoordvoerder, het gesê: “Lede van die sigbare poli­siëringseenheid was Dinsdag van 02:00 af intens besig om inligting op te volg oor dwelms wat die dorp sou binnekom vir ’n bekende dwelmhandelaar in die dorp. “Omstreeks 02:50 is ’n wit afleweringsvoertuig by die Shell-vulstasie in Suidstraat gestop. “Die voertuig, met ’n GP-registrasie, is deursoek en perlemoen wat in 67 bokse verpak was, is gevind. “Twee mans – ’n Suid-Afrikaner en ’n Zimbabwiër – is aangekeer en sal binnekort in die hof verskyn.” Die cops het ure aaneen getel en uiteindelik 38 074 eenhede gekry. Lt.kol. Jakobus Marthinus het sy lede geprys vir hul vasberadenheid om misdaad vas te vat.