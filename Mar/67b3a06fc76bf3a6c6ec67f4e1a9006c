DUISENDE backyarders het Dinsdagaand en gister flats in Scottsdene beset. Die mense was soos hiënas wat losgelaat is en het die deure en heining afgebreek om in die oop flêtse te kom. Hulle het Dinsdagmiddag vroeg begin en regdeur die nag die flêtse beset. Van dié inwoners is al jare lank op die waglys en het nou genoeg gehad daarvan om in hokke te woon. Die nuwe flêtse wat tans deur Calgro M3 en Global Construction gebou word, gaan vir R4 400 per maand uitverhuur word. Maar die inwoners sê hulle kan dit nie bekostig nie en die grond is reeds aan hulle belowe. Peter Syster, sekretaris van die Oostenberg-gemeenskapsontwikkelingsforum, het aan Son gesê die gemeenskap het oproerig geword oor ’n uitslag van ’n ondersoek wat gedoen is. Volgens Syster het hulle bewyse ingedien teen die community liaison officer (CLO) wat kontrakte van die gemeenskap weerhou het en aan haar eie familie gegee het. Syster sê die CLO het haar skuldig gemaak aan nepotisme en daarom wou hulle hê sy moet afgedank word. Dinsdag is die uitslag bekend gemaak en die CLO het haar werk behou. Toe het die hel losgebreek, sê Syster. Syster vertel: “Die mense het genoeg gehad daarvan om swaar te kry en wou weet waar hulle staan met behuising. Hulle het gevoel niks in die gemeenskap sal verander nie. “Dis toe hulle besluit het om die eenhede te beset.” Volgens Syster moet jy ’n gesamentlike inkomste van R17 000 verdien om in die flêtse te bly en sal die mense dit eenvoudig nie kan bekostig nie. Heraansoek Katrina Wilson (64), wat al van 1991 af op die waglys is, is een van die inwoners wat ’n flêt beset het. Sy sê sy bly al jare in ’n hok saam met haar drie seuns. Wilson vertel: “Toe ek in 2010 by die rent-kantoor was, was my naam nie eens meer op die stelsel nie en moes ek heraansoek doen. “Ek is nou al moeg gewag vir ’n huis. Dit voel so lekker om my eie huisie te hê.” Verteenwoordigers van die ontwikkelaars, Calgro en Global, was gistermiddag laat nog besig met vergaderings oor die besettings.