EK LIKE mos die girl, want ek het haar ontmoet en was aan­genaam verras. Ek praat mos nou natuurlik van Mej. Heelal, Demi-Leigh Nel-Peters. Ek lees op Channel24 dat sy dié week ’n volle jaar gevier het sedert sy as Mej. Suid-Afrika in Sun City gekroon is. Die 22-jarige skoonheid van Sedgefield het op Instagram ’n video gedeel van haar crowning moment waarin sy sê dis ’n baie spesiale dag vir haar, want dit was presies ’n jaar gelede dat sy in SA gekroon is en vier maande sedert sy die Mej. Heelal-kroon verower het. Sedert Demi-Leigh daai titel gekry het, woon sy in New York soos haar kontrak van haar verwag. Met die titel het sy al die wêreld vol gereis, sy het die Golden Globes bygewoon, het op die cat walk by die New York Fashion Week geloop en het eerste ­Superbowl bygewoon. Nadat sy gekroon is, het die mediese dokter Adé van Heerden die rol van Mej. Suid-Afrika oorgeneem.