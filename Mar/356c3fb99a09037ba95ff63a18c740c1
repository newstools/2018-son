DIE rugbykamp van Harlequins het groot beseringsprobleme – en dít kort voor die eindstryd van die Oos-Kaap se Super12­klubreeks. Quins was Sater­dag op Londt Park in Port Elizabeth in ’n klipharde halfeindstryd betrokke. Hulle het Park in ’n fisieke kragmeting met 16-10 geklop. Die sege het egter sy tol geëis – heelparty spelers spook nou met beserings. Onder hulle is die kaptein, Cheswin Lewack, wat ’n oogbesering opgedoen het. Dit is nog on­seker wanneer die eindstryd gespeel sal word en teen wie Harlequins te staan sal kom. Sondag sou Swallows en Gardens van Uitenhage in die tweede halfeindstryd sake uitgespook het. Die wedstryd het egter nooit plaasgevind nie. Die organiseerders het laat Sater­dagaand aangedui die Mdantsane-veld in Oos-Londen is nie geskik daarvoor nie. Gardens se spelers was reeds in Oos-Londen en is verstaanbaar nie gelukkig oor die toedrag van sake nie. Daar behoort vandag uitsluitsel te wees oor waar en wanneer Swallows en Gardens nou teen mekaar sal speel.