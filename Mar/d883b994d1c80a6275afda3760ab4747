SONNY Bill Williams gaan tot agt weke buite aksie wees nadat hy sy gewrig in laas week se nederlaag van 20-37 teen die Stormers op Nuweland gebreek het. Die All Black- en Auckland Blues-senter het Saterdag ’n foto op sy Twitter-blad geplaas waar sy linkerhand en sy voorarm in gips is. Volgesn die Blues gaan die tweemalige Wêreldbeker-wenner ses tot agt weke sake van die kantlyn moet dophou. Die 32-jarige behoort weer reg te wees vir die stryd teen die verdedigende kampioen, die Crusaders, op 19 Mei. Dit is twee weke voordat die All Blacks die eerste van drie toetse teen Frankryk in Auckland gaan speel. Die Blues het oor die naweek ’n loslootjie gehad. Tana Umaga (afrigter) se span kom Saterdag teen die sukkelende Sharks op Eden Park in Auckland te staan. Intussen het die Crusaders se staatmakers Ryan Crotty en Sam Whitelock die groen lig gekry om saam met die span na Suid-Afrika en Argentinië te reis. Scott Robertson, afrigter van die Crusaders, het die All Black-senter Crotty en die All Black-slot Whitelock in die doodsnikke van sy span se bonuspunsege van 33-14 Vrydagaand teen die Bulls in Christchurch laat vervang. ’n Groep van 27 spelers het vanoggend van Christchurch af vertrek. Die losvoorspelers Jordan Taufua, Heiden Bedwell-Curtis en Tom Sanders gaan saam met die span toer. Pete Samu (skouerbesering) sal moet tuisbly.