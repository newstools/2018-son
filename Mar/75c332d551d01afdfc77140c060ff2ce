DIE departement van waterwese (DW) en sanitasie in die Oos-Kaap hou asem op. Dit is nadat die departement van samewerkende regering en tradisionele sake (DSRTS) R6 miljard vir rampbestuur bekragtig het. Die DW wag nou om te verneem hoeveel daarvan aan hom toegewys sal word. Onder meer die die Wes- en Oos-Kaap is as nasionale rampgebiede verklaar weens erge­ water­skaarste. Die minister van die DSRTS, Zweli Mkhize, het dít onlangs namens die ministeriele water­taakspan in die parlement aangekondig. Die DW in die Oos-Kaap het aansoek gedoen om van die geld. Hy wil dit benut om ’n volskaalse ramp te beveg. Die nasionale DW oorweeg nog hoe hy altesaam R4,73 miljard van die totale bedrag moet toewys. So sê die provinsiale hoof van die DW in die Oos-Kaap, Portia Makhanya. Sy sê die geld waarom aansoek gedoen is, is vir projekte en dat dit benut moet word spesifiek om die droogte te beveg. Makhanya sê: “Ons kan nog nie met sekerheid sê wanneer ons die geld sal kry en wat die bedrag sal wees nie.” Makhanya en haar span was gister in die Patensie- en Kouga-streek. Hulle voer ’n volgehoue stryd om inwoners in die Oos-Kaap bewus te maak daarvan dat hulle water moet bespaar. Die vlak van die Kouga-dam, wat die Nelson Mandela­baai-metro van water voorsien, is tans net 11,7% vol. Makhanya maan inwoners van die metro dat hulle met waterbeperkings sal moet saamleef totdat die volgende swaar neerslae uitsak. Sy sê: “Ons sal die volgende jaar of so naels kou en hoop op swaar neerslae. “Net God kan ons seën met wat ons broodnodig het, en dís swaar neerslae, wat ons noemenswaardige reën­val sal bied. “Ons kan net bid en aanhou beplan en maatreëls tref om te verhinder dat dié kosbare en skaars bron heeltemal opdroog.” Luidens voorspellings van die Suid-Afrikaanse Weerdiens blyk dit nie dat swaar neerslae in die afsienbare toekoms sal uitsak nie. Die Kouga-dam is laas in 1996 gevul danksy swaar neerslae. Ondanks dié duister vooruitsigte wat water betref, is Baaienaars nietemin geprys omdat hulle hou by die streng waterbeperkings wat hulle opgelê is. Makhanya sê: “Noudat fase drie van die Nooit­gedagt-skema afgehandel is, is daar nie meer so ’n groot rooi vlag om die metro nie, maar dit beteken nog lank nie dat die inwoners op hul louere kan rus nie.” Makhanya bly benadruk dat die inwoners water oordeelkundig moet gebruik sodat hulle altyd genoeg sal hê. Sy sê ook die uitdrukking “Dag Zero” bestaan nie in die DW se woordeskat nie. “Ons hou elke liewe aspek dop,” stel sy gerus. “Daar is altyd maniere om ons beperkte waterbronne te strek tot die volgende groot reëns.”