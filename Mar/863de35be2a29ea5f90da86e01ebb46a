DIE Stormers het Saterdag met een van hul beste vertonings op die verdediging vorendag gekom in hul Superrugby-sege van 37-20 oor die Blues op Nuweland. Volgens Paul Treu, die afrigter verantwoordelik vir verdediging van eerste fase, is dit ’n aspek van die Kapenaars se spel waaraan hulle kliphard gewerk het. Treu het gister by die Sentrum vir Uitnemendheid in Bellville gesê: “Ons het die wedstryd van laas jaar teen die Chiefs as ’n beginpunt gebruik. Dit is uiteraard nie net iets wat Saterdag skielik teen die Blues reggekom het nie. Dis iets waaraan ons die afgelope twee jaar gewerk het. “Dit gaan alles daaroor om die lynspoed reg te kry. Op ons oorsese toer het ons dit nie altyd reggekry nie en daar was ’n paar sagte oomblikke. “Dinge het egter sedertdien geweldig baie verbeter en hopelik kan ons daarop voortbou. “Ons het as ’n span daaroor gepraat en beoog om die bestendigheid in ons verdediging te behou. “Daar sal altyd dinge wees wat ons kan verbeter, maar ons is tevrede met die poging wat die span aangewend het.” Die Stormers kom Saterdag teen die Reds op Nuweland te staan. “Die span van Queensland het nou ’n paar oorwinnings agter die blad. Hulle het ook nou op toer begin wen. Hulle is tans vol selfvertroue. Onder Brad Thorn is hulle ’n goed afgerigte span. Hulle is baie gestruktureerd in alles wat hulle doen. “Ek glo wat belangrik vir ons gaan wees, is om die kontinuïteit te behou en die basiese aspekte van die spel reg te kry. “Ons doelwit vir dié week sal wees om voort te bou op die dinge wat ons teen die Blues reg gedoen het.” Treu sê hy bespeur ’n verbetering in die Australiese Super­rugby-spanne. “Dit gebeur altyd in ’n jaar voor ’n Wêreldbeker-toernooi waar baie van die spanne hul voete begin vind en die Reds is een van daardie spanne.”