DIE pa van ’n vyf maande oue baba is Maandag in die vroeë oggendure doodgelem in Bredasdorp. Greton Prins (38) is omstreeks 01:30 voor Club Mill met ’n mes gesteek. Hy is na verneem word vyf keer in die rug gesteek en sy long is getref. Prins het baie bloed verloor en kon nie asem kry nie. Hy is kort ná sy aankoms by die Otto du Plessis-hospitaal dood. Prins en sy eks-girlfriend se outjie het na verneem word ’n stryery voor die club gehad. Die verdagte het toe glo ’n mes uitgehaal en Prins vol gate gesteek. ’n Bebloede Prins is daarna in ’n motor gelaai en na die plaaslike hospitaal geneem. Die mense kon nie vir die ambulans wag nie, want hy het te veel bloed verloor. Prins het egter by die hospitaal aan sy wonde beswyk. Sinathi Joni, ’n polisiewoordvoerder, sê die omstandighede rondom die voorval word ondersoek. Niemand is gearresteer nie. ’n Moorddossier is aangelê.