ROBERTSON. – Sy is ’n ware rolmodel vir oud en jonk. Edwina Philander (10), ’n gr. 4-leerder van die Laerskool De Villiers hier, straal wanneer ’n mens ’n geselsie met haar aanknoop. Edwina se beentjies is verlede jaar kort ná Krismis afgesit. Haar ma, Roseline, sê Edwina se beentjies was abnormaal toe sy gebore is en die een was boonop ver korter as die ander een. Edwina kon nooit loop nie; sy het maar met haar hande gekruip om oor die weg te kom. Kunsbene Dokters het toe verlede jaar met Roseline gepraat en voorgestel dat dit beter vir Edwina sal wees om albei bene te amputeer. Roseline vertel: “Die dokter het ook baie mooi aan Edwina verduidelik dat sy ná die operasie nie meer haar bene sal hê nie, maar dat sy nuwe kunsbene sal kry.” Roseline sê Edwina het vir die dokter gesê sy wil baie graag soos ál haar maatjies normaal loop, en speel. Edwina was baie deurmekaar van die narkose toe sy ná die operasie wakker geword het. Haar ma en die dokter het haar toe daaraan herinner dat haar beentjies nou geamputeer is. Roseline vertel: “Edwina het haar koppie geskud en vir ons ge-smile.” Sy sê Edwina het vrede gemaak daarmee dat sy fisiek­ nie soos haar maats is nie. Vrydag gedurende Son se onderhoud met haar het Edwina gesê sy kan nou nie wag om haar nuwe bene te kry nie. “Ek gaan sommer vinnig leer loop en dan kan ek ook aan netbal deelneem,” het Edwina opgewonde gesê. Haar maats is baie trots op haar en almal wil haar help om pouses met haar rolstoel oor die weg te kom. Edwina sê haar droom is om eendag medies te studeer en as ’n motivering­spreker op te tree.