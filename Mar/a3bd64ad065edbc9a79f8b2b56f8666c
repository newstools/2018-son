’N STORM het in die Stellenbosch-munisipaliteit losgebars oor die aanstelling van Anna­lene de Beer as direkteur van strategiese en korporatiewe dienste. Luidens dokumente wat Son onder oë gehad het, is die mayor, Gesie van Deventer, en die munisipale bestuur­der, Geraldine Mett­ler, betrokke by dié “onreëlmatige en onwettige” aanstelling. Hierop sê Mettler egter dié bewerings is niks anders as ’n smeerveldtog nie. Die fluitjieblaser wat die dokumente uitgelek het, sê hy of sy werk al langer as 20 jaar by die munisipaliteit. Volgens die fluitjieblaser het Van Deventer ondanks botsende belange in die paneel gedien wat De Beer as voorkeurkandidaat vir die pos gekies het. “Dis algemeen bekend dat Van Deventer en De Beer ’n hegte verhouding het. Dit is ook algemeen bekend dat De Beer in dieselfde pos in die Drakenstein-munisipaliteit was terwyl Van Deventer nog die burgemeester dáár was,” piemp die fluitjieblaser. Die persoon beweer voorts die aanstelling van De Beer is ’n oortreding ingevolge die Wet op die Voorkoming en Bestryding van Korrupte Bedrywig­hede. De Beer het vanweë Van Deventer se invloed ’n onregverdige voordeel gehad in die aanstelling, sê die persoon. Boonop het sy ’n tienjaarkontrak gekry. Derrick Hendrickse, proporsionele EFF-raadslid in die munisipaliteit, wil weet wat maak De Beer so spesiaal dat sy ál direkteur in die munisipaliteit is wat ’n tienjaarkontrak kry. Volgens Hendrickse kry al die ander direkteure in die raad net vyfjaarkontrakte. Hy voeg by: “ ’n Direkteur kan permanent aangestel word, maar dit moet deur die raad goedgekeur word. “Die raad het nooit daardie besluit geneem nie, want daar was nooit so ’n item op die agenda nie.” Hendrickse sê dit lyk vir hom of De Beer se aanstelling sonder die raad se goedkeuring plaasgevind het. Die fluitjieblaser sê Van Deventer moes haarself weens ’n botsing van belange van die paneel af verskoon het en dat Mettler nie die mag gehad om ’n tienjaarkontrak goed te keur nie. Mettler reageer: “Hierdie is niks anders nie as ’n smeerveldtog met lasterlike bewerings teen die uitvoerende burgemeester, munisipale bestuurder en mev. De Beer. Dít in ’n poging om hul reputasie te skend. “Die beweringe is feitelik verkeerd. Die aanstellingsproses is deur ’n onafhank­like konsultant van buite bestuur­. “Die aanstelling is deur die raad in streng ooreenstemming met die wet gedoen.”