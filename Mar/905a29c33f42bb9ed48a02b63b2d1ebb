IS DIE Wes-Kaapse premier, Helen Zille, ons eie Donald Trump? Dié vraag word nou gestel ná Zille se jongste Twitter-flater. Sy het die gebruikers van sosiale media vroeg Dinsdag behoorlik warm onder die kraag gehad. Zille wou toe in haar twiet weet wat die familielede van die Life Esidimeni-slagoffers gedoen het om mense bewus te maak van die omstandighede waarin die pasiënte verkeer het. Nadat Gauteng se departement van gesondheid hulle in 2016 vanaf Life Esidimeni na swak toegeruste nieregeringsorganisasies (NRO’s) verskuif het, het altesaam 144 geestesversteurde pasiënte gesterf. Zille se twiet lui: “Dis goed dat die families van die Life Esidimeni-slagoffers ’n mate van geregtigheid en vergoeding ontvang het. “Ek wil net ’n antwoord op dié vraag hê: Wat het hulle voor dié tragiese sterfgevalle gedoen om alarm te maak oor hul geliefdes wat verhonger het en in uiterse verwaarlosing geleef het?” Zille is nie ’n vreemdeling as dit by omstrede twiets kom nie. Nog onlangs was sy diep in die bollie en moes sy askies vra toe sy getwiet het daar was voordele in kolonialisme na aanleiding van ’n Singapoerse trip waarop sy was. Dié twiet het haar laat koppe stamp met die DA-leier, Mmusi Maimane. Maimane het hom intussen van dié twiet van Zille gedistansieer. Die menseregte­aktivis Zachie Achmat het ook aangedui dat hy Zille by die SA Menseregtekommissie gaan verkla. In reaksie hierop het Zille weer getwiet­: “Met ál dié ‘outrage’ oor ’n eenvoudige vraag, kan ’n mens maklik vergeet pasiënte met geestestoestande word nié in die Wes-Kaap op dié onmenslike manier behandel nie. “Hier het ons ’n bevoegde en sorgsame regering en inwoners wat dít wat in Esidimeni gebeur het, nie sal verdra nie.” Net so lief soos wat premier Zille blyk te wees om te twiet, net so traag het dit geblyk was Michael­ Mpofu, haar woordvoerder, om Son op Sondag se vrae te beantwoord. Pleks van herhaalde vrae te beantwoord wat Son op Sondag aan Mpofu gestuur het, het hy ’n link van ’n rubriek van Zille aangestuur wat sy vir die Daily Maverick geskryf het. Nie één van die vrae waarop Son op Sondag antwoorde wou hê, is in dié link beantwoord nie. Mpofu het teen druktyd nie behoorlik op Son op Sondag se navrae gereageer nie.