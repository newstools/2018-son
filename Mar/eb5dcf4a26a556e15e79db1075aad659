PORTERVILLE. – Die gemeenskap is in rou ná die tragiese dood van ’n bekende en geliefde jong kind. Ashwell “Basie” Schreuder (5) is Maandag kort voor 19:00 voor sy ouers, Ashwell “Oubaas” (38) en Ester Schreuder (42), se huis deur ’n kar omgery en ernstig beseer. Hy het kort ná sy aankoms by die hospitaal gesterf. Ashwell jr. was ’n groot rugbygeesdriftige en vurige Stormer-ondersteuner. Sy groot droom was om eendag rugby vir die Stormers te speel. Ashwell sr. vertel: “Basie was op sy gelukkigste wanneer hy in sy Stormer-trui op die paviljoen op Nuweland was. Ons het eendag vir die spanne gewag om op die veld uit te draf. Toe die Stormers se Dillyn Leyds by die tonnel uitkom, skree Basie vir hom: ‘Jy hou maar net my plek warm.’ Voorgevoel “Hy wou vir Leyds sê dat hy eendag self in sy gunsteling-posisie op heelagter vir die Stormers gaan uitdraf.” Ashwell se ma sê sy twee kosbaarste besittings was sy Stormer-trui en ’n speelgoedtier. “Ashwell was sy ouderdom ver vooruit. “Dit was asof hy voor sy dood ’n voorgevoel gehad het. “Hy het Vrydag gesê hy wil sy geliefde speelgoedtier vir sy nefie gee. Sondag was hy besig met die almanak en Maandag was dit die Bybel. “Hy en sy maatjies het Maandag oor die pad gehardloop. Hy was laaste en toe tref die kar hom. “Sy sussie, Andrea (8), het my kom roep. Hy het in ’n plas bloed gelê, maar nog asemgehaal,” het ’n hartseer Ester vertel. Ashwell is dood enkele minute nadat hy in die plaaslike hospitaal opgeneem is. Melvin Swarts, ’n gemeenskapsaktivis, sê hy sukkel al vier jaar om die munisipaliteit sover te kry om spoedwalle in sommige strate aan te bring. Lt.kol. Moos Klein van die polisie in Porterville het bevestig ’n klag van strafbare manslag word teen die bestuurder van die kar ondersoek. Ashwell word môre vanuit die Ou Apostoliese kerk in Porterville begrawe.