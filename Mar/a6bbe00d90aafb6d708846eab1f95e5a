DIE Chiefs is terug op die wenpad nadat hulle die Blues Vrydag in Auckland op Eden Park met 27-21 geklop het. Die Chiefs, wat laas week met 45-23 teen die Crusaders vasgeval het, het teruggeveg en vier drieë gedruk in dié taai stryd. Die Chiefs het geseëvier nadat hulle in die rustyd met 14-10 agter was. Dit was ’n goeie vertoning deur almal in die span. Die agtsteman Taleni Seu, die senter Sean Wainui, die flank Sam Cane en die skrum­skakel Brad Weber het drieë aangeteken. Die witwarm losskakel Damian McKenzie was soos gewoonlik weer op sy stukke en het twee doelskoppe oorgeklits om te verseker sy span vergroot sy voorsprong. Die Blues se nuwe Super­rugby-seisoen lyk nou nie so goed nie nadat hulle laas week teen die Highlanders vasgeval het. Al kon hulle weer nie regkom nie, het hulle drie drieë gedruk danksy die skrumskakel Augustine Pulu, Akira Ioane en die losskakel Bryn Gatland. Gatland se skopvoet was ook sekuur met ál drie sy doelskoppe. Dit was egter nie genoeg nie. Die Chiefs het natuurlik vier punte verdien vir hul oorwinning, terwyl die Blues ’n enkele punt kry vir hul harde werk, aangesien hulle met minder as sewe punte verloor het. In volgende naweek se ronde sit die Chiefs uit, terwyl die Blues na Ellispark sal reis om die gevaarlike Lions te pak (Saterdag 10 Maart om 17:15). Puntemakers: CHIEFS – drieë: Taleni Seu, Sean Wainui, Sam Cane, Brad Weber; doelskoppe: Damian McKenzie (2); strafskop: McKenzie. BLUES – drieë: Augustine Pulu, Akira Ioane, Bryn Gatland; doelskoppe: Gatland (3).