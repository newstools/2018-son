BRENDA Wardle het gister tydens haar vlugtige verskyning in die Baaise handelshof aangedring op onder meer triple ply-toiletpapier. Wardle (56), ’n regsontleder, is in Junie verlede jaar deur die polisie in Oos-Londen in hegtenis geneem nadat ’n lasbrief in Maart 2016 vir haar inhegtenisneming uitgereik is. Sy word van bedrog of alternatiewelik diefstal van nagenoeg R538 000 en die oortreding van die Wet op Prokureurs aangekla. Die aanklagte teen haar spruit uit betalings wat glo tussen 2009 en 2013 aan haar gedoen is deur Milana van Aardt, die vrou van Stephanus van Aardt wat in 2007 tot 12 jaar tronkstraf gevonnis is vir moord. “Die beskuldigde het aangedui dat sy ’n prokureur is wat spesialiseer in aansoeke vir die vroeë vrylating van gevangenes op parool en/of die omskakeling van vonnisse,” lui die klagstaat. “Sy het by verskeie geleenthede Milana beveel om haar vir haar dienste te betaal, en het aangedui dat Stephanus gekwalifiseer het om sy vonnis ingevolge artikel 276A (3) van die Strafproseswet, Wet 51 van 1977, te laat omskakel. “Hy het egter in geen stadium tydens dié tydperk vir parool gekwalifiseer nie.” Wardle, wat haar eie verdediging waarneem, het gister gesê dat sy al vantevore gekla het oor die toestand van die aanhoudingselle by die landdroshof en dat sy tevrede is dat dit mooi skoongemaak is. Wardle het bygevoeg dat hoewel die selle mooi skoon is, daar nie toiletpapier is nie en dat sy die vier rolle van haar eie toiletpapier wat sy gebruik het, terug wil hê. “Korrektiewe dienste voorsien ons nie van toiletpapier nie. Dit neem agt tot twaalf weke voordat ons toiletpapier kry. “Ek dink dis tyd vir die polisie of diegene wat die gebou bestuur om vir Wardle te gee wat aan Wardle verskuldig is. “Dit is vier as dit triple ply is, agt indien dit double ply is en twaalf indien dit single ply is. Ja, Edelagbare, ek gebruik triple ply.” Wardle het ook versoek dat die amptenare by die hof twee stelle vingerafdrukke van haar neem omdat sy dit en gesertifiseerde afdrukke van haar ID nodig het om aan die departement van justisie te stuur. “Daar is vorige veroordelings wat van my rekord verwyder is, maar dit is nog steeds teen my naam.” Sy het verder gevra dat sy gister langer by die aanhoudingselle bly om haar hofdokumente op haar laptop te tik voordat sy na die Noordeinde-gevangenis teruggeneem word. Lindoor het vir die hofordonnans gevra om te sorg dat Wardle haar toiletpapier kry, dat sy later na die Noordeinde-gevangenis vervoer word en dat haar vingerafdrukke geneem word. Lindoor het die saak tot 7 Mei uitgestel.