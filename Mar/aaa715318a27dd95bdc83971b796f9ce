DIE Oos-Kaapse onderwysdepartement (OKOD) kry die leeueaandeel van R34,7 miljard van die provinsie se begroting van R78,2 miljard vir die 2018-’19 boekjaar. Verlede jaar was die provinsiale begroting R74,646 miljard. Sakhumzi Somyo, die LUR vir finansies, het gister sy begroting in die provinsiale wetgewer voorgelê. “Ons hele gemeenskap word deur ons onderwysstelsel geraak. Ons moet dus spesiale fokus plaas op die grondslagfase in ons skole om positiewe gr. 12-uitslae te kry. “Ons gaan dus R785 miljoen in die 2018-’19 boekjaar belê vir universele toegang tot vroeë kinderontwikkeling.” Somyo het aangekondig R23,5 miljard is toegeken om die aanstel van onder­wysers en die verbetering van onderrig te verseker. Daarbenewens is R731,2 miljoen opsygesit vir die voldoende verskaffing van boeke en skoolmeubels. Altesaam R805,8 miljoen is toegeken om die toegang vir leerders met gestremdhede tot gespesialiseerde onderrig te verbeter. Vir verbeterings aan skoolkoshuise, sentrums vir vroeë kinderontwikkeling, spesiale skole en die voltooiing van bestaande skole is R1,4 miljard opsygesit. Somyo het bevestig die nasionale departement van basiese onderwys het begroot vir R1,1 miljard om modderskole in die provinsie uit te wis. Tweede in Somyo se geld-tou was die gesondheidsdepartement, wat R23,7 miljard vir die boekjaar ontvang. Altesaam R678 miljoen word toegeken om aandag te gee aan personeeltekorte in 18 prioriteitshospitale wat tot mediese regseise bygedra het. Opleiding “Tot dusver is 1 386 personeellede, wat verpleegsters, dokters en administratiewe personeel insluit, aangestel.” Somyo het bygevoeg R885 miljoen is toegeken vir die deurlopende opleiding en ontwikkeling van personeel in die departement van gesondheid. Altesaam R1,6 miljard is toegeken vir infrastruktuurontwikkeling en -instandhouding. Die departemente van maatskaplike ontwikkeling en menslike nedersettings moet met onderskeidelik R2,8 miljard en R2,3 miljard klaarkom. Die departement van vervoer kry R4,8 miljard, terwyl Somyo R2,3 miljard aan die departement van landelike ontwikkeling en grondhervorming toegewys het. “Altesaam R165,3 miljoen is opsygesit vir voedselsekerheid in die provinsie. ’n Verdere R211,6 miljoen word toegewys vir infrastruktuurondersteuning aan boere en plaasgemeenskappe. “In die aansuiweringsbegroting wil ons katalitiese projekte finansier wat groot werkgeleenthede kan skep en jong mense en vroue sal insluit.” Somyo het R1,7 miljard aan die departement van openbare werke toegeken vir die konstruksie, rehabilitasie en instandhouding van projekte by staatsdepartemente. ’n Bykomende R5 miljard is toegewys vir sosio-ekonomiese projekte, soos toegang tot paaie na klinieke en skole, elektrisiteit en droogteverligting. Die departement van veiligheid en skakeling kry die kleinste aandeel van die begroting met R101,5 miljoen. Volgens Somyo gaan die Oos-Kaapse begroting na verwagting in die boekjaar 2019-’20 tot R82,4 miljard groei en tot R87,9 miljard in die 2020-’21 boekjaar.