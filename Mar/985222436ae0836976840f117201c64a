ASHTON. – ’n Man het beheer oor sy bakkie verloor toe dit meters ver oor ’n brug in ’n vlak rivier neergestort het. Die slagoffer is kort ná die gru-voorval as Alvyn Watts van Montagu uitgeken. AO Sylvester Joseph, ’n polisiewoordvoerder, sê die ongeluk het in die vroeë ure van Donderdag­oggend gebeur. Fabriekswerkers wat van hul nagskof gekom het, het die bakkie in die rivier opgemerk en die polisie onmiddellik in kennis gestel. Joseph sê Watts was vanaf Robertson in die rigting van Montagu op pad toe die ongeluk gebeur het. Joseph het bygevoeg die polisie vermoed dat Watts aan die slaap geraak het toe hy beheer oor die voertuig verloor het. Die Ford Ranger-bakkie het die kant van die brug getref en daarna meters ver oor die brug na benede gestort. Die bakkie is ’n volkome wrak. Omstanders het uit nuuskierigheid op die toneel saamgedrom. Gesny Die bakkie is deur reddingswerkers uit die rivier gehaal. Watts se lyk moes met hidrouliese kake uit die wrak gesny word. Hy is op die toneel dood verklaar. Die verkeer op die pad is sowat ’n uur lank vertraag. Joseph sê ’n nadoodse ondersoek sal gedoen word.