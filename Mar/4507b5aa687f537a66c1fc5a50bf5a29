MARK Alexander behoort sy pos as president van SA Rugby te behou. Dit is ’n uitgemaakte saak André May, president van die Luiperds, sal Alexander op die unie se algemene jaarvergadering op 6 April in Kaapstad teenstaan. Die benoemings vir die verkiesing het gister gesluit en in die wandelgange is bevestig dat May beslis Alexander uit sy pos wil lig. May is die enigste kandidaat wat sy naam in die hoed gegooi het vir die top-pos. Maar May word as “te lig” beskou om Alexander te verwyder. Dit is glo nét van die kleiner unies wat hom steun. Alexander, wat sedert 2007 as adjunkpresident van die unie gedien het, is in Oktober 2016 as president verkies nadat Oregan Hoskins bedank het. Daar is ook bevestig dat Arthrob Petersen, voormalige Springbok-spanbestuurder en huidige lid van die Boland-rugbyunie se direksie, Francois Davids (Kaballie) vir die pos van adjunk-president gaan teenstaan. Davids geniet glo ook groot steun en dit wil voorkom of Petersen miskien ook misgekyk sal word vir ’n plek in die uitvoerende bestuur. Petersen ding mee vir die pos saam met die Westelike Provinsie se Thelo Wakefield, sowel as ­Vivian Lottering van die Valke.