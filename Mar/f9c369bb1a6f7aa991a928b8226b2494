HAAI, Sonlanders! Die Reünie­ is NICOLETTE FOULDIEN se jongste penne­vrug. Ná twee dekades sien ’n groep skoolvriende mekaar weer. Hulle braai die eerste aand snoek en kuier ’n hond uit ’n bos, maar toe hulle die volgende oggend opstaan, kry hulle die allerverskriklikste skok. Boonop lyk dit of iets baie sinisters aangaan ...  Geniet vandag die vierde hoofstuk. ‘MENSE, dit baat nie ons panic en begin mekaar beskuldig nie. “Ons is gestrand. Gansbaai is meer as ’n uur se ry weg. “Dit gaan ure neem om te voet daar te kom, maar ons sal maar moet try,” probeer Zellie weer leiding neem. “Okay, ek sal,” bied Pielie aan. “Ek stap saam. Ek sal nie so lank hier kan wag nie.” Bree staan op om te wys sy het klaar besluit “Goed. Dan stap Bree en Pielie terwyl ons hier wag. Julle moet water saamneem en van die biltong en droëwors vir padkos.” Zellie is duidelik verlig dat sy iets sinvols kan doen. Sy gryp ’n rugsak en begin vir hulle goed inpak. “Dis nog redelik vroeg. As julle nou innie pad val, kan julle ver kom voordat die son begin bak,” sê Zellie. Verbystering Almal stap saam om die twee by die grondpad te gaan wegsien. Terug by die tente gaan gooi Stinkes ’n seil oor die lyk. Die ander begin solank die klomp leë drankbottels rondom die tente optel. Stef kan hul agterdog aanvoel en besluit om ’n ent langs die see te gaan stap. Hy moet net sy kop skoon kry. HULLE is sowat vyf kilometer weg toe Pielie die geluid hoor. Hulle steek opgewonde vas. ’n Voertuig! Dít het hulle wragtig nie verwag nie. Bree gaan staan in die middel van die pad. Sy wuif opgewonde toe die beach buggy in ’n stofwolk om die draai kom. Pielie sug dankbaar. Dit sou hulle heeldag se loop gekos het. Die laaste ding wat Pielie sien, is die verbystering op Bree se gesig toe albei besef die voertuig gaan nie stilhou nie. Inteendeel, dit tel spoed op en Bree se swaar liggaam tol soos ’n lappop die lug in toe die bumper haar tref. Alles gebeur so vinnig. Pielie kan niks sien in die digte stofwolk wat hom omhul nie. Net Bree se slap liggaam is die bewys van wat so pas gebeur het toe die stof gaan lê. Pielie snak geskok na asem. Die beach buggy verdwyn om ’n draai. Pielie hardloop na Bree toe. Hy weet dadelik sy is dood; haar nek is in ’n onnatuurlike posisie gedraai. Hy probeer die bewing in hom keer. Wat doen hy nou? Moet hy omdraai? Nee, hy kan nie. Hoe gaan die ander dit hanteer as hulle moet weet nog een van hul vriende is dood? Maar sê nou net die ou met die beach­ buggy kom terug? Alles het so vinnig gebeur, hy het nie eens kans gehad om na die bestuurder te kyk nie. Hy kom wankelrig orent. Hy moet Bree se lyk uit die pad kry. Hy wil nie aan haar raak nie, maar knyp sy oë toe en sleep haar aan die voete na die digte melkhoutbome langs die pad. Hy soek ’n paar groot klippe en pak dit langs die pad sodat hy die plek maklik weer kan kry. Nou moet hy gaan hulp kry. Sy vriende wag vir hom. Hy probeer die vrees wegsluk wat in hom opwel en stap doelgerig verder. Sy ore is gespits vir enige voertuigdreuning. Hy vorder ’n hele ent voordat hy iets aan sy rugsak voel pluk. Hy voel die water koud teen sy been afloop. Hy skil die rugsak van sy rug af en staar verbaas na die pyl wat daarin vassteek. Wat de ... Hy kyk bang rond, maar sien niks. Nie ’n bossie wat roer nie. Dan kry die vrees oorhand. Hy gooi die rugsak neer en begin hardloop. Hy voel iets tref hom en daar is skielik ’n skerp brandpyn in sy sy. Hy beur vorentoe. Dan tref nog iets hom agter sy blad. Sy bene begin vou en hy sak in die rooi stof op sy knie. Nog een tref hom en hy kyk verdwaas na die pyl wat by sy bors uitsteek. Sy hemp begin rooi vlek. Dan ploeg hy vooroor en alles word donker. “EK SAL seker maar vir ons ’n vuur moet maak.” Stef staan op uit die kampstoel. Die ander kyk net na hom. Niemand sê ’n woord nie. Dit begin skemer word en hulle weet nie hoe lank hulle nog vir hulp moet wag nie. Hulle kan net sowel begin regmaak vir die nag. Niemand het al iets anders as biltong, droëwors en chips geëet nie. Stef pak die vuur hoog. Hy weet nie of hulle vanaand geslaap gaan kry nie. Hy grawe in die yskassie en haal ’n pak wors uit. Die reuk van die sissende wors blaas weer lewe in die groepie en hulle skuif hul kampstoele nader. Die mooie Lottie lyk verlep – alles­behalwe na ’n model. Stef kan byna weer die ou Lottie in haar sien. Stinkes skink die een glas whisky ná die ander, maar praat nie juis nie. Hy staar net voor hom uit. Peter is stiller as almal, maar hy was ook nooit regtig een wat veel praat nie. Zellie ontferm haar so oor die huilende Lottie dat Stef nie regtig kan sien hoe erg die gebeure haar raak nie. Stef haal mettertyd die wors van die kole af en breek dit in stukke. Hy plaas dit saam met broodrolle op papierborde en bied vir elkeen ’n bord aan. Gloeiende kole Hulle eet langtand en gedwee. In stilte. Aan die luister vir die geluide van ’n voertuig. Niemand wil dink aan arme Debbie se lyk wat hier neffens hulle lê nie. Die nag word koeler. Later lei Zellie vir Lottie tent toe. Stef skuif nader aan die gloeiende kole. Stinkes het op sy stoel uitge-pass en snork saggies. Ná ’n ruk staan Peter op. “Ek gaan ook maar probeer slaap.” Stef wil nog buite sit, maar ná gisteraand verdink hulle hom reeds; daarom volg hy Peter die tent in en gaan lê met oop oë op sy matras. Niemand sien kans om die dronk Stinkes wakker te maak nie. Die man ruik aaklig. Hy moes tog ingesluimer het, besef Stef toe Lottie se gil sy brein deurdring. Wat de f*k! Hy vlieg op en storm na buite. Hy steek in sy spore vas. Stinkes sit oopbek, nes hulle hom gisteraand gelos het, maar met ’n pyl deur sy kop. Die bloed drup van sy hande, wat los langs sy sye hang. Stef hol eenkant toe en kots die reste van die wors uit.