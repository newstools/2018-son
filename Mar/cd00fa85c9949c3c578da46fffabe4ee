DIE Wes-Kaapse premier, Helen­ Zille, sal vandag aan die hof moet antwoord oor die waterkrisis in Kaapstad. Dit volg nadat adv. Winston Erasmus, ’n lid van die ANC en woordvoerder van die ANC se jeugliga in die Dullah Omar-streek, ’n dringende aansoek voor die hof gebring het. Erasmus het Zille, die speaker van die Wes-Kaapse wetgewer, Sharna Fernandez, asook die provinsie se minister van omgewingsake en ontwikkelingsbeplanning, Anton Bredell, voor die Wes-Kaapse hooggeregshof gedaag. Luidens ’n verklaring van die ANC se jeugliga in die Wes-Kaap, het Zille gefaal in haar taak om ’n kommissie van omgewingsake te stig. Fernandez het versuim om die betrokke persone en eenhede verantwoordelik te hou omdat hulle nie plaaslike wetgewing en die Grondwet nagekom het met betrekking tot die reg tot water nie. Die voorsitter van ANCYL in die Wes-Kaap, Muhammad Khalid Sayed, sê hulle compromise nie waar dit by die Grondwet en die reg tot die beskerming van die natuur kom nie. “Ons wil jong mense aanmoedig om krities te wees oor die plaaslike regering en die Stad Kaapstad wat ons waterbronne nalatig bestuur.” Die aansoek word vandag in die hooggeregshof in Kaapstad aangehoor.