DIE Stormers moes gisteraand hard swoeg vir ’n sege van 25-19 in ’n Superrugby-kragmeting met die Reds op Nuweland. Die stryd was tot in die doodsnikke nog in die weegskaal nadat Filipo Daugunu, Reds-veuel, in die 79ste minuut gaan druk het. James Slipper (kaptein) se span het verwoed aangeval en kon nog die kastaiings uit die vuur krap. Die skare was verlig toe die eindfluitjie blaas. Die Stormers het goed in die eerste helfte gevaar deur die bal vir lang periodes te behou. Die Reds het aanvanklik gesukkel om aan die gang te kom en hul groot baldraers in die spel te bring. Robbie Fleck (afrigter) se span se eerste drie het gekom van ’n uitstekende teenaanval van die vleuel Raymond Rhule. Die tuisspan het die Reds voorlangs onder geweldige druk geplaas. Dit het vrugte afgewerp toe Wilco Louw, vaskopstut, die Kapenaars se tweede drie druk. Toe die besoekers eindelik die bal in die hande kry, het Caleb Timu net voor die rustyd gaan druk. Jono Lance het verdoel vir ’n rustydtelling van 18-7. Die Reds het net ná die rustyd weer agter die Stormers se doellyn gaan kuier nadat ’n skop van Justin Phillips, plaasvervanger-skrumskakel, afgestorm is. Craig Barry het deftig geskop om Rhule weg te stuur vir die Stormers se derde drie. Siya Kolisi (kaptein) se span het baie geleenthede in die tweede helfte geskep om verder punte aan te teken. Hulle het egter te veel hanteerfoute begaan. Damian Willemse, 19-jarige Stormer-losskakel, het weer met ’n afgeronde vertoning vorendag gekom. Barry het ook goed gevaar in sy buiging vir die Stormers. Die manne van die Kaap moet nou volgende week Pretoria toe reis waar hulle die Bulls op Loftus Versfeld gaan aandurf. Puntemakers: STORMERS – drieë: Dewaldt Duve­nage, Wilco Louw, Raymond Rhule; doelskop: Damian Willemse (2); strafdoel: Willemse (2). REDS – drieë: Caleb Timu, Alex Mafi, Filipo Daugunu; doelskoppe: Jono Lance (2).