’N GROEP rowers het gisteroggend vroeg by die Zevenwacht Mall in Kuilsrivier toegeslaan. In dié rooftog het onbekende mans die Sterns-juwelierswarewinkel in die winkelsentrum beroof. Die voorval het gister omstreeks 08:30 gebeur. Vyf mans het die winkel binnegegaan en die vertoonkas met hamers stukkend geslaan. Hulle het daarna verskeie juweliersware gesteel. Die grootste deel van die rowers se buit bestaan uit goue ringe vir vroue en silwerjuweliersware vir kinders. Al die ander winkels in die winkelsentrum het daarna besluit om hul deure om veiligheidsredes te sluit. Volgens Noloyiso Rwexana, ’n woordvoerder van die Suid-Afrikaanse Polisiediens, is niemand in die voorval beseer nie. Rwexana het verduidelik: “Die verdagtes het in ’n liggroen Toyota Avanza met vervalste nommerplate van die toneel gevlug. “Die groep rowers is weg met verskeie juweliersware en ’n onbekende bedrag.” Die polisie ondersoek ’n saak van roof.