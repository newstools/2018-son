’N GR. 8-leerder het by die dood omgedraai nadat hy met ’n mes in die rug gelem is. Die 14-jarige Mekyle Willemse van die Senior Sekondêre Skool Strand het vier dae in die Helderberg-hospitaal deurbring. Die lemmery het verlede Woensdag plaasgevind nadat sy aanvallers hom glo by die skoolhek ingewag het. Volgens Willemse was hy en ’n meisie in sy klas in ’n onderonsie betrokke. Hy vertel hy het in die klas gedans toe sy hand aan haar geraak het. “Sy het my toe geklap.” Hy vertel hy het haar teruggeklap en nog ’n sarsie klappe het oor en weer gevolg. Willemse beweer toe die meisie die klaskamer verlaat, het sy gesê hy gaan sien wat gebeur. Ná skool het twee jong mans na bewering by die hek vir hom gewag. Hy beweer die meisie het een van hulle gevra of hy hom (Willemse) nie gaan slaan nie. Willemse vertel: “Die een het my deur die gesig geklap en toe weggehardloop. Ek het hom gevolg. “Die klapper se maat het my met ’n skerp voorwerp in die rug gesteek.” Evelyn Anthony, Willemse se ouma, sê iemand het gesien hy is nie lekker nie en hom met ’n fiets huis toe gebring. Hy was besig om bewusteloos te raak en is geneem na die Helderberg-hospitaal, waar ’n dreineringspyp in sy long gesit is. Die polisie het die voorval bevestig en gesê die saak word nog ondersoek. Niemand is al in hegtenis geneem nie.