DIE Northerns is aan die gons oor die sogenaamde jintoe-lyste wat die ronde doen. Op die vier lyste wat Son gesien het, verskyn die ­name­ van meisies van hoërskole en langsaan hul name word hul beweerde seksuele eskapades genoem. Daar is ook lyste met seunsname in omloop. Nie ál die meisies se name word met seks verbind nie. Ander word gekritiseer oor hul voorkoms. Op sommige van die lyste verskyn dieselfde meisies se name, met enkele byvoegings. Sommige van die inskrywings van ’n minder seksuele aard lui soos volg: “Girl wat het met ju nek gebeur? Aangerand deur warmwater en hai groot spasies tussen haai tande!! Maak ’n afspraak by die dentist [Ons weet van ju abortion ook wuh]” “Who took your virgin again? Hou op ju n vrou hou wat onskuldig is” “Haai extra tande in jou mond moet jy gaan trek en vir die minderbevooriges gee” “Hou jou soos nxa maar j ht n stink bek kom al deur al di bouers sies girl jou skaam” “Chaser van Sanctor high, vry op almal se naame. Gan sit mah wee braids in girl van jy lyk baie k..k. Din lieste.” Ontevrede ouers en gemeenskapsleiers het hul kommer oor die lyste op Facebook uitgespreek. Een ouer het gesê die skoolhoof het die skool oor die lyste toegespreek en bygevoeg die polisie ondersoek die oorsprong daarvan. ’n Ander inskrywing lui van die kinders dink die lyste is ’n groot grap. “My hart is seer vi die meisies op die ‘list’ ... dis bad mense. Parents u need to get on top of this. Ask ur kids about this, ask them if their names r indeed on this list ...,” lui haar inskrywing. Karen Kemp van die gemeenskapspolisiëringsforum in die Arcadia-, West End- en Salsoneville-om­gewing sê sedert sy Sondag die lyste ontvang en gelees het, kan sy eenvoudig nie slaap nie. Vergadering “Wat gaan gebeur as die kinders selfmoord pleeg oor die lys? En die lyste bestaan blykbaar nie net in ons gebiede nie. “Ons het ’n vergadering met die skoolhoofde in ons gebied gehou en hulle verstaan­ wat die impak van die lyste op kinders kan hê.” Kemp voeg by dat die lyste reeds sedert verlede jaar via WhatsApp versprei word. “Die polisie is besig met ’n ondersoek en wanneer ons die culprits se name kry, sal ons dit aan hulle oorhandig.” Sy het ’n beroep op ouers gedoen om nie sommer net te aanvaar dat dit waar is as hul kinders se name op die lyste verskyn nie. “Ek dink die persoon wat dit geskryf het, is erg ge­broke en kwaad vir die ­samelewing­. Hoe kan ’n mens sulke goed van ander kinders skryf?” ’n Vergadering om die jintoelys-kwessie te bespreek word vandag (van 15:00) met ouers en leerders van die Senior Sekondêre Skool Arcadia gehou. ’n Tweede vergadering word Maandag, 26 Maart (van 18:00) met ouers en leerders van Westville en Sanctor by die Hoërskool Sanctor gehou. “Ons wil ouers inlig oor wat gebeur en hulle ook inligting gee oor cyber bullying­ en sosiale media en die impak daarvan,” het Kemp afgesluit.