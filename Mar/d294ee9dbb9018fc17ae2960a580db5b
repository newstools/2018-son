LADISMITH. – Die komende Paasnaweek moet veilig wees vir almal op die R62- pad. Dit was die fokus van ’n Arrive Alive- veldtog wat hier baie aandag getrek het. Verskeie staatsdepartemente het kragte saamgesnoer en ’n padblokkade op die R62 gehou. Die waarskuwing is dat die blokkade een van vele is wat tot en met Paasnaweek gehou gaan word. Johan Muller, ’n lid van korrektiewe dienste, is die dryfveer agter die veldtog. Hy sê: “Almal wil Paasnaweek huis toe kom. Daarom het ek gedink dis nooit te vroeg om padgebruikers bewus te maak van Arrive Alive­ nie.” Korrektiewe dienste, die SAPD, Badisa, Kindersorg, die ambulansdiens en maatskaplike dienste het met ’n motorcade deur die woonbuurt gery en ook verskeie motoriste op die nasionale pad afgetrek. Jan Cedras van die polisie sê: “Ironies genoeg is verskeie oortreders reeds aangekeer waar mense sonder lisensie bestuur het of voertuie wat nie padwaardig is nie.” Lt.kol. Jakobus Marthinus, die stasiekommissaris, sê: “Binne twee uur is 139 voertuie gestop en deurgesoek. “Boetes ter waarde van R6 000 is uitgereik. Inligtingstukke is aan motoriste en voetgangers uitgedeel.” Motoriste was baie positief oor die ini­siatief. Muller het sy tevredenheid met die projek uitgespreek.