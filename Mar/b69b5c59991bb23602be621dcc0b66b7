LADISMITH. – Operasie Zero Drugs. Dít is die boodskap van Ladismith se cops om Kannaland dié Easter drug-free te maak. Met die polisie se helse groot tik-en-dagga­vonds sit die merts dié Easter droog. Verskeie drug-huise in Ladismith en Zoar is die afgelope week ge-raid. Tik van byna R30 000 en duisende rande se dagga is gekonfiskeer. AO Jannie Cedras, ’n polisiewoordvoerder, het aan Son gesê: “Lede van die SAPS van Barrydale het ’n rooi Polo gestop en deursoek. “Die tik is op ’n 27-jarige verdagte van Elsiesrivier gekry. Hy was op pad na ’n huis in Nissenville.” Volgens Cedras is ook toegeslaan op ’n groot mert in Beverly Hills en daar is beslag gelê op tik, lollies en dagga. In Zoar is twee mans toegesluit vir dagga en daggabome. Op die Vlak is drank gekonfiskeer en twee mans toegesluit. ’n Taxi is in Jonathanstraat in Ladismith voorgekeer en dagga is in ’n verdagte se bagasie gevind. Dit was bestem vir een van die dwelmhuise in die dorp. Kapt. Henry Edwards, hoof van sigbare polisiëring, het gewaarsku: “Dwelmhandelaars gaan hierdie Paasnaweek vasgevat word.” Hy het bygevoeg: “Die gemeenskap word aangemoedig om dwelmsmokkelaars te rapporteer.”