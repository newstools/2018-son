DWELMS, skietery, armoede, gangsters – dis die every day life in Helenvale. Daarom het die hiphop-groep Hoodfam van dié area in die Baaise noordelike gebiede onlangs ’n musiekvideo met die naam Hoodlife op YouTube uitgereik. Dié video speel af in Helenvale en feature ook die inwoners. Elke dag is ’n nuwe uitdaging en Hoodfam gryp dit aan. Dié vyftal maak al vyf jaar ’n verskil in hul gemeenskap met musiek en ’n halwe dekade lank inspireer hulle veral die jeug en ander hip-hop fans in die Northerns. Musiekklanke stroom uit die shack in die back­yard in Ibex-straat. Hulle record alles in dié “studio” en dis waar die magic gebeur. Dis hier waar hulle songs skryf wat te doen het met die every day struggle. Brendon Adams (26) sê: “Ons is soos profete met ’n positiewe boodskap aan mense daar buite. Al die negatiwiteit in ons area en die misdaad het my inspire om iets beter te doen. “As jy vyf ouens op die straathoek sien, is dit dangerous, maar jy het ’n keuse om een van hulle te word of nie. Die goed wat ons rap, is reality.” Franklin Armoed (21), nóg ’n lid, verduidelik: “Ja, ons wil graag ’n positiewe boodskap uitstuur. Die plek van ons is ’n bietjie deurmekaar. Ons try alles gee vir ons hood.” Die ander rappers is Murchell Stanton, Ruwane Potgieter en Sachin Cadles. In Desember 2015 was die groep in rou gedompel nadat hul vriend en mede-rapper Alvernon Clarke doodgeskiet is. “Hy het ons geïnspireer om aan te gaan met musiek en die musiekvideo te skiet. Hy het altyd so ’n passion vir musiek en rap gehad,” voeg Adams by. Jason Fraser van True Sight Media het die Hoodlife-musiekvideo verfilm en ge-produce.