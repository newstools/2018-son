SHARISHA Deva het bloed en skeure aan haar geslagsdele en anus gehad. Haar brein was geswel. Haar beserings was soos dié van iemand wat verwurg en verkrag is. Só het dr. Deidre Abrahams, ’n senior patoloog, gister in die Kaapse hooggeregshof getuig. Dit was nadat Sharisha op 1 Januarie 2014 dood is nadat sy ’n trance-paartie by die One World Festival op die spogplaas Le Bac in die Paarl bygewoon het. Sharisha se berk, Taariq Phillips, loop hof in verband met haar moord en verkragting. Hy ontken skuld. Die staatsaanklaer, adv. Esna Erasmus, wou by Abrahams weet of Sharisha haar gedurende masturbasie self kon beseer het. Abrahams het gesê die beserings is te erg. “Geen mens sal homself met soveel geweld bevredig nie. Daar is ook genoeg bewyse om te sê sy was nie by haar bewussyn toe die seks­dade gepleeg is nie.” Abrahams het verder gesê daar was gedwonge penetrasie van voor en agter en tekens van verwurging. Sy het bygevoeg daar was geen bewyse van enige dwelm in haar bloed nie. “As ’n drug wat nie in die bloed gevind kon word nie wel betrokke was, sou dit ’n bydraende faktor wees. Dit alleen sou egter nie tot haar dood kon lei nie.” Phillips se law­yer, adv. Joe Moses, het Sharisha se ma, Minakshe, gister onder kruisverhoor geneem. Moses het gesê: “Dokter Franklin het in sy verslag op 1 Januarie 2014 net voor middernag geskryf die simptome van Sharisha voor haar dood het voorgekom soos dié van iemand wat die dwelm LSD gebruik het.” Overdose Minakshe het geantwoord sy het agterna met die dokter daaroor gaan praat. “Dokter Franklin het gesê hy het my dogter daarvoor behandel omdat daar aan hom gesê is sy het ’n drug overdose gehad.” Moses het ook twee staatsgetuies (vriende van Shari­sha en Phillips) se verklarings in die hof uitgelees. Volgens Lameez Martin en Rafiq Wagiet het hulle saam met Sharisha en Phillips die dwelms LSD en ecstasy (MDMA) gesluk. Pallo Manuel, seun van die gewese minister Trevor Manuel, was ook by die paartie. Hy het gistermiddag getuig hy is uitgeroep na Sharisha se tent omdat hy noodhulp by UWK gedoen het. Hy het gehelp om haar na die noodhulp-tent by die fees te dra. Die saak word Maandag hervat.