HY HET skaars kom kuier vir die skoolvakansie, toe word hy morsdood geskiet. Diego Saul (14) is vroeg Sondagaand naby sy ouerhuis in Kalkfontein, Kuilsrivier, doodgeskiet. Saul, wie se ma laas jaar op Kersdag oorlede is, het in ’n jeugsorgsentrum gebly en net vakansietye by sy broers en susters kom kuier. Gail Carlson, sy suster, het nog Vrydag vir hom geld gestuur om te kom kuier. Volgens Carlson is ’n gangster wat wreed vermoor is, Sondag begrawe. Sy sê haar broer was nuuskierig en het gaan kyk wat by die begrafnis aangaan. Carlson vertel: “Hy en sy vriend het gesê hulle gaan loop. “Toe kom daar ouens met n bakkie en skiet op ’n gangster wat daar naby hom gestaan het. “Die gangster het weggehardloop en toe skiet hulle sommer op my broer en sy tjommie.” Carlson sê haar hart is baie seer, want haar broer was nie ’n gangster nie. Sy sê: “As dit nog my oudste broer was – wat ’n gangster is – sou ek verstaan het. Maar hy (Saul) was dan nog so klein.” Sinathi Joni, ’n polisiewoordvoerder, het die skietvoorval bevestig en gesê die polisie ondersoek klagte van moord en poging tot moord. Vier mans tussen 18 en 29 jaar oud is gearresteer en het reeds in die Blue Downs-landdroshof verskyn.