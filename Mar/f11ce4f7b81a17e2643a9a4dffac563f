’N VROU het eindelik besluit om uit te praat. Sy beweer haar polisieman-boyfriend abuse haar al byna ’n jaar lank. Dié vrou, wat anoniem wil bly, vertel sodra die boyfriend­, wat by die K9 honde-eenheid in Worcester gestasioneer is, te veel lawaaiwater in het, loop sy sleg deur. Sy sê elke keer wanneer hy haar soos ’n grootmeneer blou geboelie het, vra hy verskoning en dink alles is “hunky-dory”. Vir die jong vrou was sers. Granville Brooks se onlangse dade ’n eye-opener. Brooks het onlangs sy girlfriend, Charmaine Goliath (25), en haar ma, Susan, doodgeskiet voordat hy homself weggeblaas het. Die vrou sê sy wil nie ’n statistiek word nie. Sy sê dit het baie moed geverg toe sy Sondag ’n saak gaan maak het. Volgens haar het hy haar sowat twee weke gelede die laaste keer aangerand. Sy sê hy was gesuip en het boos geraak toe hy by die huis kom en sy nie tuis was nie. Wat sy woede gelaai en hom meer jaloers gemaak het, was dat sy ’n kortbroek aangehad het, sê sy. “Toe ek by die huis kom, vra hy waarvandaan ek kom. “Ek het gesê van die winkel af. Hy wou weet by watter winkel en ek moes hom gaan wys waar. Toe ons ry, het hy skielik gestop en my deur die gesig geklap. “Daarna het hy my met die vuis voor die bors geslaan.” Sy sê sy het soos gewoonlik maar haar pak gevat oor sy glo ’n mens stry nie met ’n dronk man nie. Sy sê sy het gewoond geraak daaraan om sommer enige tyd ’n klap deur die gesig te kry as hy te veel gedrink het. “Hy slaan my so dat mense nie merke kan sien nie. “Maar wanneer hy nugter is, is hy ’n ander mens.” Sy vertel sy het twee keer met die polisie probeer opvolg om vas te stel of hy al gearresteer is. Albei kere het sy nie terugvoer gekry nie. Moses Dlamini, ’n woordvoerder van die onafhanklike polisieondersoekdirektoraat (Opod), sê hulle het nie so ’n saak op rekord nie. Dlamini sê: “Die saak is nie gerapporteer nie. Ons ondersoekbeamptes sal die polisiestasie nader.” Die cop het nie op Son se telefoonoproepe, SMS’e of WhatsApp-boodskappe gereageer nie.