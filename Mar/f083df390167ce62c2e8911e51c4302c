DIE dodelike uitbreking van listeriose en sy oorsprong het die land aan die gons. Listeriose is ’n bakteriële infeksie wat gewoonlik veroorsaak word deur Listeria monocytogenes. Listeria veroorsaak hoofsaaklik infeksies van die sentrale senuweestelsel (meningitis, meningo-ensefalitis, breinabses, cerebritis) en bacteremia in diegene met ’n verswakte immuunstelsel. Swanger vroue, pasgeborenes en bejaardes is veral vatbaar vir die siekte. Dit is moeiliker om te bepaal of ’n swanger vrou listeriose opgedoen het, want sy is nie noodwendig siek nie. ’n Ma kan die siekte na haar ongebore baba oordra sonder dat sy dit weet. Al toon die swanger vrou geen simptome nie, kan dit lei tot ’n miskraam, stilgeboorte en ’n lae gewig by geboorte. Mense met MIV/vigs, dia­betes, kanker en kroniese lewersiekte is ook hoog op die gevaarlys. Listeria word hoofsaaklik oorgedra deur die inname van besmette voedselprodukte, waarna die organisme die dermkanaal binnedring om sistemiese infeksies te veroorsaak. Dit skuil veral in ongekookte vleisprodukte en groente, vrugte, ongepasteuriseerde melk en sekere verwerkte kosse. Stel die temperatuur van jou yskas tot onder 4 grade en jou vrieskas tot -18 grade. Die simptome van listeriose sluit in: koors, grieperigheid, naarheid en diarree. Behandeling sluit in langdurige administrasie van antibiotika. Diegene wat dink hulle is besmet, moet dadelik hul dokter sien vir behandeling. Wenke wanneer dit kom by kos: . Was jou hande voordat jy kos hanteer en terwyl jy kook. As jy jou hande ’n honderd keer moet was, doen dit! . Hou rou en gekookte kos apart. As jy rou kosse stoor of hanteer, moenie aan kos raak wat reeds gekook is nie, tensy jy eers deeglik jou hande gewas het. Was die gereedskap wat jy gebruik om die kos mee te kook. . Kook kos deeglik gaar. Moet nooit halfgaar kos eet nie, veral vleisprodukte. Kos wat jy nie hoef te kook voordat jy dit eet nie (soos vrugte), moet deeglik afgewas word met skoon, lopende water. . Wees versigtig met die temperature van kos. Koue kos moet gevries word. Bedien en eet warm kos terwyl dit nog warm is. . Gebruik te alle tye veilige en skoon drinkwater. Gebruik gepasteuriseerde melkprodukte.