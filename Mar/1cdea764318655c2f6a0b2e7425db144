“DAAI pastoor het sy gemeentelede in wilde waters gelei.” Dís die woorde van ’n bitter ontstelde pastoor van Delft oor ’n doopplegtigheid wat Sondag by Monwabisi se strand in ’n verdrinkingsessie ontaard het. Son het gister oor die voorval berig waarin twee kerkgangers deur sleurstrome ingetrek is. ’n Strandganger van Khayelitsha is agter die verdrinkende dopelinge aan om hulle te probeer red, maar hy is ook deur die rowwe see ingetrek en het ook verdrink. Past. Gordon van die House of Prayer Network in Delft sê hy kan nie verstaan hoe die leier van die kerk nie die rowwe seetoestande misgekyk het nie. “Ons sal nooit in die see ingaan nie, want die oseaan het sy eie mind. “Die veiligheid van ons volk is hoog op ons agenda en dis waarom ons onse mense net by die getypoel sal doop.” Die pastoor sê elke pastoor weet daar is stappe om te volg voordat hulle mense doop. “Ons doop gewoonlik in die getypoel en ons doen ons navorsing vyf maande vooruit, want die opsiener by die poel moet ook ingelig wees. Hulle weet wanneer die swembad gereed en veilig vir ons sal wees.” Gordon het bygevoeg daar was nie eens menseredders aan diens in die tyd toe die pastoor saam met sy gemeente die see ingegaan het nie. “As jy daai besluit neem om die see te gebruik, moet jy weet wanneer daar life­guards is en die veilige vlag moet ook wapper. “Ek glo dus dié voorval kan nie op die strand ge-pin word nie, maar op die besluit van daardie leier.” Die pastoor sê al is dit ’n Bybelse instelling om mense by riviere en strande te doop, verkies hy om die poel te gebruik. “Dis steeds die see. En selfs as daar klaar ’n kerk by die poel besig is, is dit nie die ergste as jy saam met jou gemeente moet wag nie. Die belangrike ding is hul veiligheid.” Wayne Dyason, hoofbeampte van wetstoepassing van die Stad Kaapstad, het gister bevestig dat die soektog vir die derde drenkeling deur die polisie afgestel is nadat die lyk weens die seestrome nie opgespoor kon word nie. Dyason het bygevoeg dat ’n polisiehelikopter wel met ’n lugsoektog sal voortgaan.