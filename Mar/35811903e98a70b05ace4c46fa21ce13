DIE Chippa United-breier, Teboho Moloi, sê niks anders as konsentrasie en fokus sal sy span help nie. Die Chilli Boys pak Cape Town City vanaand in die Athlone-stadion op soek na net hul tweede Premierliga-oorwinning van die jaar. Chippa se vertonings in hul laaste wedstryde was nie sleg nie, maar die span sukkel steeds om oor die lyn te kom. Dít nadat hy in vyf van sy sewe PSL-wedstryde dié jaar gelykop gespeel het. Moloi sê ná die nederlaag teen Orlando Pirates weet sy span wat kort. “Ons het dié week goed voorberei en is gereed vir City. “Die spelers weet ons konsentrasie in die laaste wedstryd was nie die beste nie,” sê hy. Chippa mik steeds na die boonste plekke, al is hy tans in die negende plek. “Net ’n oorwinning sal doen, maar ongelukkig kan ek dit verseker nie. “City is goed en dit gaan ’n taai stryd wees. As ons aanhou veg, sal ons wel ’n impak kan maak.”