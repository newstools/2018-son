DRIE mense is Vrydag in taxi-geweld in die Mthatha-omgewing afgemaai. Volgens kapt. Mali Govender, ’n polisiewoordvoerder, is ’n taakspan wat bestaan uit speurders, lede van die polisie se misdaadintelligensie-eenheid en lede van sigbare polisiëring, saamgestel om ondersoek te doen na die drie moorde. In die eerste voorval het onbekende gewapende mans ’n 40-jarige taxi driver doodgeskiet. Die voorval het omstreeks 12:00 by Riverside naby Corhana­ op die R61 plaasgevind. Die oorledene was glo besig om passasiers van Ntlaza af na Mthatha te vervoer toe ’n wit Toyota Corolla met geen nommerplate die taxi gestop het. Volgens Govender het vier onbekende mans wie se gesigte met klapmusse bedek was, verskeie skote op die driver gevuur. Die 40-jarige man het op die toneel aan sy wonde beswyk. Al die insittendes en die guardjie het ten tyde van die skietvoorval uit die taxi gespring en weggehardloop. Koeëldoppies wat uit ’n 9 mm-pistool afgevuur is, is op die toneel opgetel. In nog ’n voorval is ’n 37-jarige taxi-eienaar noodlottig gewond. Die voorval het Donderdag omstreeks 19:00 by die Maqanyeni­ in die Sibangweni- adminsitratiewe area plaasgevind. Die skietery het plaasgevind toe die oorledene, sy vrou en nog ’n persoon saam in die taxi ge-travel het op die N2 van Durban af na Mthatha. Die eienaar het op die toneel aan sy skietwonde beswyk. Daar is met sy vrou, wat in ’n kritieke toestand is, hospitaal toe gehaas. Die ander persoon het weggehardloop. In ’n derde voorval is ’n 36-jarige man wat ’n passasier in ’n taxi was, ook noodlottig gewond. skietwonde Ook dié voorval het Donderdag omstreeks 20:00 by Riverside naby Corhana op die N2 plaasgevind. Die voorval het plaasgevind toe die driver besig was om passasiers van Mthatha af na Gxulu in Libode te vervoer. Daar is met die oorledene en die taxi-guardjie na die Ngangelizwe-kliniek gehaas. Hier het die driver aan sy skietwonde beswyk. Die guardjie was in daardie stadium in ’n kritieke toestand. Volgens Govender hou al die voorvalle verband met taxi-geweld in Mthatha. Sy het gesê die polisie ondersoek sake van moord en poging tot moord. Die waarnemende groepsbevelvoerder, brig. Nomawethu Makonza, sê die polisie veroordeel die aanvalle en moorde op mense. Makonza het ’n beroep op taxi-verenigings gedoen om hul geskille op ’n vreedsame manier uit te sorteer. Sy het hulle aangemoedig om eerder na die polisie toe te kom as hulle misverstande onder mekaar het sodat ’n oplossing saam gevind kan word. Geen inhegtenisnemings is nog in verband met bogenoemde skietvoorvalle gemaak nie. Enigeen met meer inligting kan kapt. Xolile Mdepa bel by 082 319 8754. Die polisie se tolvry Stop-Misdaadnommer kan ook geskakel word by 08600 10111.