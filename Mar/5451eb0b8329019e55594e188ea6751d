GEORGE. – Inwoners van Powertown by Klein-Brakrivier is gatvol en eis dat die Wes-Kaapse provinsiale parlement moet ingryp. Sowat 85 huisgesinne wat tans langs die N2 woon, weier om te trek noudat gerugte die ronde doen dat die plek as ’n gholfbaan ontwikkel gaan word. Baie woon al jare daar en sê hulle sal eerder bosse toe gaan. Hulle word bygestaan deur die Southern Cape Land Committee (SCLC). Hul situasie is reeds op ’n vergadering van die Mosselbaaise stadsraad bespreek. Cedric Jansen, voorsitter van Powertown se inwonersvereniging, sê hulle het al verskeie briewe aan die munisipaliteit gestuur. “Daar is altyd verskonings,” vertel Jansen. Jansen, bygestaan deur Vanessa Stuurman en Antoinette Laws, ook lede van die inwonersvereniging, sê sowat 40 gesinne is klaar na Sonskynvallei geskuif. Maar nie al die inwoners wil skuif nie. Die grond waarop hulle tans in Powertown woon, behoort aan ’n privaat eienaar. “Hy is bereid om die grond te verkoop,” sê Jansen. “Ons is bereid om te skuif, maar dan moet dit in Klein-Brakrivier wees. “Ons gaan nie skuif nie. As ons moet skuif, gaan ons bosse toe.” Volgens hom byt die inwoners nie aan die munisipaliteit se argument dat dit gevaarlik onder die vloedlyn is nie. In 24 jaar het niemand nog weens vloede gesterf nie. Vloedlyn Ricardo Bhetsha van die SCLC sê hulle gaan ’n petisie aan die Wes-Kaapse parlement stuur. ’n Woordvoerder van die Mosselbaai-munisipaliteit sê Powertown lê in ’n laagliggende vloedgebied, onder die 1:50 jaar-vloedlyn. Dit beteken die kans op vloede in enige gegewe jaar is een uit 50, of 2%. “Hier was al verskeie kere oorstromings. Die staat se beleid is om nie behuisingsubsidies toe te staan in sulke areas met ’n hoë risiko van vloede nie. “Weens die afwesigheid van beskikbare grond in Klein-Brakrivier kan hulle ongelukkig nie daarheen verskuif word nie. “Riverside en ander laagliggende areas is jare gelede reeds gevestig.” Volgens die woordvoerder het die stadsraad einde Februarie besluit die hervestiging na Sonskynvallei moet voortgaan.