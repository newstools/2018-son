DIE Chilli Boys se ondersteuners hoef nou nie meer te wag vir wedstryde as hulle hul helde op TV wil sien nie. Chippa het bevestig dat hulle nes baie ander groot Premierliga-spanne soos Kaizer Chiefs, Orlando Pirates, Mamelodi Sundowns en SuperSport United ’n Chippa United TV-program gaan begin. Die episodes sal elke derde Donderdag 20:00 op SuperSport uitgesaai word. “Dit is ’n trotse oomblik vir die klub en ons is bly om dié oomblik met ons getroue ondersteuners te deel,” sê Chippa United se grootbaas, Chippa Mpengesi. Die program sal alles van Chippa se geskiedenis wys vandat hy die sprong van amateursokker tot die PSL in die Kaap gemaak en daarna na die Baai geskuif het. “Ons strategie was nog altyd om een van die bekendste handelsmerke in Suid-Afrika en buite sy grense te word. “Ons werk net so hard van die veld om die Chippa-handelsmerk na die volgende vlak te neem. Die program sal ons verder ’n geleentheid gee om hierdie jong handelsmerk te bemark,” het Mpengesi gesê. Die klub het deur baie veranderinge gegaan – selfs in die kort tyd wat hy reeds in die Baai is. “Die laaste tyd was wonderlik en nou is dit tyd om ons verhaal te vertel deur middel van hierdie pro-gram. “Ek wil van hierdie geleentheid gebruik maak om my bestuurspan en almal by die klub te bedank vir hul pogings om hierdie program saam te stel.” Mpengesi sê die TV-program is gedoen vir die ondersteuners van die klub. “Dit sou nie sonder SuperSport moontlik gewees het nie. Dié TV-reus is verbind tot die ontwikkeling van sokker en ons bedank hulle om ons lojale fans die kans te bied om hul klub in die gemak van hul huise te sien.”