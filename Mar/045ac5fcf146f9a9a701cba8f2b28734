HAAI, Sonlanders! Wie sou nou kon raai dat Mitchells Plain se grootste gangster Jack se broer is? Dit is beslis skokkende nuus vir Liza toe hulle by Boere Barker se nes opdaag. Maar wat haar meer skok, is Boere se onthulling dat haar suster, Sarah-Jane, weg is met miljoene rande se drugs van hom. Boere sê hy soek sy stock terug of die hel gaan losbars. Oe, dié oom sien trouble kom. Geniet nou die voorlaaste hoofstuk van ELDRIDGE JASON se Man van Sien. BOERE Barker staan stadig op. Liza skud haar kop. “Sal dit nie beter wees as jy sit nie?” vra sy. Boere frons. “Hoekom?” “Nee, ek sê maar net,” skerm Liza vinnig. “Toe ons destyds ge-chat het, het jy op jou WhatsApp profile pic groter gelyk.” Daar is ’n spanningsvolle oomblik en Jack verwag die ergste. Maar dan bars Boere uit van die lag. “Jy het ’n nerve, meisie. “Maar moenie dink ’n mooi gesiggie en hare wat op die holle hang, gaan altyd jou bas red nie. “Ek is dalk klein, maar ek kan jou verseker ek het ’n groot –” “Hart,” val Jack hom in die rede. “Ons almal weet jy het ’n groot hart. “En omdat jy so ’n groot hart het, gaan jy ons help om SJ op te spoor. “Dis haar ma se wens om vir ’n laaste keer haar dogter te sien.” Boere ignoreer Jack en draai na Liza. “Weet Jack van ons agreement?” Liza knik. Boere grinnik. “Maar hoe ook dan anders – ou Jacko is mos die Man van Sien. “Die man wat alles kan sien, behalwe sy eie swaarkry.” “Solank ek nie mense se lewe met drugs verwoes nie,” kap Jack terug. Boere klik sy tong. “Dis verbasend hoe heilig mense kan wees wanneer dit hulle pas. “Ek provide maar net ’n service. Teen niemand se kop hou ek ’n gun nie. “Tog is daar mense wat self hul eie familie in die rug wil steek vir ’n kroon. “Almal wil hemel toe gaan, maar niemand wil doodgaan nie.” “H’mmm, so, is jy nou die filosoof van die jaar?” vra Jack sarkasties. “Ná al die jare hou jy steeds dik met dieselfde sous stront,” sê Boere. “Ek het jare gelede al vir jou gesê jy hou jou besig met jou business, en ek kap aan waarmee ek goed is.” “Ma draai in haar graf om as –” “Ma se gat … Sy is in haar gat,” val Boere Jack kras in die rede. “Jy is mos altyd voorgetrek, die engeltjie wat ge-likes het van Sondagskool loop. “Moenie vir my kom preek nie. Daai Sarah-Jane-meid het my ’n heavy knock gegee. “Maar wie sou dit nou verwag van ’n girl wat heeltyd voor die spieël is, selfies vat en voor die TV lê en 7de Laan kyk? “Ek mean maar, wie kyk nog 7de Laan? “Die plan was duidelik: Ek sou haar aan drugs verslaaf maak, haar gebruik en later in Voortrekkerweg laat werk. “Maar sy was nie so dom soos wat ek gedink het nie en het met my second in command, Ronny, verdwyn. “En R5 miljoen se drugs. Nou lyk ek soos die fool, en niemand vat my vir ’n fool nie.” Liza trek haar asem geskok in. “Jy het gesê jy sal haar ’n goeie lewe gee. Hoe kon jy? Ek het jou vertrou?” “Vertrou? Vertróú?” vra Boere en gee ’n lelike lag. “Waar het jy nou al ooit gehoor jy kan ’n gangster vertrou?” Jack maak sy keel hard skoon. “Julle stry nou hier oor wie van die hoender en die eier eerste was. “Dit is gedane sake. Julle albei is ewe skuldig. “Ek is net gevra om SJ by jou te kom haal, maar siende dat sy nie hier is nie...” “En wat laat jou dink ek sou haar sommer net so laat gaan?” vra Boere. “Dis nie my besigheid dat haar ma op die randjie van die dood is nie. “Business is business, en ek maak dit nou my besigheid om die waarde van my gesteelde drugs by julle te eis.” Liza snak verontwaardig na haar asem. “Imagine!” gil sy. “En waar dink jy moet ek daai klas geld kry? “Dink jy geld groei op my rug?” “Maar as jy op jou rug lê, kan jy baie geld vir my maak. “En ek maak nie ’n grap nie. Ek is doodernstig. “Aangesien jou suster my oor die kop geslaan het, is dit nou mos maar net fair dat jy hierdie skuld afwerk.” Liza draai na Jack. “Gaan jy net daar staan en toelaat dat hierdie verfoeilike man my so beledig?” Jack trek sy skouers op. “Dit het niks met my te doen nie. “Ek gaan nou loop en julle in vrede laat om jul sakeplan te bespreek.” Liza se mond hang geskok oop. Selfs Boere gaap Jack verbaas aan. Jack stap in die rigting van die deur. Dan draai hy skielik om. Die onnatuurlike glans is terug in sy oë. “Bradley Speelman...” ’n Rilling hardloop langs Liza se ruggraat af. Ja, sy het Jack al gesien wanneer hy in sy trance gaan, maar hierdie keer is dit anders. Hierdie keer maak dit haar verskriklik bang. “Impressive,” sê Boere Barker komkommerkoel. “As jy dink ek gaan vir hierdie klein show van jou skrik, maak jy jou laat. Baie laat. Soos Metrorail-trein laat.” Liza trek haar asem skerp in toe sy opmerk hoe Jack se voete van die grond beweeg. Sy loer benoud by die venster uit en sien die wolke saamtrek. Die son het dan nou nog lekker geskyn, dink sy paniekerig. “Bradley,” sê Jack in die onnatuurlike stem wat Liza die horries gee. “Vandag is die dag waar ál jou slegte dinge tot ’n einde kom. “Dit stop hier. Niemand gaan ooit weer ly weens jou doen en late nie.” “Ek sal nogal likes om te sien jy en watter army my gaan keer,” sê Boere en kom orent. En dan kap Liza amper flou om toe sy ’n bloedrooi skynsel in Boere se oë gewaar. Soos iemand wat na ’n movie kyk, sien sy Boere sweef ook stadig van die grond. ’n Oomblik lyk dit of Jack van kant gebring is, maar dan grinnik hy. “Ek het altyd geweet, you know, dit gaan vir my ’n eer wees om die duiwel van Mitchells Plain op sy plek te sit.” “Jy praat te veel,” sê Boere en swaai sy arm. ’n Weerligstraal tref Jack en slinger hom teen die muur. Dan bly hy doodstil lê...