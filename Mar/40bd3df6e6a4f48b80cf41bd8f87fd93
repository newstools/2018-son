SODRA sy familie klaar sy en sy vervreemde vrou se huweliksprobleme met hulle bespreek het, het die einste vrou by hom oorgeslaap en dan het hulle seks as daar ’n behoefte is. So het sers. Mlungisi Tsitsi gister getuig in die moordverhoor van hom en sy vyf mede-moordbeskuldigdes. Hulle staan tereg op klagte van onder meer die moord op sy vervreemde vrou, konst. Nomathamsanqa Mtwesi, op 12 November 2015 in Motherwell. Tsitsi het gister getuig dat hy en Mtwesi weens sekere redes nie onder een dak gewoon het nie. Volgens hom was hulle nietemin op speaking­ terms. Hy het gesê hy en Mtwesi was sedert 14 Januarie 2015 van bed en tafel geskei. Volgens hom het sy hom verlaat. Opgemaak Volgens Tsitsi was hy en Mtwesi ook voorheen, in Desember 2013, van bed en tafel geskei. Hy het getuig dat hy en Mtwesi ná die eerste separation­ weer opgemaak het. Dié versoening het einde 2013 plaasgevind. Volgens Tsitsi weet hy nie wat die rede was vir die separation wat in Januarie 2015 plaasgevind het nie. Hy het getuig hy was verbaas toe Mtwesi se ma haar op ’n dag by hul huis kom haal het. Volgens hom het hy en Mtwesi nie gestry nie. Tsitsi het gister gesê die probleem wat hy met sy skoonsuster, Nobubele Mtwesi, gehad het, was dat sy altyd ingemeng het wanneer hy en Nomathamsanqa gestry het. Volgens Tsitsi was daar mense wat hom en sy vrou met hul huweliksprobleme gehelp het. Hy het gesê in ’n stadium is hy en Noma­thamsanqa versoek om te gaan vir berading. Volgens hom het sy en Nomathamsanqa se familie hulle ook verskeie keer probeer help om hul huweliksprobleme uit te sorteer. Hy het getuig tydens dié meetings het niemand gestry nie. Volgens hom het Nobubele nie een van dié meet­ings bygewoon nie omdat sy geen reg gehad het om dit by te woon nie. Tsitsi se lawyer, adv. Gerrit Cilliers, het gister die getuienis van AO Siyavuya Gobozi, waarnemende bevelvoerder by die Zwide-polisiestasie waar Mtwesi ook gewerk het, aan Tsitsi voorgehou. Volgens Cilliers het Gobozi vroeër getuig dat Tsitsi in ’n stadium by die Zwide-polisiestasie opgedaag het en dat hy baie upset was. Hierop het Tsitsi geantwoord dat hy wel by die polisiestasie was, maar hy was nie ontsteld nie. Volgens Tsitsi wou hy met Nomathamsanqa praat, maar sy het geweier. Tsitsi het getuig hy wou bloot met Noma­thamsanqa praat en nie hê sy moes saam met hom gaan nie. Volgens Tsitsi het Nomathamsanqa nie geweier om saam met hom te gaan omdat sy bang was vir hom nie. Tsitsi het getuig dat hy Nomathamsanqa in Januarie 2015 weer gesien het. Volgens hom het hulle saam ouervergaderings bygewoon­ by hul kind se skool. Hy het getuig ná hul laaste gesprek was daar geen kwade gevoelens tussen hom en sy vrou nie. Volgens Tsitsi weet hy van die saak van die rig van ’n vuurwapen wat sy vrou op 10 Januarie 2015 teen hom gemaak het. Tsitsi het getuig die saak was voor die hof, maar het nooit voortgegaan nie. Volgens Tsitsi is sy grondwetlike regte nie aan hom verduidelik toe hy op 1 Desember 2015 in hegtenis geneem is nie. Hy het gesê dié regte is ook nie aan hom verduidelik voordat hy sy polisieverklaring afgelê het nie. Volgens hom het kol. Mike Grobler hom gevra of hy beskuldigde nommer 4 (Ndiphe­ Soqokomashe) ken. Volgens Tsitsi het hy geantwoord dat hy en Soqokomashe ’n sakeverbintenis het. Tsitsi het getuig dat Grobler­ hom ’n dokument met selfoonnommers daarop gewys en aan hom gesê het hy weet wie sy (Tsitsi se) vrou vermoor het. Volgens Tsitsi het Grobler ook aan hom genoem dat Soqokomashe die big fish is. Tsitsi het getuig Grobler het aan hom gesê dat beskuldigde nommer 4 die een is wat die moord op sy (Tsitsi se) vrou ge-organise het. Die verhoor dien voor regter Irma Schoeman. Adv. Marius Stander kla aan.