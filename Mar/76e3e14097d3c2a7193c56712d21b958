IN DIE eerste in sy soort in die provinsie het lede van die Gelvandale-polisiestasie en die gemeenskapspolisiëringsforum (GPF) met ’n vindingryke idee vorendag gekom om misdaad in hul gebied die nekslag toe te dien. Die polisie en die GPF is nou kliphard aan die werk om teen 31 Maart volgende jaar ’n afname van 7% in misdaad te bewerkstellig in die areas wat deur die Gelvandale-polisiestasie beveilig word. Die partye het op ’n werksessie besluit die pad vorentoe is om ’n aktiewe vennootskap tussen die polisie, die GPF en die gemeenskap te smee. Hulle wil ook opnuut die vertroue van die gemeenskap terugwen en hulle deel maak van hul stryd om die gemeenskap vir almal veiliger te maak. Die planne vir die vennootskap gaan op swart en wit vasgelê word, in die vorm van kwartaal- en jaarplanne, waarby lede van al die afdelings van die polisiestasie betrek gaan word. Nie net gaan die betrokke rolspelers die belofte om saam te werk onderteken nie, maar hulle sal ook maandeliks ampte­like verslae moet indien en verantwoordelikheid moet neem oor hoekom hul afdeling nie vordering toon nie. Die GPF se voorsitter, Wayne Jaggers, het gesê hulle gaan nouer begin fokus op probleemareas en die spesifieke misdade in daardie gebiede. Hulle wil veral moord, poging tot moord, roof en gewapende roof uitroei. Dit sluit egter nie ander mis­dade uit nie. “Ander misdade steek byvoorbeeld kop uit in Helenvale, in vergelyking met Schauderville. Dit bly nie dieselfde nie,” verduidelik Jaggers. Die GPF meen hy sal deur middel van die verslae wat ingedien word, kan sien watter areas voorkeur moet geniet en op watter misdade daar gefokus moet word. Jaggers meen daar is in die verlede baie gepraat, maar die verskil dié keer is dat die plan op swart en wit vasgelê word. Die verslae wat deur die verskillende departemente ingehandig word, gaan onderwerp word aan kritiek en nouer beplanning. Eerste op die GPF se lys van planne is die Helenvale walk wat volgende maand sal plaasvind. Lede wat die stasie se topbestuur insluit, sal van huis tot huis stap en gesprekke voer met inwoners, oor onder meer misdaadvoorkoming. Daar is tans sewe aktiewe lede van die Gelvandale GPF en vyf verskillende sektore wat die verskillende areas soos Helenvale, Gelvandale, Springdale, Park­side, Malabar, Korsten, Schauderville, Hillside, Windvogel en Cleary Park dien. Die sektore sluit lede van die verskillende straatkomitees en buurtwagte in.