TAXI-GEWELD in die Wes-Kaap is ’n groot bekommernis. Só het die Wes-Kaapse minister van vervoer, Donald Grant, dié week gesê nadat ’n taxibaas Sondag en ’n Uber-operateur Maandag doodgeskiet is. Die Uber-bestuurder is glo vir sy selfoon gelok en doodgemaak. Dié Uber-drywer, Shimanga Jose (45) van Beacon Valley in Mitchells Plain, is Maandagaand koelbloedig in Judo Crescent doodgeskiet en van sy selfoon beroof. Die voorval het naby sy huis gebeur. Son het Dinsdag berig oor die taxibaas Daniel Khumalo, wat voor sy huis in Mendelson­weg, Mandalay, afgemaai is. Grant sê hy het reeds met die polisie se misdaadintelligensielede vergader oor die geweld. In die sessies het hulle inligting gedeel om die geskille rondom taxi-geweld te evalueer. Grant sê: “Ek is baie bekommerd oor berigte dat Wes-Kaapse taxi­verwante moorde sedert 2014 met 14% gestyg het. “Khumalo was ’n gerespekteerde lid van die minibus-taxibedryf in Kaapstad en ’n senior leier in die Cape Amalgamated Taxi Associa­tion (Cata). “Ek sal die provinsiale minister van gemeenskapsveiligheid, Dan Plato, vra of daar enige nuwe inisiatiewe is om taxi-geweld, insluitend moord, te verminder.” Grant voeg by die aantal taxi-pendelaars het die afgelope ses jaar met 42% gestyg – van 280 000 mense in 2012 tot meer as 484 000 in 2017. “Baie pendelaars in die Wes-Kaap maak op taxi’s staat vir hul daaglikse vervoer. Dis ’n diens wat kritiek vir ons ekonomie is.”