’N MAN wat in Desember lewenslange tronkstraf opgelê is vir die moord op Jayde Panayiotou, het gister weer op onder meer ’n moordaanklag in die Baaise hooggeregshof verskyn. Sinethemba Nenembe (28) staan saam met Fikile Mengo (20), Mkhuseli Ngqanda (29) en Thanduxolo Vumazonke (23) tereg op aanklagte van moord en roof met verswarende omstandighede. Behalwe Vumazonke, wat in New Brighton woon, is al die ander beskuldigdes van KwaZakhele. Luidens die klagstaat was ene Nolukhanyo Florence Mafuduka, die slagoffer Denise Marlene Webber en Mengo op 20 Augustus 2015 omstreeks 10:00 by die slagoffer se huis in Needhamstraat 2, Kabegapark. Mafuduka en Mengo het as huishulpe by die huis van die slagoffer gewerk. Mengo se vermeende makkers, gewapen met vuurwapens, het na bewering op dié dag na Webber se huis opgeruk en met hom (Mengo) daar opge-meet. Hy (Mengo) het hulle glo gewys waar Mafuduka is. Die beskuldigdes het Mafuduka toe na bewering gedreig en haar arms en bene met cable ties vasgebind. Kort daarna het hulle afgesit na Webber en ook glo haar arms en bene met cable ties vasgebind, waarna hulle haar na bewering verwurg het. Die aangeklaagdes het Webber toe glo beroof van onder meer ’n plasma-televisiestel, laptop, muurkluis, elektroniese kluis, goue armband wat bestaan uit 46 wit en geel diamond cut beats, ’n silwer Rolex-horlosie, ’n voorskrif-sonbril en vier bottels whisky. Hulle het glo die gesteelde items gelaai in die voertuig waarin hulle ge-travel het en weggejaag. Luidens die klagstaat het die aangeklaagdes met ’n gemeenskaplike doel opgetree. Die staat beoog om 39 staatsgetuies te roep om te getuig. Xolile Bodlo tree namens Mengo op, Eric Skepe namens Ngqanda, Zolile Ngqeza namens Vumazonke en Peter Daubermann namens Nenembe. Daubermann het gister aan regter Irma Schoeman gesê Nenembe se ma reël in dié stadium geld om hom vir die verhoor te instruct. Volgens Daubermann wil hy hom dus in dié stadium nie onttrek nie. Hy het bygevoeg hy sal tot dan op rekord bly vir Nenembe. Daubermann het egter gesê as die geld teen einde Junie nog nie beskikbaar is nie, sal hy Nenembe adviseer om van regshulp gebruik te maak. Schoeman het die saak tot 20 Augustus uitgestel vir verhoor. Adv. Jason Thysse kla aan.