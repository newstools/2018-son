“JOU p***s! Gaan haal jou f*kk*n ma. Ek is nie bang vir haar nie.” Dít was glo die woorde waarmee ’n polisiekonstabel ’n meisie (17) Dinsdagmiddag in Arcadia in Humansdorp toegesnou het nadat sy wou keer dat hy ’n onskuldige seun in ’n vangwa gooi. Malany Dolph (41) vertel sy is al langer as ’n maand siek. Toe sy Dinsdagmiddag op haar bed lê, het sy ’n lawaai buite haar huis gehoor. “Ek het gehoor daar is ’n gedoente buite. Ek het mooi geluister en Angenay, my dogter, se stem gehoor. Ek het voetjie vir voetjie na die voordeur geskuifel en polisievêns buite sien staan. “Ek het gehoor ’n kind is by Humansdorp Sekondêr gesteek en die polisie wou ons buurseun wat op pad was om krag te gaan koop, in die vên gooi.” Dolph voeg by haar dogter het geweet die seun was nie betrokke by die messtekery nie en wou die konstabel keer om hom in die vangwa te gooi. “Dis toe dat ek hoor hy sê vir my kind: ‘Hei, as jy jou bek nog verder rek, gooi ek jou ook in die vên.’ “Op watter gronde wou hy haar laat toesluit? Nadat sy vir hom gesê het sy gaan my kom sê, het hy vir haar gesê: ‘Jou p**s. Gaan sê jou f*kk*n ma. Ek is nie bang vir haar nie.’ “Daar is twee groot vroue wat in my huis gehoor het toe hy dít sê. “Hy het later teruggekom en vir Angenay uitgelag terwyl sy buite op ’n drein gesit het. “ ‘Het jy toe jou ma gaan sê?’ het hy haar getart en haar uitgelag,” vertel die ma. Dolph het bygevoeg sy het ’n saak by die polisie teen die konstabel geopen omdat die polisiekonstabel haar kind verneder het, maar sy sê sy ruik ’n muishond. “Wanneer daar ’n saak teen ’n gewone mens geopen word, word dit deur die speurders ondersoek. ’n Saak teen ’n polisieman word mos deur die provinsie ondersoek. “Hier was nou ’n speurder by my huis, maar ek het hom teruggestuur om kol. Lebok, die bevelvoerder, te gaan vra hoekom my klag teen ’n polisieman soos die saak van ’n gewone mens gehanteer word. “Ek is darem nie so dom nie.” Kapt. Gerda Swart, ’n polisiewoordvoerder, het by navraag gesê sy vermoed die saaknommer is verkeerd omdat dit nie die saaknommer van ’n kriminele klag is nie. Sy het bygevoeg daar is nie ’n klag aanhangig gemaak vir die beweerde messtekery by die skool nie.