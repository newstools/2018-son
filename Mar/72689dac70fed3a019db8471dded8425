“ONS waardeer die dak oor ons koppe, maar ons sit steeds sonder krag.” Amper drie maande sedert inwoners in Delft by hul nuwe Hop-huise ingetrek het, is daar steeds geen straatligte of krag nie. Annelie Diedericks (40), ’n inwoner, vaar uit: “Dis mos nie reg nie. Ek het 20 jaar gewag vir ’n huis, maar nou sit die meeste van ons sonder krag.” Diedericks het in Desember baie opgewonde by haar nuwe huis ingetrek. Nou ervaar sy dié groot ongemak sonder krag. Op die koop toe is die misdaad-risiko erger in die donker nagte sonder elektrisiteit. Sy kla: “Daar is nie eens straatligte nie. ’n Mens kan mos nie so in vrees lewe nie! “Ons wil hê die Stad Kaapstad moet so gou moontlik iets hieraan doen.” Diedericks vaar ook uit dat hulle eers laas week ’n swart vullisdrom van die Stad ontvang het en dat die vullis in die nuwe gebied hulle klaar begin verswelg. “Ek voel dat die Stad min van ons dink. Dis asof hulle vir ons sê: ‘Dè, hier’s huise en hou op kla.’ “Maar ons is mense en verdien seker ook basiese dienste?” Jonathan Jooste, nóg ’n inwoner, stem saam en noem dat hulle moet sluk aan empty promises. “Ek verstaan nie hoe die Stad met die housing-projek se volgende fase kan begin, terwyl niks hier nog klaar is nie,” sê hy. Brett Herron, die burgemeesterskomiteelid vir vervoer en stedelike ontwikkeling, was gister juis in Delft by ’n sooispit-seremonie vir ’n nuwe fase van behuisingsontwikkeling vir die bou van The Hague fase 2 en die Eind­hoven-behuisingsprojek in Delft, wat 1 100 Breaking New Ground-huise insluit. Herron sê ’n belegging van sowat R148 miljoen is vir die projek begroot wat oor 18 maande sal strek. Oor ál die gebreke by die nuwe huise sê Herron: “Baie van die begunstigdes was daarvan bewus dat hulle gaan intrek hoewel alles nog nie voltooi is nie. “Dit was om seker te maak dat hul plekke veilig is terwyl ’n ander kontrakteur aangestel word. “As daar enige klagtes is, kan hulle gerus die site-span kontak.”