DAAR is basies nie ’n gemeenskap in die Wes-Kaap wat nie onder misdaad gebuk gaan nie. Om oor misdaad te kla, is vir baie inwoners soos om botter op hul brood te smeer. Maar baie glo dit is juis dié botter-en-brood-kwessie van hulle wat nie genoeg aandag geniet nie. En nou is daar diegene wat glo misdaad is besig om handuit te ruk oor die polisie nie meer deesdae weet wie vriend is en wie vyand is nie. Een van dié mense is Hanif Loonat, ’n gewese voorsitter van die Wes-Kaapse polisiëringsforum. Volgens Loonat is die bekamping van misdaad nie in die belang van politici wat met armoede aan die bewind wil bly nie. Loonat het gereageer op ’n opmerking van die Wes-Kaapse minister van gemeenskapsveiligheid, Dan Plato, dat die polisie se misdaadintelligensiestrukture basies nie bestaan nie. “Ek sê al jare dieselfde ding,” het Loonat gesê. “Misdaadintelligensie, of die gebrek daaraan, is ’n korrupte manier vir mense, wie se name ek liewers nie gaan noem nie, om in beheer van mag te bly. “Kyk maar in die Wes-Kaap byvoorbeeld: Bruines is in die meerderheid en moet na regte die provinsie beheer, maar hulle word met uitdagings soos bendegeweld en dwelmmisbruik geterroriseer, sodat hulle aan niks anders kan aandag skenk nie. “Politieke partye is die custo­dians van misdaad. Dit is deur politiek dat mense onder misdaad suffer.” Plato sê op sy beurt hy was op ’n onlangse MINMEC-vergadering, waar ministers en LUR’e byeengekom het, geskok om te hoor dat die polisie basies misdaad geblinddoek probeer bekamp. “Hierdie gebrek aan misdaadintelligensie is ’n landwye probleem. “Veral in die Wes-Kaap is die polisie se intelligensievermoë dun gesaai. “Hierdie is een van die redes hoekom ons nie gou genoeg bendes en dwelms kan aanspreek nie. Dis een van die redes hoekom daar nie gou genoeg op vuurwapensmokkelaars toegeslaan kan word nie.” Volgens Plato behoort die polisie se misdaadintelligensie meer gesentreerd te wees. “Slimkoppe in die polisie se intelligensie ontbreek en dis die inwoners van die Wes-Kaap wat daar­onder ly. “Ek beplan om hierdie situasie so spoedig moontlik met die Wes-Kaapse polisiekommissaris, lt.genl. Thembinkosi Jula, te bespreek.” ’n Polisiewoordvoerder, lt.kol. Andrè Traut, het gesê Plato se bewerings kan definitief die beste aangespreek word deur te sê dat die polisie in die Wes-Kaap daarna streef om met alle rolspelers in die veiligheid- en sekuriteitsektor te werk. “Ons streef daarna om misdaad te voorkom, voordat dit plaasvind. “Die gees van samewerking is die enigste manier hoe die geveg teen misdaad gewen kan word,” het Traut bygevoeg.