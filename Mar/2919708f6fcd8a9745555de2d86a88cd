NÁ ’N gesloer van 16 maande het die Bellville-landdroshof aanklagte teen 23 studente van die Universiteit van Wes-Kaapland teruggetrek. Hulle moes destyds ’n week mang. Een student, Nwabisa Zenani, sê sy was nie betrokke by die #FeesMustFall-protes nie; sy was besig om te swot op die dag in Oktober 2016 toe sy gearresteer is. Ná ’n ondersoek deur die Legal Resources Centre (LRC) het die studente se regshulpprokureur vertoë gerig. Die klagte van openbare geweld is Maandag teruggetrek. Zenani, wat rekeningkunde studeer, sê dit was skrikwekkend om vals beskuldig en opgesluit te word. – GroundUp