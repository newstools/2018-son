DIE gewilde Three Pools-swembaddens naby Willows is gesluit. Dit is nadat talle leerders verlede week siek geraak het ná ’n uitstappie soontoe. Die Oos-Kaapse departement van gesondheid krap steeds kop oor die oorsaak daarvan. Die leerders en onder­wysers van die Hoërskool Paterson in Schauderville het gekla van ’n veluitslag soos dié van ’n insekbyt en dat hulle geweldig jeuk. Aangemeld Party het gekla van koors, naarheid en nekpyn. ’n Onderwyser het oor­ontsteking opgedoen. Die dag ná die uitstappie was die meeste van die leerders te siek om skool toe te gaan. Dis toe dat die hoof van Paterson, dr. Sivan Pillay, die voorval by die bestuur­der­ van die Schauder­ville- kliniek aangemeld het. Dit het toe aan die lig gekom dat leerders van die Hoërskool Chapman in Gelvan­dale soortgelyke simptome getoon het ná ’n besoek aan Three Pools. Die leerders is in klinieke in Schauderville en Korsten behandel. Werkers by Three Pools het sowat twee weke ge­lede ook van soortgelyke simptome gekla. Skoon ’n Woord­voerder van die Oos-Kaapse departement van gesondheid, Sizwe­ Kupelo, sê monsters van die grond om die swembaddens sal ontleed word. Kupelo sê die omgewing en water was skoon, daarom fokus hulle op die grond om die swembaddens. Die departement sê tensy hy weet wat die simptome veroorsaak en die gebied weer veilig verklaar is, bly die swembaddens as ’n veiligheids­maatreël voor­lopig gesluit vir die publiek.