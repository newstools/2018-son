EK SKRYF al solank oor die Knysna-motorskou sodat diegene wat van ver kom, kan begin spaar vir brandstof soontoe en blyplek. En as jy op 29 April in of naby Knysna is, sal jy beslis wil bly. Dit sal die sewende Knysna-motorskou wees en dit word op die sportterrein van die Hoërskool Knysna aan­gebied. En onthou, nie sommer enigeen kan sy of haar kar inskryf nie: Die uitstallers is daar op uitnodiging. So, crap gaan jy nie daar aantref nie. Maak jou reg vir ’n wye verskeidenheid karre soos ’n uiters skaars 1908-model Ford Model S tot supercars van die Ferrari-, Porsche- en Lamborghini-stal. Ek dink ook die Yank tanks met daai myl lange bonnets en vinne en veterane van die 1920’s en 1930’s sal daar wees. Jy kan jou ook regmaak om die unieke 1919-model Rolls-Royce Silver Ghost Tourer te bewonder. ’n Ryding wat nou miljoene rande werd is. Die Morgan Motor Com­pany sal sy 50ste herdenking vier met ’n spesiale uitstalling. Sy suksesvolste model was die V8 Morgan Plus 8. En vir diegene wat hulle wil vergaap aan rotary enjins, sal daar die Mazda Cosmo wees, die enigste model in Afrika. Dié ruimte is te beperk vir ’n ordentlike preview. So, net dit: Vir petrolkoppe sal dit nirvana wees.