HERMANUS. – Die heel grootste hofsaal hier was gans te klein vir Gansbaai se mense wat na ’n perlie-hofsaak opgeruk het. Nege inspekteurs van marine- en kusbestuur wat veronderstel is om die see van plundery te red, tesame met agt vermeende perlemoensmokkelaars, het Woensdag weer hier in die hof verskyn. Die beamptes is Zihle Diko (38), Winston Mervin Busch (36), Craven Si­yabulela Mxaku (42), Linda Nkeleni (42), John Karelse (48), Allistair Maans (42), Nomvuyo Concellia Motloung (43), Adam Baadjies (36) en Rudolph Louw (35). Hulle het luidens die klagstaat gekonfiskeerde perlemoen aan ’n sindikaat terugverkoop. Die lede van die vermeende sindikaat is Richard George­ Malan (49) van Buffeljagsbaai, Dennis John Swartz (37), Donovan Wil­liams (33) van Kuilsrivier, Eugene Herandien (44) van Stanford, Courtney May (42) van Hawston, Solomon Sauls (45) van Caledon, Frederick Myburgh (46) van Napier en Preston Julies (48) van Mount Pleasant. Die ander verdagtes is almal van Gansbaai. Die twee vroue Nomvuyo Motloung en Linda Nkeleni word in die Worcester-gevangenis aangehou en die mans in die Caledon-gevangenis. Hulle staan tereg op 40 klagte van rampokkery, regsverydeling, korrupsie, diefstal en die onwettige besit en vervoer van perlies. Nog twee persone, Ronnie Morne Wildschutt (36) en Daphne Cecilia Malan (33), is vir die onwettige besit van vuurwapens ge­arresteer. Die staatsaanklaers Nico Breyl en Blaine Lazarus beweer die beamptes het ook die vermeende perlemoensmokkelaars gehelp om hul buit te vervoer. Konsulteer Die sindikaat was volgens die staat van September 2016 tot November 2016 bedrywig. Die staat het gister aangedui hy gaan borgtog teenstaan. Die beskuldigdes se law­yers het gesê hulle moet voorlopig in die Caledon-gevangenis aangehou word, want dis makliker om daar met hul kliënte te konsulteer. Die beskuldigdes sal ’n paar dae voor hul verskyning in die Kaapse streekhof na die Pollsmoor-gevangenis oorgeplaas word. Een van die verdagtes wat tans in Pollsmoor aangehou word, was gister nie in dié hof nie. Hy het gister op soortgelyke aanklagte in die Khayelitsha-landdroshof verskyn. Die saak is vir 19 Maart na die streekhof in Kaapstad oorgeplaas. Die beskuldigdes se law­yers sê hulle het tyd nodig om die 148 bladsye van die klagstaat te bestudeer. Buite die hof het talle mense gestaan wat nie sitplek in die hofsaal kon kry nie. Hulle kap zip en het die media ge-dodge soos polony besmet met listeriose.