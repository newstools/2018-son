HAAR kind is voor haar oë doodgeslaan, maar die polisie het die moordenaars tot nou toe nog nie vasgetrek nie. Jocelyn van Rooyen van Wellington huil omdat haar 18-jarige seun, Daylin, sowat twee maande gelede ’n wrede dood gesterf het. Hy’s met ’n panga doodgekap. Dit het sy borskas gebreek. Sy lyf was ook oortrek met kaphoue. Jocelyn blameer ’n familie wat in hul straat woon, vir die moord op haar kind. Volgens Jocelyn het daar ’n bakleiery tussen hom en ’n ander ou uitgebreek wat gemaak het dat sy moordenaars hulle by die voorval ingemeng het. Die ma vertel: “Hy en die ou het baklei en toe hulle klaar is, toe loop die ou weg. “Die Julies-gesin het toe hul mond ingedruk en ek het my kind daar gaan weghaal. “Ek het aan hom gesê hy moet die moeilikheid los. “Hy het toe bierbottels na hulle gegooi en ek het hom weer daar gaan weghaal. “Toe hy by die huis kom, het hy ’n mes kom haal en ek het hom om geduik, maar hy was te sterk vir my en is weer hier uit.” Volgens Jocelyn het lede van die Julies-gesin haar seun begin skop en trap. Toe sy weer sien, toe kap een van hulle haar seun met ’n panga dat hy inmekaarsak. Jocelyn het toe teen hulle uitgevaar. “Ek het vir hulle geskreeu: ‘Julle kan nog nooit my kind so slaan nie!’ “Terwyl my seun daar gelê het, is hy verder met ’n sambok geslaan. “By hul huis was daar ’n ambulansman. En eers toe hy sien my kind se oë dop om, wou hy help. “Dit was toe reeds te laat.” Die ma sê sy vermoed hy is op die toneel dood. Toe Son Lettie, ma van die Julies-gesin, nader, wou sy eers nie praat nie omdat sy nog nie ’n ver­klaring aan die polisie gegee het nie. Volgens Lettie blameer die gemeenskap haar en haar gesin, maar húlle is die mense wat vir Daylin doodgeslaan het. Julies vertel: “Toe hy die bierbottels na ons kant toe gooi, het my een seun net vir hom gesê hy gaan sy kind raak gooi.” Sy voeg by: “Agterna toe my seun tussen die commo­tion beland, is hy gesteek, maar ek weet nie wie hom gesteek het nie.” Lettie sê sy weet wie Daylin vermoor het, maar sy gaan nie name noem nie. Kapt. FC van Wyk, polisiewoordvoerder, het bevestig die Wellington-polisie ondersoek klagte van aanranding en moord. Van Wyk het gesê die ondersoek is in ’n baie sensitiewe stadium, maar die polisie gaan binnekort ’n arrestasie uitvoer.