NIE net het die Southern Kings in die Pro14-reeks hul duck gebreek nie; hulle het dit ook indrukwekkend gedoen. Die Kings het die Dragons Vrydagaand in die Nelson Mandelabaai-stadion met 45-13 geklop. Dis hul eerste oorwinning in hul Pro14-seisoen. Deon Davids, breier van die Kings, het gesê hy wil hê sy spelers moet namate hulle vorder dié gevoel onthou. “Tydens ons voorbereiding het ons al die gevoel gehad dat ons in dié wedstryd iets spesiaals kon doen. Al die spelers het uitstekend gevaar – veral ná ’n harde toer. Dit is moeilik, want almal loop geestelik deur. Daarom is ek trots dat die spelers bly veg,” sê hy. Die Kings het vir die eerste keer in die kompetisie na die beste span in ’n game gelyk. Hulle het ses drieë gedruk teenoor die Dragons se een. ’n Oomblik het dit gelyk asof die Dragons die Kings net verder gaan begrawe, maar toe kom Kurt Coleman op die veld. Coleman is een van die spelers wat die wedstryd dié aand geswaai het. Hy het laat in die eerste helfte opgekom om die beseerde Martin du Toit te vervang. Coleman het gelyk na die speler wat almal verwag het toe hy vir die eerste keer by die Kings aangesluit het. Hopelik kan die Kings dié selfvertroue gebruik om in hul oorblywende vier Pro14-wedstryde nog ’n oor­winning te behaal.