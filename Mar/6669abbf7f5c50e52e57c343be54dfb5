EN DAAR doen die jeugpastoor dit glo weer. ’n Man van Rondebosch is op 6 September verlede jaar gearresteer nadat hy daarvan aangekla is dat hy meer as 60 seuns vir seksdade ge-groom het. Die 27-jarige man was uit op bail toe hy Woensdag weens soortgelyke dade in hegtenis geneem is. ’n Polisiewoordvoerder, lt.kol. André Traut, het bevestig ’n 27-jarige man is aangekeer weens klagte wat verband hou met die wet op elektroniese kommunikasie en transaksies. Hy het Vrydag in die Bellville-landdroshof verskyn. Die pastoor was ’n werknemer van ’n bekende kerk in Rondebosch toe hy laat verlede jaar gearresteer is. Die verdagte het aan die Univer­siteit van Kaapstad ’n meestersgraad in omgewings- en geografiese wetenskappe behaal­ en is ook ’n beroep­sportfotograaf. Hy is selfs die skrywer van ’n Christe­like boek oor berading. ’n Gemeentelid het ’n klag gelê nadat dié se seun gekla het die betrokke pastoor het hom afgepers. Die pastoor het na bewering in die sosiale media met die seuns kontak gemaak deur foto’s van ’n naakte of halfnaakte vrou aan hulle te stuur. Die “vrou” sou dan na bewering die seuns vra om foto’s van hulle aan “haar” te stuur. Toe van die kinders weier, het die “vrou” hulle glo gedreig dat hul foto’s aan die publiek gewys sou word. Van die seuns het selfs by die einste jeugpastoor gekla, onbewus daarvan dat hy na bewering die een is wat hom in die sosiale media as ’n “wulpse vrou” voordoen. Woensdag se arrestasie kom nadat die polisie die afgelope weke soortgelyke klagte van jong seuns ontvang het. Ná ’n intensiewe ondersoek het die polisie vas­gestel die modus operandi van die verdagte toon sterk ooreenkomste met die persoon wat op borgtog uit is ná soortgelyke klagtes. Die man verskyn op 27 Maart weer in die hof vir ’n borgtog-aansoek.