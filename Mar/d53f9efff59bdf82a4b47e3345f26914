Die sentralisering van verkryging maak dit vir skole moeilik om die vereiste leermateriaal (LTSM) te kry. Dit is aangesien die onderwysdepartement die materiaal ingevolge die onderwysbestuursinligtingstelsel (EMIS) verkry. Luidens die verslag van die portefeuljekomitee oor onderwys, ná sy besoeke aan Oos-Kaapse skole, is die LTSM wat deur die departement verkry word, nie altyd van ’n aanvaarbare gehalte nie. Die skryfbehoeftes word ook nie betyds afgelewer by alle skole nie. Die komitee het aanbeveel dat die desentralisering van verkryging ondersoek word. Plan Daar is ’n tekort aan onderwysers – veral in die vakke wiskunde, rekeningkunde, lewenswetenskappe, Se­sotho en Afrikaans. Die portefeuljekomitee beveel aan die departement moet in samewerking met alle belanghebbendes ’n provinsiale plan ontwikkel om vakante poste vir hierdie vakke te vul. Volgens die komitee is die kwessie van gevorderde leerders (progressed learners) steeds ’n uitdaging vir skole. “Daar word gesê dit werk negatief in op die algehele prestasie van skole en verminder sodoende die algehele slaagsyfer in die Oos-Kaap. “Die departement moet opvoedkundige remediërende ingrypingsprogramme vanaf die grondslagfase vir gevorderde leerders begin ontwikkel, aangesien dit nie net gr. 11 is wat deur gevorderde leerders geraak word nie.” Befondsing Skole het steeds probleme met leerders sonder geboortesertifikate of identiteitsdokumente en dit beïnvloed skool­befondsing negatief. Dit is aangesien die befondsing gebaseer is op identifikasie, en behoorlik geregistreerde leerders word nie proporsioneel aan die werklike aantal leerders by die skool bygetel nie. Die komitee het ook aanbeveel dat die departement met die departement van binnelandse sake saamwerk om ’n oplossing te vind.