INWONERS van Avian Park in Worcester het gister die R43, oftewel die Villiersdorp-pad, in ’n betoging versper nadat ’n sewejarige seun Sondag doodgery is. Volgens Ashliano Botman se pa, Ashley Mackay, wou sy seun na die sokkerveld oorkant die pad gaan. “Vandat my seun drie jaar oud is, het ons elke Sondag na die sokkerveld gegaan. Hy was verskriklik lief vir sokker.” Hy sê hy was Sondag nie in die mood vir oorstap soontoe nie en sy seun het toe met ’n groepie wat ook volwassenes ingesluit het, daarheen ge­stap. “Ek weet nie hoe die ongeluk gebeur het nie, maar soos ek verstaan, het hy en nog ’n kind hande vasgehou. “Een van die ouer seuns het dit reggekry om die ander seuntjie terug te trek.” Die motor wat Ashliano raak gery het, het glo ’n ander kar verbygesteek en daarna gerol. Die bestuurder van die ander voertuig het reguit polisie toe gejaag. ’n Protesoptrede is ook twee weke gelede gehou, sê Mackay. “Ons betoog omdat ons nie dienslewering kry nie. Ons weet nie meer watter kant toe met bendes nie. “My kind se dood is net die oortjies van die seekoei, want ons vra al geruime tyd dat iets aan die pad gedoen word omdat dit so onveilig is. Maar ons klagtes val op dowe ore.” Antoinette Steyn, burgemeester van die Breedevallei-munisipaliteit, het by navraag gesê dienste word gelewer wanneer munisipale werkers toegelaat word om die gebied in te gaan. “Ongelukkig is daar dae wanneer ons nie in die gemeenskap kan inbeweeg nie weens die misdaad daar. “Ons probeer met die gemeenskap vergader, maar ongelukkig gaan ek nie op ’n oop pad staan en met mense praat nie. “Ek het gevra dat ons elders vergader, maar die gemeenskap wil nie van die pad af beweeg nie. Ons moet mekaar halfpad ontmoet.” Sy het gesê hulle is bewus van die uitdagings met die R43-pad. Gered “Die pad behoort aan die provinsie en ongelukkig sukkel ons om ’n oplossing te kry. Daar was ’n verkeerslig, maar dit is vernietig. “Verder is daar ook oorgange, maar niemand hou by die oorgangreëls nie.” Volgens Steyn kan Avian Park net gered word as almal saamstaan. “Baie mense dink ek gee nie om nie. Ongelukkig is daar baie meer agter alles. “Ek vergader Donderdag met ons veiligheidsmense. Ek is bitter jammer vir die familie wat hul kind verloor het.” Kapt. FC van Wyk, ’n polisiewoordvoerder, het Ashliano se dood bevestig en gesê die polisie ondersoek ’n klagte van strafbare manslag. “Weens die ongeluk het die inwoners betoog. Die R43 is gesluit en die polisie en verkeersbeamptes monitor die gebied.”