VERSKEIE vuurwapens, wat ’n .303-geweer insluit, is die naweek in Worcester gekonfiskeer. Die polisie het Saterdag in ’n intelligensie-gedrewe operasie op die vuurwapens en ammunisie beslag gelê. Sers. Noloyiso Rwexana, ’n polisiewoordvoerder, sê die operasie is uitgevoer om ontslae te raak van ongelisensieerde wapens en om die veiligheid van die gemeenskap te verseker. “Die operasie het sukses behaal en verskeie vuurwapens is gekonfiskeer, insluitend 5 pistole, 12 leë magasyne en 202 patrone.” Rwexana sê twee verdagtes van 31 en 37 is gearresteer. “Nadat hulle aangekla is, sal hulle in die Worcester-landdroshof verskyn.”