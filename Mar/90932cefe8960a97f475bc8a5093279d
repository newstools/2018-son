“SODRA sy klaar met die rehabilitasieprogram is, moet sy permanent na ’n mental institution toe gaan.” Suster Magda Kleyn glo dis die enigste oplossing in die geval van Shireen Moore. Sy is die mammie van die wreed vermoorde Letika Moore. Dié tenger tikverslaafde vroutjie se lewe is feitlik so tragies soos dié van haar dogter, wat liederlik vermink en vermoor is. Kleyn, van die Tehillah-sentrum in Elsiesrivier, glo vas dis mense soos dié wat lelik deur die regering gefaal word. Lekita is in 2016 vermoor. Haar verminkte lyk is in Tunastraat gevind, nie ver van haar ouerhuis af nie. Sy is 98 keer met ’n mes gesteek. Haar borste en vagina is ook met ’n mes oopgekloof en sy is met klippe bestook. Cameron Wilson, haar gevoellose moordenaar, is ver­lede jaar vir lewenslank tronk toe gestuur plus 71 jaar. Dis vir die moord op Lekita en vier ander moorde, drie pogings tot moord, ’n verkragting, die onwettige besit van ’n vuurwapen, die onwettige besit van am­munisie, aanranding en aan­hitsing. Kleyn vertel sy het Shireen verlede Dinsdag in ’n toestand gaan optel. Kleyn sê: “Dis die ergste wat ek haar nog ooit gesien het. Sy weeg ’n skrale 35 kg. Sy is deurmekaar. Ek het haar aangetref in vreemde klere, en ’n mens kon duidelik sien sy het al dae nie geëet of geslaap nie.” Shireen maak ’n skokprentjie uit. Son tref haar aan met ’n veer in haar vuil hare. Dun arms steek onder ’n oorgroot trui uit. Asof in haar eie wêreld, bid sy: “O, jirre, help my ... jou p**s.” Sy mompel verder: “Daar’s ’n muis in my huis. “Saam met al die gangsters sit my dogter ... hulle verkoop haar. Toe stop die bakkie, ek het haar gesê dis waar my dogter vermoor is, waar haar lyk gevind is, maar die muis.” Kleyn skud haar kop en verduidelik: “Wat ek verstaan, is dat Lekita se suster, Mercia, swanger is van Cameron­ se neef. Dit pla die ma. “Charles (Shireen se man) het als probeer om die huis reg te ruk in die tyd toe sy ’n prostituut was. “Hy het nuwe meubels gekoop. Toe verkoop Shireen­ dit. Sy het even haar AllPay-kaart weggegee. “Charles is moeg en weet nie meer wat om te doen nie.” Kleyn glo die enige oplossing is ’n permanente geestelike instelling vir haar. “Voor die dood van haar kind het sy al ’n mental probleem gehad. “Sy was al 20 keer in en uit Stikland. “Ons kan haar tydelik help, maar sy benodig 24/7 toesig.” Kleyn sê al wat haar gerusstel, is dat die tenger vroutjie darem nou veilig is. As enige geestelike instelling die mammie wil help, kan hulle suster Kleyn by 072 302 9638 bel.