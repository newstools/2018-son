TWEE huishoudings in Eerste­rivier waarin bejaardes woon, was langer as ’n week sonder water. Die Stad Kaapstad se water-en­sanitasiedepartement het ná verskeie klagte en versoeke van die ou mense éérs opgetree toe Son navraag hieroor doen. Watertoevoer is onderbreek by huise in Ericastraat in Kleinvlei. Roderick Cupido sê hy het namens sy skoonma, Caro­line Smit (58), en haar buurman, wat anoniem wil bly, klagtes ingedien op die Stad se Facebook- en WhatsApp-platform. Ná meer as ’n week van frustrasie en reference-nommers was hy moedeloos. Ná Son se navraag vertel Cupido: “Tien minute nadat ek by my skoonma-hulle se huis gekom het, was die council daar.” Hy sê sy skoonma is ’n weduwee. Sonder water in haar huis is dit moeilik vir haar en haar kinders. Geen verduideliking is glo gegee vir die onderbreking nie. Die Stad sê hulle ondersoek nog die saak en sal mettertyd hieroor ’n antwoord kan verskaf. Intussen kan medium onder­nemings ’n groot rol speel in die be­sparing van water tydens die voort­slepende droogte. Hoewel die leier van die DA, Mmusi Maimane, sowat twee weke gelede aangekondig het Dag Zero sal nie meer vanjaar aanbreek nie, is dit steeds nodig om spaarsaam te werk met water. Die doel van Wêreldwaterdag, wat vandag gehou word, is om te fokus op die belangrikheid van die toegang tot skoon water en sanitasie vir almal in ontwikkelende lande. Karl Westvig, CEO van die finansieringsmaatskappy Retail Capital, sê baie klein besig­hede bespaar goed water met hul daaglikse aktiwiteite. Westvig moedig besigheidseienaars aan om ’n voorbeeld van besparing te wees. “Die droogte het ’n groot impak, en ons moet verseker klein en medium besighede oorleef. “Dié besighede se bydrae tot indiensneming in Suid-Afrika is meer as 65% en hulle dra 50% van die land se GDP by. “Party franchise-eienaars en restaurante herwin water of het dit van hul menu geskrap om water te bespaar.”