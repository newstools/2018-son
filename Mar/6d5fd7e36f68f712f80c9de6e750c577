BAIE mense het dekades lank in huise in Retreat, St. Montague Village, Seawinds en Steenberg gewoon, maar kon nooit sê dis hul eie plek nie. Onder apartheid het die destydse regering mense se regte, waardigheid en eienaarskap weggevat oor hul velkleur, het Kaapstad se burgemeester, Patricia de Lille, gesê. “Maar die nuwe regering het besluit om die dinge wat in die verlede verkeerd was, reg te stel. “Ons is bewus daarvan dat mense lank gewag het vir huise en dalk al moed opgegee het. “Ons is trots op dié oomblik waar mense eienaars word van hul huise en dat ons daarin kan deel.” Twee van die mense wat nou ’n huis gekry het, is Richard en Joan Rhode van Chopinstraat in Retreat wat langer as 48 jaar daar woon. Ghairoeniesa Oliver, ’n enkelma wat langer as 40 jaar daar woon, het ook nou haar eie dak oor haar en haar kinders se kop gekry. Volgens De Lille is die title deeds meer as net ’n stuk papier. “Dis ’n oorwinning oor apartheid. “Dit gee jou ’n plek wat jy jou eie kan noem. “Jy kan daarin belê en dit omskep in iets waarop jy en jou familie trots kan wees.” Sy het nuwe eienaars gevra om hul huise mooi op te pas omdat die Stad nie meer gaan regmaak as iets breek nie. “Ons het 53 title deeds aan inwoners in die Retreat-gebied oorhandig,” het De Lille trots gesê. Die laaste maande het mense van Ath­lone, Wesbank en Goodwood ook huise gekry. In Desember verlede jaar het 197 inwoners van East­ridge, Beacon Valley en Tafelsig in Mitchells Plain ook almal ’n eie huis gekry.