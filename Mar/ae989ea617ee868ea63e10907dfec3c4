FAMILIE en vriende van ’n meisie wat deur haar ma vir seks uitverhuur is, is diep ontevrede oor die vonnis wat die skuldiges gekry het. ’n Walglap-ma en die vieslike verkragter is gister in die Parow-streekhof elk vir 18 jaar tronk toe gepos. Die ma het haar meisiekind teruggevat by ’n vrou wat die kind opgepas het. Dít net om die kind se Sassa-geld te kry. Toe het die biologiese ma die 12-jarige kind sommer aan die eienaar van die huis uitverhuur vir seks. Die man het die kind, wat nou 15 is, in die huis verkrag en seksueel misbruik. Die man (53) en die kind se ma (43) het verskyn op 11 aanklagte van verkragting, seksuele uitbuiting van ’n minder­jarige en sameswering, aansporing of oorhaling van iemand anders om ’n seksmisdryf te pleeg. Die dade het in 2015 in Delft gebeur. Hulle het vroeër onskuldig gepleit. Luidens die klagstaat is die klaagster by die huis gehou sodat die man met die kind seks kon hê. Die meisie vertel in ’n brief hoe haar biologiese ma haar kom haal het om haar vingerafdrukke te kry sodat sy die Sassa-geld kon kry. Familie van die meisiekind sê sy is deur hel en hoewel dit nou beter met haar gaan, sal sy lewenslank die trauma saamdra. Sy kry steeds nagmerries. Yolanda Pretorius, die aanklaer, het vir lewenslange tronkstraf gevra en gesê die kind is in haar eie huis verkrag terwyl haar ma in ’n ander kamer kon hoor wat aangaan. “Ons is baie disappointed oor dié vonnis. Ons het gedink hulle gaan life kry,” sê die kind se antie. “Hoewel sy deur baie is, vat sy dit een dag op ’n slag.” Landdros Amanda van Leeve het gesê die kind se ma moes haar opgepas het, maar pleks daarvan het sy haar vir die man gegee om te seks. Van Leeve het die man gesê hy het die kind nou sekere dinge in die lewe ontneem. “Sy gaan dié emosionele scars vir die res van haar lewe hê.”