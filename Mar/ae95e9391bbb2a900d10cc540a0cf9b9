WERKGELEENTHEDE vir 1 000 jong mense van die Northerns elders in die land. Dít is wat die Patriotic Alliance (PA) binnekort wil bewerkstellig, het die party se leier, Gayton McKenzie, vandeesweek op sy besoek aan die Nelson Mandelabaai-metro gesê. “Ons het ’n veldtog wat genoem word Vanni Hoek Af, want waar jy ook al ry, sien jy werklose jong mense wat op ’n hoek sit. “As hier nie vir hulle werk is nie, neem ons hule Gauteng toe. “Dis nie te sê daar is nie werkloosheid daar nie; daar is. Ook in die Vrystaat, waar ek vandaan kom.” McKenzie sê hy voel niemand gee die jong mense in die metro ’n kans nie. “Daar is matrikulante en gegradueerdes wat sonder werk hier rondloop. “Ons wil hulle van die strate wegkry. “Ek gee my woord dat ons binne die volgende vier maande vir meer as 1 000 jong mense werk sal kry.” McKenzie voeg by dit is duurder om iemand uit die Baai te neem en hulle werk aan te bied omdat daar vir verblyf en vervoer betaal moet word. “Niks bewys ons toewyding meer as wat ons nou doen nie,” voel hy. Bereik “As ons so optree en ons is nie die regerende party nie, wat sal gebeur wanneer ons in die regering is? “Op 4 April gaan nog 50 jong mense vertrek om te gaan werk. “En ons gaan elke ander week vir nog 50 werk kry totdat ons ons teiken van 1 000 bereik.” Volgens McKenzie het dit ’n groot finansiële impak, want hulle kan vir hul ouers geld terugstuur. “Vir my is werkskepping belangrik, en dit is ook die boodskap wat in die PA weerklink. “Om ’n job te hê gee jou dignity, maar nie almal soek werk nie. “Sommige is entrepreneurs wat ’n geleentheid soek, maar daar is ook nie dié soort geleenthede in Nelson Mandelabaai nie.” Hy voeg by in die bou-, myn- en vervoerbedryf is werk­geleenthede. “Mense kan sê wat hulle wil, maar ons het ’n plan en ons hou by ons plan,” verseker hy. McKenzie het Maandag met werksoekers vergader. Sowat 30 mense van die Northerns het op 4 Maart na Johannesburg vertrek nadat die PA vir hulle werk gekry het as plumbers, electricians, paint­ers, diesel mechanics, security guards en kode 14-bestuurders.