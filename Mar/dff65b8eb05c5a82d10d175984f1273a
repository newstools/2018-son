SHAUN Pollock kan nie wag vir die dag wanneer Keshav Maharaj op die subkontinent saam met Suid-Afrika se krieketspan gaan toer nie. Dié voormalige kaptein en rekordhouer van die meeste toetspaaltjies vir Suid-Afrika wil baie graag sien wat Maharaj op die blaaie van die subkontinent kan vermag. Pollock is baie beïndruk met die linksdraaier se boulwerk sedert hy in 2016 in Perth sy toetsdebuut teen Australië gemaak het. Australië het die Proteas gister op Kingsmead in Durban in die eerste toets met 118 lopies geklop, maar Maharaj was een van die tuisspan se groot uitblinkers. Beheer Dit was Maharaj se 17de toets en hy het met 9/225 sy beste wedstrydontleding behaal. “Hy boul met groot beheer en sy selfvertroue het geweldig toegeneem,” het Pollock verduidelik. “Maharaj glo hy kan ’n bydrae tot die span lewer, nie net as bouler nie, maar ook met die kolf.” Volgens die Proteas se kaptein, Faf du Plessis, was Maharaj se puik boulwerk op Kingsmead een van die aspekte wat hom vir die res van die toetsreeks laat moed skep. Maharaj sal van Vrydag af ’n sleutelspeler vir die Proteas wees wanneer die tweede toets teen Australië op St. Georgepark in Port Elizabeth begin. Die verwagte stadige blad sal hom pas.