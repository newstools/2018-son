GEORGE. – Die body lan­guage van die twee hoof­figure in die hofsaak oor die parkeerplekdrama by die George-munisipaliteit het omtrent als vertel. Een ou was moerig, terwyl die ander een half vriendelik was. Gert Niehaus en Johan Stander het gister weer in die hof verskyn oor ’n parkeerterreindrama van meer as ’n jaar gelede. Niehaus, die klaer, het met ’n groot smile uit die hof gestap, terwyl Stander, die beskuldigde, befoeterd voorgekom het. Die saak sal nou eers op 12 April voortgesit word, al was die verwagting dat dit gister afge­handel sou word. Die hofsaak spruit uit ’n voorval in Oktober 2016 in die munisipale parkeer­terrein toe Niehaus en Stander nog albei DA-lede van die George-stadsraad was. Hulle het oor ’n parkeerplek gestry en Stander het Niehaus na bewering gestamp en gevloek. Stander ontken skuld op die aanklagte teen hom. Sy regsverteenwoordiger, Eckert Brand, voer aan daar was provokasie en Niehaus het sy kliënt aangesê om te “f*kk*f”. Noodsaaklik Die saak gee Stander regskoste en buite die hofsaal is getuies wat wag om te getuig. Deshrie Padayachee, die staatsaanklaer, het gesê dit is noodsaaklik dat ’n dokter getuig. Niehaus het na bewering nekbeserings opgedoen in die betrokke voorval. Landdros Götz Essel het saamgestem dat ’n dokter se getuienis belangrik is. Brand het buite die hofsaal gesê hulle moet met die uitstel saamleef. “Wat my betref, het die staat genoeg tyd gehad om die dokter hier te kry.” Niehaus het gesê geregtigheid moet seëvier. “Ek is bly my dokter sal kan getuig.”