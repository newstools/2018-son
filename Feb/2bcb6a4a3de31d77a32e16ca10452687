HULLE slaan hard toe op misdadigers en gaan alles skoonvee. Operasie Fiela 2 is hier – en die Nelson Mandelabaai-inwoners kan hulself regmaak vir meer aksie in die dae wat kom. Die Baai is as ’n hot spot uitgewys en daarom beplan die polisie om ook bendes en dwelmhandelaars te pak. Fiela, wat beteken “om skoon te vee” in Sesotho, is ’n multidissiplinêre operasie. Operasie Fiela 1 is in 2015 van stapel gestuur. Vrydag het die SAPD amptelik Operasie Fiela 2 bekendgestel nadat talle ontplooiings die vorige aand in die Baaise Metro afgeskop het. Die Wolfson-stadion in KwaZakhele was stampvol. “Operasie Fiela 2 is hier om te bly. Dit gaan oor die terugneem van ons spasie; straat vir straat, hoek vir hoek,” het lt.genl. Liziwe Ntshinga, provinsiale polisiekommissaris, benadruk. Michael Peter, voorsitter van die portefeuljekomitee oor veiligheid en sekerheid, sê: “Ons gaan verseker dat mense veilig is in malls, kerke en waar hulle ook al is. Die Nelson Mandelabaai is as hot spot geïdentifiseer. “Wanneer jy deal met bendes, het jy ook te doen met dwelmhandelaars. Ons gaan nie alleenlik op gangs fokus nie, ons gaan álles skoonvee.” Operasie Fiela 2 het Vrydag in Sentraal hard toegeslaan en die strate skoongevee van oortreders wat met tweedehandse goedere smous. Gevaarlik Die balju, Red Ants, provinsiale verkeersdepartement, metropolisie en binnelandse sake was almal betrokke. Die departement van landbou, bosbou en visserye, misdaadintelligensie en die honde-eenheid het ook hand en poot bygesit. Lede het Westhill ­Lodge, ’n vieslike bouval in Westernweg, binnegegaan en skoongemaak van die plakkers en meubels. Dít omdat die struktuur te gevaarlik en bouvallig is om in te woon. By African Food Stuff het lede afgekom op vis wat uit Nigerië ingevoer is en dit gekonfiskeer omdat geen invoerpermitte verskaf kon word nie. Die vis is glo in Noorweë gevang. “In ’n gebou in Sentraal het ons sewe kinders van human trafficking gered. Ons het ook drugs in die gebou gevind. “Die munisipaliteit sal van hier af besluit of hulle die gebou wil vernietig of dit vir iets anders gaan gebruik,” sê Ntshinga.