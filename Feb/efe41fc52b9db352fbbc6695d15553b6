Beste Bruno Ek soek raad. My dogter studeer nog. Sy is in Februarie gebore en is ’n Waterdraer. Sy het ’n kêrel, maar ons weet nie of dit gaan uitwerk nie. Sy sê sy is lief vir hom. Hy het werk, maar het nie klaar geleer nie. Maar hy wil graag verder buitemuurs leer. Ek wil graag weet wat die toekoms vir haar inhou. Ons praat, maar niks help nie. Ek wil net weet wie in dié saak die verkeerde party is. Ons soek net die beste vir haar en haar toekoms. Hoop om van jou te hoor. – Anoniem Dis ’n baie komplekse saak dié. Jy verskaf nie veel inligting nie, maar watter kinders luister tog na hul ouers wanneer dit by hartsake kom? Hulle is nou verlief, maar dis ’n heel ander ding as die liefde. En hoe lank hou verliefdheid nou eintlik voordat die skille van die oë afval of jy die persoon raaksien vir wie hy werklik is? Jou ma-radar is 100% akkuraat. Ongelukkig sien ek geen verdere leerdery vir hom nie. Ek sien hom eerder van werk na werk drentel. Jou dogter swot en is op ’n ander vlak. Sy het ’n blink toekoms en is baie sensitief. Ek voel die boy­friend kan haar afrem en later haar hart breek. Jou dogter is ongelukkig nie al een nie; ek sien hy is so ’n bietjie van ’n womaniser. Probeer haar oorreed dat sy eerder nou op haar studies moet konsentreer en die verhouding tot aan die einde van die jaar uitstel. Dan kan sy vir hom sê om weer te kyk. Sy sal sy ware kleure raaksien. Laat haar pa ook met haar praat, want hy ken tog die wese van ’n man en daar is gewoonlik ’n besonderse band tussen ’n dogter en haar pa. Op jou eie kan jy baie bid. Vat ook byvoorbeeld ’n klein, leë fish paste-potjie en skryf sy naam soos jy hom ken op ’n stukkie papier. Sit dit in die potjie. Vat dan die geskilde toontjie van ’n knoffelbol en prop daai potjie daarmee vol. Laat staan die potjie drie dae in die son. Gooi daarna die inhoud in die drein of see en bid sewe keer dat God die persoon uit jou sirkel sal neem sodat hy sy eie pad kan stap. Dis nie toordery of ’n vloek nie; dis ’n gebed om die ou uit jul sirkel te neem. Jy kan ook met jou kind oop kaarte speel deur te sê jy soek net die beste vir haar en dat jy lief bly vir haar, ongeag wat gebeur. Sterkte.