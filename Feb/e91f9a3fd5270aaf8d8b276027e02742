TIGER Woods se terugkeer van die Riviera-buiteklub het net twee dae geduur toe hy die afsnypunt van die Genesis Ope Gholftoernooi gemis het. Graeme McDowell en Patrick Cantlay was vroeër die gesamentlike voorlopers in die toernooi. Woods het agt bogeys aangeteken waarvan drie agtereenvolgens was. Hy het dié eerste ronde met vyf oor syfer geëindig (76) – nie juis iets waaraan Woods, met 14 major-titels agter sy naam, gewoond is nie. “Ek het nie naastenby die spel gelewer waaraan ek gewoond is nie,” het Woods agterna gesê. “Ek het elke afslaan links getrek en ook glad nie goed gevaar op die setperke nie. “Ná die eerste ronde se eerste nege het ek besef ek sal moet goed speel.” Woods was ná 36 putjies ses oor syfer op 148. Hy was vier houe kort van die afsnypunt en 13 swakker as die voorlopers. – Reuters