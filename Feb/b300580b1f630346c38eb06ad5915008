PATRICIA Arnolds van Bloemendal in die Baaise noordelike gebiede was self ’n slagoffer van geweld toe sy maar nog net 12 jaar oud was. Die afgelope week het sy meer as die 20 sektorlede van Bethelsdorp se gemeenskaps­polisiëringsforum (GPF) bemagtig deur hulle vaardig­hede te leer oor hoe om berading te gee aan slagoffers van geweld. Arnolds verwys na haarself as ’n lay councillor – ’n opgeleide berader sonder ’n kwalifikasie, maar met ervaring. Sy sê sedert 2007 het sy as vrywilliger in die betrokke veld gewerk, maar in 2010 het sy amptelik betrokke geraak by die Thalitha Khumi Empowerment-sentrum in Arkeldienstraat in Bloemendal. Dié sentrum ontferm hom oor mense met emo­sionele kwessies. Volgens haar het sy haar kennis en vaardighede in dié veld opgeskerp deur te gaan vir opleidingsessies by die destydse Sanca, Famsa, Childline en die KwaNobuhle Outreach-sentrum. Volgens Arnolds is daar baie mense in die Northerns wat sukkel met emosionele kwessies en sommiges herstel nooit daarvan nie. Sy sê luidens statistiek is daar ’n toename in slagoffers van verkragting en ander geweld in die Northerns, en daar is nie ’n ondersteuningsgroep beskikbaar vir dié mense – veral in die Bethelsdorp­omgewing – nie. Volgens haar is daar op die oomblik bitter min vaardige vrywilligers in die Northerns. Sy sê ’n ruk gelede het Karen Kemp, adjunkvoorsitter van Bethelsdorp se GPF, haar genader om opleiding in lay counselling te gaan gee aan sowat 23 sektorlede, onder wie 20 vroue en 3 mans. Die sektorlede se ouderdomme het gewissel vanaf 30 tot 60 jaar. Arnolds sê die rede waarom daar ’n behoefte is om GPF- lede­ as lekeberaders op te lei, is omdat dié lede gereelde patrolliewerk in die gemeenskap doen en dan ontbied word om te help met trauma-voorvalle. “Nou weet hulle hoe om dit te doen,” sê Arnolds. Volgens haar was die eerste dag van die kursus, wat oor drie dae aangebied word, baie intens omdat die sektorlede onder meer self­ondersoek moes doen. Sy sê op die kursus se laaste dag het hulle rolspel gedoen. Sy meen die sektor­lede het ’n baie positiewe houding teenoor die kursus gehad. Volgens Arnolds gaan die meerderheid van die lekeberaders in skole geplaas word om aan leerders, hul ouers en onderwysers ondersteuning te gee. Van hulle gaan ook in klinieke werk. Arnolds sê as die aard van ’n persoon se trauma ’n bietjie bo hul (die lekeberaders) se vuurmaakplek is, dan verwys hulle die mense na geserti­fiseerde beraders.