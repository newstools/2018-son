ONTSTOKE ouers het die Primêre Skool Addo vandeesweek tot ver­dere kennisgewing agter­ slot en grendel geplaas. Die ouers het Maandag na die skool opgeruk en net daar besluit die onderrig word gestaak. Hulle is ontsteld omdat die Oos-Kaapse departement van onderwys steeds nie sy belofte gestand gedoen het om ’n nuwe skool te bou nie. Die ouers meen die opslaanskooltjie wat op die oomblik daar is, is nie eens vir diere geskik nie. Volgens hulle belowe die departement al sedert 2010 die leerders sal ’n blink, nuwe skool kry. Een van die ouers, Vuyani Pipe, sê die ouers is moedeloos, want agt jaar is ’n baie lang tyd om te wag en te vertrou op beloftes wat op niks uitloop nie. “Die opslaanklasse is nie geskik vir onderrig nie. In die somer word dit bloedig warm en die leerders sukkel om te konsentreer. “Die vuil en onhigiëniese opslaantoilette is nóg ’n bron van kommer. “Geen mens kan dié vuil, stink goed gebruik nie,” vertel Pipe. Booi Brander, ’n lid van die skool se beheerraad, sê ’n kontrakteur is reeds aan­gestel om die bouwerk te doen, maar dit kan eers begin wanneer die departement hom die nodige werkpermitte gee. Die ouers eis ’n antwoord van die departement oor wanneer die bouwerk eindelik gaan begin en soek ’n verduideliking oor hoekom sake so stadig vorder. Hulle gee toe dit is dalk nie die beste plan om die skool te sluit nie, maar weet nie hoe anders om die departement van onderwys se aandag te kry nie. Daar is op die oomblik sowat 804 leerders by die dubbelmediumskool. Dit is die enigste laerskool met Afrikaanse onderrig in die dorp. Sommige klas­kamers is volgens Brander propvol – met meer as 40 leerders. Mali Mtima, provinsiale woordvoerder vir die departement van onderwys, kon nie gister vir kommentaar bereik word nie.