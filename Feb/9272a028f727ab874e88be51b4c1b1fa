DIE Baaise ma wat foto’s versprei het van babas wat seksueel mishandel word, het gister in die landdroshof skuld beken. Thea van Loggenberg (24) het ’n pleitooreenkoms bereik met die staat, wat verteenwoordig is deur die senior staatsaanklaer adv. Jason­ Thysse. Van Loggenberg en haar medepligtige, Jayde Sheldon Bailey, het as deel van ’n internasionale kinderpornografie-sindikaat beeldmateriaal versprei van babas, in­sluitend pasgeborenes, wat ver­krag­, gemartel en selfs vermoor word. Luidens die pleitooreenkoms beken Van Loggenberg skuld op al die aanklagte teen haar soos in die klagstaat voorgelê. Sy is ’n vonnis van vyf jaar, wat in geheel opgeskort is vir ’n periode van vyf jaar, opgelê. Dit beteken dat dié ma, van tweelingdogters, geen tyd in die tronk gaan deurbring nie. Die vonnis is opgelê op die voorwaarde dat sy haar gedurende die tydperk nie weer aan soortgelyke misdrywe skuldig maak nie. Van Loggenberg het tussen 21 Desember 2011 en 16 Maart 2015 vanaf haar huis in Fouriestraat, Westering, die misdrywe gepleeg. Luidens die klagstaat het sy onwettig en met opset die beeldmateriaal (foto’s en video’s) bekom en dit op haar privaat rekenaar gestoor en ook versprei. Van Loggenberg en haar makkers het ’n internetprogram genaamd Gigatribe gebruik om hul materiaal rondom die wêreld onder mekaar te versprei. Die beeldmateriaal is gebruik vir Van Loggenberg se eie seksuele bevrediging, veral dié van babas wat verkrag word terwyl iemand hulle doodwurg. Toe die polisie by Van Loggenberg se huis in Westering toeslaan, het ’n hardeskyf die storie van haar siek obsessie vertel. Thysse sê in die pleitooreenkoms dit is die staat se plig om seker te maak kinders se lewe word nie versteur deur grootmense wat hulle deur middel van kinderpornografie seksualiseer nie. Die sterk reaksie en die woede wat die saak in die gemeenskap ontlok het, is ook in ag geneem en dit het as verswarende omstandighede getel. Versagtende omstandighede was dat sy skuld beken het, erken het sy het ’n probleem wat professionele hulp verg en omdat­ haar dade nooit fisiek was teenoor die kinders­ in die foto’s­ of video’s nie. Sy studeer tans en hoop om eendag ten volle gerehabiliteer te word. Dié ma se naam gaan op die lys van seksuele oortreders aangebring word.