’N MAN het sy lewe verloor ná ’n gru-ongeluk op die hoek van Standford- en Lindsay­weg in die Baai. Volgens Brenhan Metune, distrikshoof van die nooddienste in die Baai, het die ongeluk by die robotte gebeur. “ ’n Taxi se voorkant het met ’n BMW se kant gebots. Die BMW het gerol en op sy sy geland. “Die nooddienste moes van die jaws of life gebruik maak om die BMW se drywer uit die wrakstuk te haal. Daar was twee pasiënte en albei is na die Livingstone-hospitaal toe geneem vir behandeling.” Kol. Priscilla Naidu, ’n polisiewoordvoerder, sê die polisie ondersoek ’n saak van strafbare manslag. Geïgnoreer “Daar word beweer ’n silwer BMW het Woensdag omstreeks 06:00 uit Thorogoodstraat in Standfordweg ingedraai. Dit het gebots teen ’n minibustaxi wat reguit op Standfordweg gery het. “Volgens polisie-inligting het die taxidrywer na bewering die rooi lig geïgnoreer. Albei voertuie het een insittende gehad. Die drywer van die BMW, Eugene Draghoender (48), is in die Livingstone-hospitaal oorlede.” Sampson Matina, die eienaar van taxi, sê hy is bekommerd, want die drywer van die taxi is net skoonveld. “Ek weet die drywer van die BMW wat die taxi getref het, is oorlede. Ek gaan vanaand na my drywer se huis toe om uit te vind wat gebeur het. Dan moet ons polisiestasie toe gaan en ’n verklaring aflê.”