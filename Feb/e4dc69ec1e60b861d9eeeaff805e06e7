HAAI, Sonlanders! Ons skop vandag af met ’n splinternuwe verhaal uit die pen van ELDRIDGE JASON. Hy noem dié verhaal Wraak! Geniet die eerste hoofstuk. Dis 03:00 in die nag. Die tyd wanneer almal op hul lekkerste slaap. Die wind waai deur die bome, hier en daar blaf ’n hond. Die strate is doodstil, behalwe as daar so nou en dan ’n boejong in die straat afgery kom en met ’n stink spoed oor die spoedwalle jaag. Saterdagaand. Eintlik al Sondagoggend. Maar die party animals ken nie van rus en hul partytjieroes gaan afslaap nie. Hy bespied deur ’n skrefie van sy kamergordyn die pad voor sy huis. Hy weet hulle is daar buite. Hy kan hulle wel nie sien nie, maar al die tekens was vroeër in die week daar dat sy huis geteiken word. Die bergies wat kamma maak asof hulle in sy vullisdrom krap, maar kaantie watch hulle sy huis en check uit watter sekuriteitsmaatreëls hy in plek het, die verskillende gekleurde doppies op leë koeldrankbottels wat voor sy hek geplaas is. Almal signs. Signs wat hy die vorige keer misgekyk het toe daar by sy huis ingebreek is. Toe Irmie en sy klong... Hy byt sy onderlip vas. Die gedagte aan sy vermoorde vrou en kind ruk weer die roof van ’n wond af wat mooi aan die genees was. Jirre, hoekom? Hoekom was hy nie daardie dag by die huis nie? Hoekom moes hy juis dáái dag so ver uit die Kaap uit gewerk het? Tien voor elf die oggend het sy sekuriteitsmaatskappy hom gebel. Daar was ’n voorval by sy huis, het die call centre-meisie gesê. Daar was ’n ongemak in haar stem te bespeur toe hy wou weet presies wat dié insident was. “Meneer, kom net so gou as wat u kan huis toe,” het sy gesê. Iets in haar stem het hom laat besef dat hierdie nie net ’n geval was van tikkoppe wat hul luck by sy huis kom try het nie. En toe tref dit hom: sy Irma was met Luca by die huis. Luca, wat die hele vorige aand koorsig was omdat hy tandjies begin sny het. Irmie, wat besluit het om die dag maar by die huis te bly omdat sy die aand nie ’n oog toegemaak het nie … Soos ’n besetene het hy van Malmesbury af in Kuilsrivier se rigting gejaag. Sarepta toe. Daar waar Irmie en Luca is. Soos ’n mal ding het hy die een ná die ander trok verbygesteek en waar hy ’n kans kon kry, het hy probeer om Irmie te bel. Haar selfoon het egter elke keer onmiddellik na voicemail oorgeslaan. Iets wat nooit vantevore gebeur het nie. En toe hy om die draai naby sy huis kom, het hy die klomp polisiekarre opgemerk. En die polisie se crime scene-lint wat die hele pad afgesper het. Sy kar het skaars tot stilstand gekom, toe vlieg hy uit en nael na sy voorhek toe. Drie cops het hom egter voorgekeer. Vaagweg het hy hulle iets hoor sê van “crime scene” en dat die huis deur ’n forensiese span ondersoek word. Maar hy wou niks hoor nie. Met mag en mening het hy probeer om deur hul arms te breek. Maar meer cops het nader gehardloop en hom basically weg van sy voorhekkie gesleep. Ná wat soos ure gevoel het, het een of ander kolonel na hom toe gestap gekom. Dié kon hom nie in die oë kyk nie. “Ek neem aan u is die husband?” Hy wou iets bitsigs sê soos: “Dink jy dan ek is die vrou?” Maar sy veglus was geblus. Al wat hy wou hê, is antwoorde. En die gerusstelling dat die mense vir wie hy die liefste is, ongedeerd is. “Ek is jammer oor u verlies,” het die kolonel lomp voortgegaan. “Watter verlies?” Sy stem was rou. Koud. Afgetrokke. As hy nie van beter geweet het nie, sou hy gedink het dis iemand anders se stem. En vir ’n oomblik het hy gewens hy speel in iemand anders se sorry-ass movie van ’n lewe. Maar dié was sy realiteit, sý seer, sý massiewe verlies. “Dit lyk soos ’n inbraak wat skeefgeloop het,” het die kolonel in sy irriterende stemtoon weer probeer verduidelik. “Voorlopige ondersoek dui daarop dat hulle nie verwag het dat daar mense tuis sou wees nie. “Meneer... uhm...” Die kolonel het vir ’n vale keel skoongemaak en toe weer na die papiertjie in sy hand gestaar. “Meneer Louw, ek verstaan dat u antwoorde soek en so aan, maar ek sal voorstel dat u nie na die toneel gaan kyk nie. “Dis... dis nie iets wat enige man of pa wil sien nie. “Ek... ek het in my lewe nog nooit so ’n toneel gesien nie. Geharde polisiemanne wat al op die wreedste van tonele was, het in u huis ’n traan gestort. “En ek kan u die versekering gee dat ons alles in ons vermoë sal doen om te verseker dat ...” Hy wat Tor Louw is, het nie verder geluister nie. Hy ken daai afgesaagde rympie immers veels te goed. Sy oë het na sy huis gedwaal. Crowbar gang, is die eerste woorde wat deur sy kop gegaan het toe hy die oopgebreekte sekuriteitshek sien. Die deur is op dieselfde wyse oopgebreek. Dit moes twee, drie ouens gevat het. Hy merk die eerste keer die spore voor sy deur op. Hulle moes met ’n bakkie hier gewees het. Dit beteken een ou, die driver, moes hier gewag het. Dus drie, vier ouens. Drie, vier etters wat die lig uit sy lewe kom steel het. Dis drie of vier gemorste wat gaan boet vir dit wat hulle gedoen het. ’n Beweging buite ruk hom uit sy pynlike herinneringe wakker. Hy het hom nie verbeel nie. Daar wás ’n beweging buite. Hy staar stip na waar hy die beweging gesien het. Dan sien hy drie figure, pikswart geklee sodat hulle met die donkernag kan saamsmelt, in sy huis se rigting gesluip kom. Die honde blaf nie meer nie. Die wind speel nie meer ­wegkruipertjie met die bome se blare nie. Dis so asof die res van die wêreld saam met hom asem ophou. Hierdie is die oomblik waarvoor hy gebid het, dink Tor. Maande lank het hy gebid dat die etters wat sy vrou en kind vermoor het, weer hul luck hier sou try. En vannag is sy gebede verhoor. Vannag skree alles binne hom om wraak...