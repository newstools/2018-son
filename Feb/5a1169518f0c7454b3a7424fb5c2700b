EK KOM laas week op Facebook op ’n interessante foto af. Dis ’n foto wat spreek van harmonie in die natuur: ’n Voël hang langs ’n buffel se kop terwyl albei te heerlik saam water suip. Die groter dier verhinder die kleiner een nie om van die lewensnoodsaaklike vloeistof te suip nie. Daar is nie ’n stryd om die waterbron te oorheers nie. Albei weet hulle is ewe afhanklik daarvan vir hul oorlewing. Dis inderdaad een van die pragtigste natuurfoto’s wat ek nóg gesien het ... Ek sien toe die titel van die foto is “Drinking Buddies”. Met hartseer dink ek toe outomaties aan die knellende droogte hier in die Wes-Kaap en dat ons dit daagliks spaarsaam moet gebruik om Dag Zero te vermy. As Dag Zero aanbreek, sal die munisipaliteit die krane toedraai en die in­woners sal in lang rye moet staan en wag vir water. Ek kan my net indink wat dan sal gebeur ... As ’n mens vat hoe mense deesdae optree, voorsien ek anargie. By die fonteine in ’n suide­like voorstad van Kaapstad het ’n ­bakleiery onlangs al uitgebreek – en dít terwyl daar nog water beskikbaar is. En dan is daar inwoners wat nie ’n blou duit omgee vir water­beperkings nie. Kyk maar net hoe gons dit in die sosiale media oor die vermorsers. Hulle is veral in die “minder­bevoorregte gebiede”, waar die in­formele karwasserye nog sake doen. In die informele nedersettings ken die inwoners nie waterbeperkings nie, want hulle betaal nie vir water nie. Die water loop behoorlik in die strate af. En dan is daar die onverskillige lede van die munisipale rade. Hulle steur hulle nie aan die inwoners se klagtes oor gebarste waterpype in hul gebiede nie. Ek het byna op my rug geval toe ek onlangs in my gunsteling-koerant lees dat party mense nog nie eens weet van die droogte nie. Vir hulle is dit letterlik nuus. Ten einde laaste is ons almal slag­offers van die knellende droogte. So, hoekom volg ons nie nou die voorbeeld van die “drinking buddies” nie? Ons almal móét saamwerk om die probleem te pak. As Dag Zero aanbreek en die krane word toegedraai, hoef daar nie anargie uit te breek nie. Niemand hoef voor die raadskantore te toi-toi nie en niemand hoef die waterpunte te bestorm nie. Kom ons leer uit die harmonie in dié pragtige natuurfoto, veral in ons tyd van nood. Kom ons word almal drinking buddies.