ONS is gereed! Dít is die boodskap van leerders van die Laerskool St. Andrews van Saldanhabaai aan die T20-span van die Proteas. Die tjokkers van die Weskus kom vandag op Nuweland in Kaapstad teen die Proteas te staan. Die wedstryd is deel van Krieket Suid-Afrika se ontwikkelingsprogram. Dit is die derde keer in vier jaar dat die skool die Wes-Kaapse verteenwoordiger in die kompetisie is. Die wedstryd begin 14:00, wanneer JP Duminy, kaptein van die Proteas se T20-span, sy span op die veld sal lei. Die jong spelers is vol vertroue dat hulle die Proteas in die feeswedstryd sal klop. Die oudspeler Mfuneko Ngam het die kinders onlangs gaan touwys maak. “Hoewel hulle nog ’n bietjie slypwerk nodig het, dink ek hulle sal die Proteas ’n go gee. Die mannetjies en meisietjies was baie gewillig om te leer,” het Ngam vertel. “Dis goed om te sien hoe hulle die sport aangryp. “In die nabye toekoms sal ons beslis van die spelers wat in mini-krieket naam gemaak het, op die plaaslike toneel sien verskyn.” Yvonne Kotze, mini-krieketafrigter by die skool, sê: “Ek was baie beïndruk met hoe Ngam die spelers afgerig het. “Hulle het aandagtig na hom geluister en ek hoop net hulle sal die Proteas ’n ding wys met wat hulle geleer het.” Kotze voeg by: “Aan die einde van die dag is dit belangrik dat die kinders dit geniet en dit ’n liefde vir die sport kweek. “Oor die jare het die program reeds talle leerders by die sport betrek.”