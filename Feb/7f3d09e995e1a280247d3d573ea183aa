CAPE TOWN City se assistent-afrigter, Vasili Manousakis, sê hulle het ’n raw deal gekry in Vrydag se top-of-the table-stryd teen Mamelodi Sundowns in die Athlone-stadion. City het dié Premiersokkerliga-stryd met 0-1 verloor en is nou sewe punte agter die voorloper in die titel-wedloop, Sundowns. Boonop reken Manousakis dat die skeidsregter, Victor Gomes, dié liga-wedstryd bederf het met sy omstrede besluite. Gomes was weer op sy stukke en het Sundowns se afrigter, Pitso Mosimane, vroeg in die wedstryd na die pawiljoen gestuur omdat hy oortuig was Mosimane het beledigende uitlatings in sy rigting gemaak. City se doelwagter-afrigter, Brian van de Heever, het Mosimane gevolg toe hy ook gepos is. Daarby het City se kaptein, Robyn Johannes, twee geelkaarte ontvang. Die tweede geelkaart was omdat hy in ’n bekgeveg met Gomes betrokke geraak het. “Dis ongelooflik hoe ons die stryd verloor het,” was Ma­nousakis se reaksie. “Ons het Sundowns in die eerste helfte doodgemaak, maar kon nie die bal in die doelhok kry nie. “Maar ek dink die ref het vanaand (Vrydagaand) die kollig gesteel. Dit was die Victor Gomes show. “Hoe Sundowns se goalie (Denis Onyango) nie gepos is vir sy gevaarlike tackle nie, gaan die verstand te bowe. “Thabo Nodada het op die ou einde 20 steke agter by sy been gekry. “Die ref gaan toe en stuur Robyn Johannes af vir iets kleins en bisars – maar dit maak nie saak nie. Ons is teleurgesteld omdat ons niks uit die game gekry het nie. “Na my mening is City uit die wedloop vir die titel, want daar is net tien wedstryde oor en ons is nou sewe punte agter Sundowns. Dis verby vir ons,” aldus Vasili.