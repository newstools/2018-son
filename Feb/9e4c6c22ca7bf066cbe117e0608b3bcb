“AANIE begin het God die hiemele enie aarde gemaak. “Har’was niks, die aarde was helemal onbewoenbaar. “It was donker oppie waters, maar’ie Gies van God het oorie water geswief. “Toe’et God gesê: ‘Lat die lig uitstiek!’ En skielik toe wa’sa lig ...” Met dié inskrywing het Kyle Deon Manuel van Bonteheuwel met die louere weggestap in LitNet se kompetisie Bybel in Kaaps. Dié kompetisie was daarop gemik om Kaaps-sprekers ’n gedeelte uit Genesis 1 in húl Kaaps te laat vertaal. Manuel, wat onlangs aan die Universiteit van Kaapstad gegradueer het met ’n BA-graad in teaterstudies, het die beoordelaars beïndruk en die prysgeld van R3 000 vir sy kreatiwiteit losgeslaan. ’n Opgewonde Kyle vertel: “Een van my dosente het my aangemoedig om deel te neem en het die link aangestuur. Ek hou baie van uit­dagings en het toe hierdie geleentheid gebruik om my skryfvaar­digheid te slyp. “Dit was eers moeilik, want dis so maklik om dit in Standaardafrikaans te vertaal. “Maar dit was nie die taak nie. Dit het baie kopkrap gevat omdat Kaaps so gereeld ontwikkel en woorde dikwels opgemaak word.” Een van die beoordelaars, Shirmoney Rhode, sê sy is baie bly vir kompetisies soos hierdie. “Sulke kompetisies bied Kaaps-sprekers ’n platform waar hulle hulself ten volle in hul moedertaal kan uitleef. Vir baie van die skrywers was dit heel moontlik ook die eerste keer dat hulle dit gewaag het om te skryf soos hulle praat. “Dit help ons om oor ons insecurities te kom oor die manier waarop ons praat en dalk, eendag, gaan daar meer Kaapse skrywers wees wat die Afrikaanse letterkunde gaan verryk met hul Kaaps-skrywery.” Naomi Meyer van LitNet sê hulle is al geruime tyd besig met ’n projek om dele van die Bybel in Kaaps te laat vertaal. “Ons ag Kaaps as ’n belang­rike erfenis en met ’n kompetisie soos hierdie word ’n geleentheid geskep vir Kaaps-sprekers. “LitNet wil bloot ’n platform gee vir gesprekke oor en kreatiwiteit in Kaaps,” verduidelik Meyer aan Son op Sondag.