NÁ VERSKEIE bewerings van seksuele wangedrag teen Russell Simmons sal die hip-hop-magnaat se bepeinsings nie meer in die jongste Oprah Winfrey-boek, The Wisdom of Sundays, verskyn nie. Page Six berig die besluit is deur Oprah en haar uitgewer, Flatiron Books, gemaak. Die boek, wat die eerste keer in Oktober gepubliseer is, is ’n versameling gesprekke tussen Oprah en uitgesoekte gaste wat in die programreeks Super Soul Sunday op haar OWN-netwerk verskyn het. Russell het gepraat oor die impak wat meditasie op sy lewe gehad het. Die nuwe boek, wat eersdaags op die winkelrakke gaan wees, sal nie meer Russell se afdeling insluit nie.