DÍS nie ’n manier om mekaar te ontmoet nie ... Maar die lewe het presies dieselfde nare draai vir dié twee ouers gehad. Ellen Pakkies het gister sonder skroom ingestem om Sedick Abrahams te gaan ontmoet. En so het twee ouers met ’n gedeelde trauma mekaar in die oë gekyk. Pakkies het wêreldwyd nuus gemaak toe sy haar tikverslaafde seun Abie (20) in 2007 vermoor het. Sy het nie eens geweet dat Sedick presies dieselfde ding as sy deurgemaak het nie. Pakkies, van Lavender Hill, het met haar tipies behulp­same en moedige geaardheid dadelik saam met Son gegaan om die pa te ontmoet. Abrahams het omstreeks ’n week gelede sy tikverslaafde seun Clinton (28) doodgelem ná amper 13 jaar van terreur onder sy dak. Pakkies se eerste opmerking oor die ironiese ooreenkoms tussen haar en Abrahams se storie is: “Dis ’n jammerte dat daar nog iemand is wat deur dieselfde situasie moes gaan as ek ... “Dis hulpeloosheid wat sulke goed veroorsaak. Ek weet, want dit was dieselfde vir my. Dis amper asof jý die kind in die huis is en hý die ouer.” Pakkies stop om die berig in Son te lees en merk dan ingedagte op: “Dis nie lekker dat mense jou ken omdat jy jou kind doodgemaak het nie. Maar dis hoekom ons ons mense moet help. “Die kind sit jou deur trauma. Hy gebruik dwelms, dan is hy nie meer jou kind nie. “Al wat jy as ouer dink, is dat jy jou kind wil terughê. “Maar ek glo alles wat die Here vir my gedoen het, sal Hy ook vir Abrahams doen.” Pakkies het ook na Abrahams se van verwys en gesê: “Dis amper soos Abie se naam. Abraham, net sonder die S. “Ek weet nie presies hoe daai pa voel nie, maar ek kan relate, want ek het deur dieselfde ding gegaan.” Met dié woorde het Pakkies gegaan om hom te ontmoet. By die ontmoeting was dit asof die gedeelde seer van hulle ou bekendes gemaak het. Pakkies en Abrahams het mekaar ’n bemoedigende druk gegee en toe dadelik aan die gesels geraak. Dié keer het Abrahams gemakliker en openhartiger gepraat. Uitgekom Abrahams het eerlik aan Pakkies gesê: “Dis makliker om met jou te praat omdat jy weet wat ons deurgemaak het. “Jy weet hoe dit voel. Ek wil vir jou baie dankie sê dat jy uitgekom het.” Abrahams het ironies genoeg ook nie voorheen van Pakkies se storie geweet nie. Abrahams sê: “Binne voel ek nog baie seer. Maar die bemoediging beteken baie vir ons. “Mense vra my hoe ek by die begrafnis gaan reageer. Ek wil net sê hy is steeds my kind en ek gaan hom soen.” Pakkies het Abrahams en sy gesin ook bemoedig voor Clinton se begrafnis, wat môre plaasvind. Pakkies sê: “Weet net, ’n mens raak heel. Dit neem net tyd.” Sy sê: “Ek mis Abie nog elke dag. Hy was my kind. Dit het my baie, baie jare gevat om te leer hoe om die pyn te hanteer. “Maar sodra julle God om vergifnis vra en alles aan Hom oorgee, sal dinge beter raak.” Die twee gebroke ouers sê dit was vir hulle iets besonders om mekaar te kon ontmoet. 