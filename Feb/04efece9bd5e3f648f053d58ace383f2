DIE Wes-Kaapse onderwysdepartement (WKOD) dobbel met die toekoms van skoolkinders in die Suid-Kaap. Só meen die Independent Civic Organisation of South Africa (Icosa) nadat die WKOD vanjaar vervoer van leerders na drie skole gestaak het. Die leerders wat geraak word, is van die Hoërskool Groot-Brak­rivier, Primêre Skool Hartenbos en Primêre Skool Brandwacht. Dawid Kamfer, leier van die politieke party, het Law­yers for Human Rights genader om namens die ouers op te tree. Son het dokumente onder oë gehad wat aan die WKOD gestuur is. Dié dui daarop dat die probleem reeds laas jaar ontstaan het nadat die gemeenskap van Power Town na Sonskyn Valley geskuif het. Volgens Law­yers for Human Rights het die WKOD onderneem om vervoer vir die kinders te verskaf. Die WKOD het egter vanjaar dié vervoer gestop. Kamfer het verder gesê: “Die kinders, veral dié in gr. 11 en matriek, moet nou op die N2-snelweg hitchhike om by die skool te kom. “Dis baie moeilik om só laat in hul skoolloopbaan van hulle te verwag om van skool te moet verander. “Die pad is gevaarlik en baie besig vir skoolkinders. Sommige ouers kan nie vervoer vir al hul kinders bekostig nie. Weggeneem “Geleerdheid is dié kinders se enigste kans om uit ’n lewe van armoede te ontsnap. “Dit word van die kinders weggeneem. Hulle dobbel met die kinders se toekoms.” Kamfer sê die Hoërskool Groot-Brakrivier is sowat 35 km vanaf Sonskyn Valley en Brandwacht is sowat 10 km van die gebied af. Volgens hom moet ouers nou R500 per maand vir vervoer opdok. ’n WKOD-woordvoerder, Jessica Shelver, sê die ouers is al verlede jaar gevra om aansoek te doen by skole wat nader aan hul huis sal wees. Volgens Shelver is dit nie nodig om die saak in die hof te gaan uitbaklei nie. “Distriksbeamptes werk saam met ouers om leerders so gou moontlik in skole nader aan hul huise geplaas te kry,” het sy gesê.