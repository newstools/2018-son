’N EGPAAR van die rykmansbuurt Bergvliet in die suidelike voorstede van Kaapstad is in execution-style vermoor. Nessie Peeva en haar man, Angelo Dimov, oorspronklik van Bulgarye, is Maandag omstreeks 21:00 met skietwonde in hul koppe in hul huis aangetref. Sers. Noloyiso Rwexana, ’n polisiewoordvoerder, het gesê die polisie ondersoek ’n saak van dubbele moord ná die ontdekking van die twee liggame. “Volgens inligting het die polisie gereageer op ’n klag by die adres en toe die polisielede daar aankom, het hulle die 47-jarige vrou en 50-jarige man in die huis gevind,” het Rwexana gesê. Volgens Peeva se Facebook-blad is sy die eienaar van Cake Witch. Peeva en Dimov het ’n ses-jarige dogter saam. Dimov was voorheen getroud en het ook ’n 27-jarige seun. Dié seun woon blykbaar in ’n kothuis op die eiendom. Daar is berig dat Dimov in verband met kredietkaartbedrog hof geloop het in die Bell­ville-handels­hof. Volgens ’n betroubare informant was Dimov se seun en sy prokureur op die toneel toe die polisie by die huis opgedaag het. “Dit is vir my net baie vreemd dat die lawyer voor die polisie daar was. “Iets vreemds is daar aan die gang, glo ek,” het die ingeligte bygevoeg.