’N PENSIONER moes die naweek in die selle deurbring nadat cops ’n pakkie dagga op sy seun gekry het. Die cops het Donderdagmiddag by die pensioner se huis in Bishop Lavis toegeslaan ná ’n tip-off dat drugs daar aangehou word. Die 62-jarige Peter Adams se dogter, Wendy, het verduidelik die polisie was besig om haar broer te ondervra toe haar pa hulle gevra het om buite die huis met hom te praat. Sy beweer een van die cops het toe haar pa geklap en die ou toppie klap toe die bloue terug. “Hulle het toe versterkings ingeroep en my pa gearresteer vir aanranding en verset teen arrestasie. My een broer, Albert, is ook gearresteer vir besit van dagga en verset teen arrestasie.” Albert beweer nadat hy polisiestasie toe geneem is, het die twee polisiebeamptes wat hom gearresteer het, hom ook aangerand. “Hulle het my so hard geklap dat my tande los geskuif het,” sê hy. Intussen is hul ma, June, ook gearresteer omdat sy probeer keer het dat hulle vir Albert arresteer. Maar sy is later vrygelaat nadat sy ’n R100-boete moes betaal, vertel Wendy. “My jongste broer, André, is ook ingeneem toe hy probeer het om die situasie te kalmeer, maar hulle het hom ook later laat gaan.” Wendy sê haar pa is gisteroggend laat gaan sonder dat enige sake teen hom gemaak is. “As die polisiebeampte nie my pa geklap het nie, sou hy nie terug geklap het nie.” Wendy sê haar pa het ’n klag van aanranding teen die polisiebeampte gemaak. Die polisie het teen druktyd gister nie kommentaar gelewer nie.