QUINCY Jones het ’n geskiedenis van groot hits wat hy ge-drop het. Dit sluit in Michael Jackson se “Billie Jean”, “Beat It”, “Thriller” en verskeie ander. Maar die legendariese vervaardiger het ook ’n paar bomme ge-drop in ’n onlangse onderhoud met Vulture.com. “Michael het baie goed gesteel. Hy het baie songs gesteel. Donna Summer se ‘State of Independence’ en ‘Billie Jean’. Die notas lieg nie, man. Hy was so gewetenloos soos hulle kom ... Gulsig, man, gulsig,” was van die dinge wat hy in die onderhoud kwytgeraak het. Maar Page Six berig die popkoning se familie wil niks weet van dié kommentaar van MJ se eertydse mentor en jare lange collaborator nie. “Die man het seker begin yl,” meen een familielid oor die 84-jarige Quincy. Michael se pa, Joe, meen verder Quincy was “nogal jaloers op Michael, want hy het nooit met iemand met soveel talent gewerk nie”.