NOU wag die Aussies! Ná reeksnederlae in die eendag- sowel as die T20-reeks teen Indië moet die Proteas hulle regskud vir die eerste toets teen Australië wat Donderdag in Durban begin. En dit lyk of die Australiese krieketspan op ’n missie is om die Proteas te karnuffel. Die span van Steve Smith (kaptein) het sy opwarmingswedstryd gemaklik gewen deur die Suid-Afrikaanse A-span op Willowmoore Park in Benoni Saterdag met vyf paaltjies te klop. Ofskoon die Suid-Afrikaners die toetsreeks teen Indië met 2-1 gewen het, is hul moreel verpletter met die 1-5-nederlaag in die eendagreeks. Boonop het JP Duminy (kaptein) se span die T20-reeks Saterdag op Nuweland in sy laaste wedstryd met sewe lopies verloor. Die Indiërs het dié reeks met 2-1 gewen. Heinrich Klaasen, een van die nuwe sterre van die Proteas se T20-veldtog, is saam met ’n ander nuweling, Wiaan Mulder, in die toetsgroep ingesluit. Hulle neem die plekke van Andile Phehlukwayo en Chris Morris. Linda Zondi, voorsitter van die nasionale keurkomitee, sê hy glo Klaasen sal sy indrukwekkende peil in die korter weergawes ook in toetskrieket kan voortsit. Oor Mulder se keuse sê die keurderbaas: “Dit is ’n strategie om ons poel van veelsydige spelers te vergroot.” Die groep is: Faf du Plessis (Titans, k), Hashim Amla (Cape Cobras), Temba Bavuma (Cape Cobras­), Quinton de Kock (Titans), Theunis de Bruyn (Knights), AB de Villiers (Titans), Dean Elgar (Titans), Heinrich Klaasen (Titans), Keshav Maharaj (Dolphins), Aiden Markram (Titans), Morné Morkel (Titans), Wiaan Mulder (Lions), Lungisani Ngidi (Titans), Vernon Philander (Cape Cobras), Kagiso Rabada (Lions).