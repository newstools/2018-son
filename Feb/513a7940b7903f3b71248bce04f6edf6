ORLANDO Pirates het doelskieterprobleme en dit kan Chippa United dalk net ’n voorsprong gee. Dít is wanneer die spanne mekaar vandag in die Nelson Mandelabaai-stadion pak. Die Buccaneers het eintlik ’n paar beseringsprobleme. Hul nuwe doelskieter, Augustine Mulenga, het sy knie laas week tydens voorbereiding beseer. Dis onseker of die Zambiese doelskieter vir vandag se stryd gereed sal wees. Verder is die Bucs-breier, Micho Sredojevic, se tweede opsie, Thabiso Kutumela, ook beseer. Hy sukkel met ’n enkelbesering en volgens ’n verklaring van Bucs moet hy geopereer word. Kutumela sal dan vir tussen drie en ses maande uit wees. Pirates sal ook desperaat wees vir ’n sege, want met Maritzburg United wat Platinum Stars Vrydagaand met 2-1 geklop het, is Pirates nou vierde op die puntelys. Maritzburg is tweede, net agter Mamelodi Sundowns. Pirates het wel goeie nuus met hul ervare middelveldspeler Mpho Makola wat moontlik vandag sy terugkeer teen die Chilli Boys kan maak. Makola is reeds in Januarie teen Ajax Cape Town beseer en het eers dié week weer begin oefen. Chippa sukkel self dié seisoen met doelskieters, maar tog vloei die doele mooi. Die Chilli Boys se verdediging sal net moet wakker slaap as hulle ’n kans wil staan om die oorwinning te behaal. Al behaal Chippa ’n oorwinning sal hy steeds in die sewende plek op die log bly. Pirates kan egter weer na tweede skuif as hulle die maksimum punte behaal.