MANCHESTER United het gister die tweede posisie­ op die puntelys van die Engelse Premierliga (EPL) teruggeneem. Dis nadat sy aartsvyand, Liverpool, hom Saterdag kortstondig daaruit gelig het. José Mourinho (bestuurder) se Red Devils het opgeskuif nadat hulle Chelsea op Old Trafford met 2-1 geklop het. Die tuisspan moes egter baie diep delf, veral nadat die besoekers eerste bloed geruik het. Die Blues se Brasiliaanse ster Willian het kort voor rustyd uitstekend afgerond ná ’n teenaanval. United het egter nie paniekerig geraak nie en het kort daarna gelyk getrek. Dit was danksy Chelsea se voormalige ster-speler Romelu Lukaku. Dit was die eerste keer dié seisoen dat Lukaku suksesvol was teen een van die topvyf-spanne in die EPL. Dit was ook die groot speler se beste vertoning in ’n baie lang ruk. Die Belg het egter bewys dat hy sy stempel afdruk in United se rooi trui. Lukaku het in die 75ste minuut ook die aanvoorwerk gedoen vir Jesse Lingard se wendoel. Chelsea het daarna verbete ingeklim. Veral Willian, N’golo Kanté, Eden Hazard en Álvaro Morata het die druk toegepas. Omstrede Morata het die bal laat in die tweede helfte in die net gebêre, maar die lynregter het beslis dat hy onkant was. Dit was ’n baie omstrede beslissing, aangesien dit in replays lyk asof die Spanjaard tog aan kant was. Manchester United is nou twee punte voor Liverpool, wat Palace Saterdag met 4-1 geklap het.