ABEL Mabaso, een van Chippa United se uitblinkers, sê die span fokus daarop om ’n oorwinning teen Baroka FC te verseker. Mabaso, of Magic soos hy bekendstaan onder sy spanmaats, voel die Chilli Boys het geen ander opsie as om ’n oorwinning te behaal nie. “Behalwe vir Baroka is daar ander spanne wat net onder ons lê (soos AmaZulu) en as hulle oorwinnings behaal, kan hulle bo ons eindig. So, Saterdag se wedstryd is baie belangrik,” het hy gesê. Chippa het egter nou in sy laaste vier agtereenvolgende PSL-wedstryde gelykop gespeel, maar Mabaso sê ten minste is daar doele. “Dit sou ’n probleem gewees het as daar geen doele was nie, maar omdat ons doele aanteken, weet ons dit is net ’n kwessie van die verdediging opskerp. “Ons het gepraat oor ons konsentrasie in wedstryde en hopelik maak ons dit reg teen Baroka.” Mabaso sê hy wil meer doele aanteken vir die span en moontlik ’n plek wen in die nasionale span. “Een van my mikpunte is om iets op klubvlak te wen, maar ek sal graag my land ook wil verteenwoordig. “Ek weet ek moet eers goed doen op klubvlak en bly hard werk om vir Bafana Bafana gekies te word.” En hy vaar glad nie sleg nie. Mabaso het in sy eerste paar wedstryde baie beïndruk vir die Chilli Boys. Hy het onmiddellik ’n impak gemaak en selfs ’n paar doele aangeteken. Mabaso sê hy geniet sy sokker by Chippa.