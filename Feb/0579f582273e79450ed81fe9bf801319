DIS nie maklik om elke liewe dag vir 102 mense te sorg nie. Met so ’n klomp mense op een perseel is watergebruik vanselfsprekend hoog. Maar vir die inwoners van die Saartjie Baartman Sentrum vir Vroue en Kinders in Manenberg is dit nou tweede natuur om water te bespaar. Hulle doen ook alles in hul vermoë om Dag Zero te help vermy deur strenger reëls en regulasies oor die gebruik van water toe te pas. Die sentrum se bedryfs- en finansiële bestuurder, Shumeeze Johaardien, sê die vroue wat by die sentrum woon, is ingelig oor die nuwe reëls en regulasies en tot dusver werk almal saam om water te bespaar. Johaardien sê: “Hier is sowat 102 vroue en kinders. In die verlede het ons baie water gebruik. Maar omdat ons ons kant wil bring om Dag Zero te vermy, het ons baie streng regulasies geïmplementeer.” Elke inwoner mag net 60 sekondes lank stort en kan net een keer per week klere was. Mammies met meer as een kind is gevra om die kinders waar moontlik saam in een bad te was om so water te bespaar en die water wat hulle gebruik in ’n emmer te versamel. Elke wasbak het ook ’n klein skottel daarin en elke keer wanneer iemand hul hande was, word die water daarin versamel. Die gryswater word vir die toilette gebruik. “Ons het ook ’n 2 F- bottel in elke toilettenk gesit om minder water deur die toiletstelsel te laat loop,” sê Johaardien. Die sentrum het ook een watertenk, maar benodig nog om seker te maak hulle het genoeg water om te voldoen aan die behoeftes van almal wat daar woon wanneer Dag Zero nou wel aanbreek. “Ons wil ook graag hê dat iemand vir ons ’n boorgat kom boor. Dit sal ’n groot verskil maak in ons daaglikse lewe hier by die sentrum,” sê Johaardien. Sy voeg by die nuwe manier van watergebruik gaan nou ’n aanvaarde norm raak, selfs al raak die waterkrisis iets van die verlede. “Ons maandelikse rates was R18 000, maar omdat ons nou so water bespaar, bespaar ons ook geld.”