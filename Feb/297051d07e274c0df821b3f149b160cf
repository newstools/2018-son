Waarnemer van die Wes-Kaap skryf: Die DA is gou om politici wat nie volgens die reëls speel nie by die openbare beskermer (OB) of SA Menseregtekommissie aan te kla, veral wanneer dit die ANC is. Dis ’n skande dat hy nie voor sy eie deur vee nie. Die OB behoort die Patricia de Lille-sage te ondersoek, want die bewerings teen haar is baie ernstig. Nee, hy stel die DA-hoofsweep, John Steenhuisen, aan om die saak te ondersoek en ’n verslag daaroor op te stel. Hoe onpartydig gaan dié verslag wees? ’n Groep in die DA het klaar besluit De Lille moet waai oor sy nie na die base se pype wil dans nie. Ek dink daar sit meer agter die bewerings oor werk aan haar huis en die toesmeer van ’n verslag waarby miljoene rande betrokke is. De Lille het by haar wit base, veral die liberales en inwoners van Seepunt, in onguns verval. Dis oor sy nie-blanke armes in Seepunt en die middestad wil vestig. JP Smith en Helen Zille belowe die kiesers dat dit nooit sal gebeur nie. De Lille het te veel gewaag. Die geslepe liberales en Seepunt-inwoners laat baas-boys soos Mark Kleinschmidt en Grant Twigg hul vuilwerk doen. As ek De Lille was, blaas ek lewe in die ID en maak die DA vrek in die volgende algemene verkiesing. Die voormalige parlementêre leier van die DA, Lindiwe Mazibuko, het nie met haar laat mors nie. Sy het die rassiste op hul plek gesit voordat hulle haar kon verneder. Hier is ’n uitdaging aan die DA in belang van regverdigheid en eerbaarheid: Verkla De Lille by die OB of ontbied die Valke.