DIE bedrogverhoor van Portia “Pankie” Sizani sal in Augustus in die Baaise landdroshof begin. Die saak teen die vrou van Stone Sizani, die voormalige ANC-hoofsweep in die parlement, is Vrydag vir die soveelste keer uitgestel. Portia staan tereg op klagte van bedrog en geldwassery. Sy was Vrydag nie in die hof nie. Haar saak is tot 13 Augustus uitgestel. In Februarie 2016 is Portia onskuldig bevind op 5 van die 15 klagte van geldwassery. Nog 16 aanklagte van bedrog en 10 van geldwassery staar haar in die gesig. Aansoek Dit kom nadat sy die Oos-Kaapse onderwysdepartement (OKOD) glo uit R1,2 miljoen bedrieg het deur na bewering verskeie aansoeke vir gr. R-onderwysposte op ’n bedrieglike wyse te verwerk. Portia het vroeër ’n aansoek gebring dat landdros Mputumi Mpofu hom aan die hofverrigtinge onttrek. Volgens Portia werk Mpofu se vrou vir die departement van onderwys, wat die klaer in haar saak is. Sy voer aan dit behoort Mpofu vir die saak te diskwalifiseer. Portia beweer Mpofu is bevooroordeeld en sy gedrag is onaanvaarbaar en onregverdig. Mpofu het daarna aangedui hy gaan hom nie aan die saak onttrek nie. Die verdediging het die saak toe na die hooggeregshof in Grahamstad geneem, waar hul aansoek ook misluk het.