DIE polisie het ’n beloning uitgeloof vir die inhegtenisneming van die moordenaars van Ernesto Sinden, wat Maandag in die Strand afgehaal is. Twee aanvallers het Sinden, ’n voormalige lid van die Americans-bende, omstreeks 13:00 by ’n huis in Liberty­straat geskiet. Hy is vier keer getref. Een van die skote was in die kop. Sinden was uit op parool nadat hy 18 jaar tronkstraf vir moord uitgedien het. Hy het gewoon in Salvo Park, Fir­grove, maar het Strand toe verhuis. Toe sy aanvallers op hom toegesak het, was hy besig om vir hom ’n wendyhuis te bou. Die polisie sê die motief vir die moord is nog onbekend, maar alle moontlik­hede word ondersoek. Bendebedrywighede en dwelms word glo nie uitgesluit nie. Die polisie voeg by hulle het ’n sterk vermoede wie die verdagtes kan wees, maar die ouens skuil iewers in die Strand. Lesers met inligting word versoek om lt.kol. Franklin Plaatjies, die ondersoekbeampte, by 082 469 3359 te bel. Alle inligting word as vertroulik gehanteer.