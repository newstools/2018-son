DIE koshuis, ’n kamermaat en ’n kitaar was die begin van Amy Jones se musi­kale journey. Jones onthou nog die tyd toe sy as ’n 13-jarige ’n kitaarspeler as koshuiskamermaat gehad het. “Ek het haar baiekeer gevra of ek net daarmee kan sit ... In daardie stadium kon ek nog nie speel nie,” vertel die 24-jarige sangeres. Jones het toe net op die snare getokkel en haar eie liedjies opgemaak en gesing. Sy het dit ure lank alleen gedoen. “Toe besef ek ek love dit!” vertel die Paarliet. Vir haar 14de Kersfees het haar broer vir haar ’n kitaar gegee en toe het sy haarself leer speel. Sedert daardie dae het hierdie jong vrou al drie oorspronklike singles uitgereik, waarvan die nuutste – “Forget the Day” – gereeld op plaaslike radiostasies gespeel word. Vir die krulkop is dit cool om haar eie musiek te skryf. Sy verduidelik hoekom sy so voel: “ ’n Mens groei as musikant en ontwikkel jou eie identiteit.” Die voormalige Idols-deel­nemer maak ook in haar musiek oop oor persoonlike dinge. Met haar eerste single, “Sun­rise”, vertel sy oor ’n moeilike tyd in haar lewe en hoe sy moes vertrou dat dinge beter gaan raak. “As jy ’n slegte dag gehad het, vergeet daarvan en weet dat dit môre beter sal gaan,” sê sy ook oor “Forget the Day”. Al wil Jones­ deur haar musiek eerlik wees oor die trials­ en tribulations van die lewe, wil sy ook “musiek maak wat jou goed laat voel”. Sy wil ’n “positiewe boodskap uitdra” en verklap dit was nog altyd deel van haar planne om musiek haar loopbaan te maak. “Dis my begeerte om met verskillende kuns­tenaars saam te werk, want ons almal het een doel voor oë: om mense te inspireer,” vertel sy verder. Jones tree binnekort by ’n café op – iets wat so raak-raak aan nog ’n droom wat sy vir haarself koester. Sy sê: “My grootste droom is om my eie restaurant te hê waar kunstenaars hul talent verder kan ontwikkel.” En hoe berei sy vir ’n gig voor? “Deur te oefen in ons sitkamer hier by ons huis, want ek het ’n system en ’n mic en sing asof duisende mense voor my sit,” vertel sy laggend. “Soms ontstaan ’n nuwe lied in daardie oomblikke, so dis altyd exciting!” Intussen wil Jones graag ’n duet en ’n musiekvideo aanpak, asook aan nog een of twee singles voordat sy eindelik ’n eie album uitreik. Jones tree op Woensdag 21 Februarie by Café Roux in Kortmarkstraat in die Kaapse middestad op. Die toegang beloop R120 per persoon. Die verrigtinge begin 18:30 vir 19:00. Mense kan by Webtickets kaartjies kry. Bel Lee Willcock by 079 527 1055 vir nog inligting.