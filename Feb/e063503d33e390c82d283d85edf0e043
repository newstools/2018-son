DIE blydskap was duidelik sigbaar op die gesig van talle inwoners in Wallacede in Kraaifontein. Gister was ’n dag waarna hulle baie uitgesien het. Dit was die dag waarop Patricia de Lille, burgemeester van die Stad Kaapstad, aan hulle hul titelaktes kom oorhandig het. De Lille het aan talle begunstigdes wat al in 2002 by hul gesubsidieerde huise ingetrek het, gesê sy is baie trots daarop dat sy die huise nou amptelik aan hulle kan oorhandig. Suzette Little, mayco-lid vir die noordelike gebiede, en ander personeellede van die Stad het haar vergesel. De Lille het gesê: “In die apartheidsjare is bruin en swart mense nie toegelaat om eienaars van eiendom te wees nie. “Daarom is ons as die Stad Kaapstad besig om dié onreg van die verlede reg te stel.” Een van die begunstigdes, Dina Afrikaner (65), het gesê God het haar gebede verhoor. Afrikaner sê sy wag al sedert 2002 om die huis in haar naam geregistreer te kry. De Lille het gesê beamptes van die Stad sal haar ook help om ’n testament op te stel sodat die kinders nie onder mekaar oor die eiendom baklei sodra Afrikaner te sterwe kom nie. Afrikaner het gesê: “Ek is dankbaar vir die Here. Dis vanaf 2002 dat ek vir die papiere wag.” Sy woon saam met haar vier kleinkinders, wat tussen 11 en 31 jaar oud is. De Lille het tydens die oorhandiging ook genoem daar is nog baie titelaktes wat aan begunstigdes oorhandig moet word. Sy het gesê: “Daar is nog baie om te doen. Ons doelwit is om te verseker dat – op die dag wanneer die mense hul sleutels vir hul huise kry – hulle sommer ook die titelaktes ontvang.” Die Stad het in die boekjaar 2016-2017 altesame 1 182 titelaktes aan die begunstigdes van behuisingsprojekte oorhandig. 