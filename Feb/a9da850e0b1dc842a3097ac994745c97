KINDERS by dié skool is in ’n klas gedruk soos sardientjies in ’n blik. Hier moet ’n onderwyser omsien na maklik 57 leerders in een klas. Dit is die probleem waarmee die onnies van die Primêre Skool C.L. Wilmot in Uitsig sit. Dié onnies meen dis oor hul skool deur die Wes-Kaapse onderwysdepartement gesubsidieer word. Volgens ’n onnie betaal die WKOD glo ’n bedrag van R1 315 per leerder. Hoe meer leerders, hoe meer geld, reken dié onnie. Die onnie het omtrent gal gebraak oor hulle nou met die situasie moet sit. Die onnie kla: “Die onderwysers moet met al die kinders in een klas op­geskeep sit. “Ons suffer terwyl ons ’n klas van 57 kinders moet hanteer. Sodoende word leerders se onderrig erg belemmer.” Volgens hierdie onnie is die distrik glo bewus van die situasie, maar hy voeg by dat daar niks aan die saak gedoen word nie. “Daar word soveel onreg aan die kinders gedoen met die kwaliteit van die onderwys wat hulle op dié manier ontvang. “Daar sal regtig iets aan die saak gedoen moet word.” Toe Son die skoolhoof, Mornay Adams, genader het, het hy erken dat dit wel die situasie by die skool is. Volgens Adams wys hulle nie ’n ouer weg wanneer die ouer plek vir ’n kind by die skool kom soek nie. Adams sê hulle het wel assistente aangestel wat deur die skoolbeheerliggaam betaal word. Hy sê: “Die departement stel nie sommer onder­wysers hier aan nie. “Ons skep dan beheerliggaamposte sodat daar genoeg onderwysers kan wees om die kinders op te voed.” Millicent Merton, ’n woordvoerder van die WKOD, sê alle Suid-Afrikaanse openbare skole word in vyf groepe verdeel. Geklas­sifiseer Quintile 1 is die armste terwyl Quintile 5 glad nie so arm is nie. Merton sê skole wat in Quintile 1, 2 en 3 val, word as no fees-skole geklas­sifiseer. Sy verduidelik: “Dié norme- en standaarde-toewysing aan skole word deur skole gebruik om verskeie skoolitems en betalings te finansier, soos munisipale rekeninge vir water en elektrisiteit, skryfbehoeftes en opvoedkundige ondersteuningsmateriaal soos boeke, toerusting soos faksmasjiene vir administratiewe gebruik en ook vir die instandhouding van toilette.”