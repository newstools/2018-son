CHIPPA United sal gou sy aanval en ver­dediging moet uitsorteer. Eers dan kan hy weer droom daarvan om onder die agt top-spanne in die Premier-sokkerliga (PSL) getel te word. Dis nadat hy Sondag in die Nelson Mandelabaai-stadion met 4-2 vasgeval het teen Orlando Pirates. Met die uitslag het Chippa nou tot negende op die PSL-puntelys uitgesak. Die Chilli Boys se breier, Teboho Moloi, sê sy span het nie swak gespeel nie, maar sal moet verbeter om weer onder die top-agt te wees. Moloi sê: “Met dié wedstryd is net bewys ’n mens kan nie foute begaan teen spanne soos Pirates nie. Hulle het ons twee keer vir foute gestraf. “Ons is tans wel buite die top-agt, maar ons moenie paniekerig raak nie. Die punteverskil tussen ons en die ander spanne is skraal. “Een of twee oorwinnings kan ons maklik tot vyfde laat vorder. Die spelers weet dit, en hulle weet wat hulle moet doen om dít reg te kry, veral ná dié nederlaag.” Chippa pak Cape Town City Vrydag in die Athlone-stadion en kort daarna is dit Free State Stars in die Nedbank Cup. Moloi sê hulle sal moet regruk voor dié wedstryde: “Die uitslag teen Pirates is ’n bewys dat die span balans op die aanval en ver­dediging kort. “Ons kan nie aanval en die agterdeur dan ooplaat nie. “Ons sal dié week moet konsentreer op albei dié aspekte van die spel.”