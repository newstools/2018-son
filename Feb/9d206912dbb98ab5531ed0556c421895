Liewe Antie ­Mona Ek en my man is 10 jaar getroud. Ons het drie kinders: 13 jaar, 7 jaar en 1 maand oud. My man het laas jaar ge-sue vir ’n egskeiding, maar tot nou toe het ek nog geen papierwerk ontvang nie. Ons
 albei het foute in ons huwelik gemaak. Hy het uitgetrek en ’n ruk op sy
 eie gewoon. Ek het toe uitgevind hy woon by ’n meisie. Ek is steeds lief vir hom, maar ek kan dinge nie meer vat nie. Ek kan nie meer so lewe nie. Ek dink ek moet van my kant sue vir ’n egskeiding, want dit lyk nie asof hy dit gaan doen nie. Doen ek die regte ding? – Anoniem Antie verstaan nie so lekker nie: Jy het weer gekraam van ’n man wat egskeidings­gedagtes by jou wek? Hoekom dan nóg ’n onskuldige kind die wêreld in bring as jy klaar nie gelukkig in jou huwelik is nie en ’n egskeiding oorweeg? ‘n Egskeiding is nie iets wat oornag gebeur nie; dalk is jou man se aansoek om een nog ’n work in progress. Antie glo waar daar nog liefde is, is daar hoop. Is daar dan geen kans dat julle kan sit en openhartig met mekaar gesels oor waarheen dié huwelik van julle op pad is nie? Onthou,
 dit gaan nie net oor julle nie, maar ook oor drie kinders wat beslis 
gaan seerkry, maak nie saak hóé volwasse en versigtig julle die hele 
egskeidingsproses hanteer nie. So, Antie wil hê julle moet jul eie belange eers eenkant toe skuif, en die kinders in ag neem. Maak nie saak wat wie sê nie, die behoeftes en belange van kinders kom altyd eerste.