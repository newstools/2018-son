DIE Stad Kaapstad het geen druk toegepas op die organiseerders van die Bayhill Cup-sokker-toernooi om die 2018-weergawe af te stel nie. PJ Williams, toernooi- direkteur, het gister bevestig die besluit is met ’n “swaar hart” geneem. “Ons is met geen keuse gelaat nie. Die droogte en die 6B-waterbeperkings het ons genoop tot die besluit,” sê Williams. Hy wou hom nie uitlaat oor kritiek dat die Stad Kaapstad nie genoeg gedoen het om die speelvelde op peil te bring nie. Die stadsraad word uit talle oorde gekritiseer omdat byeenkomste soos die Two Oceans en die Cape Cycling-fietstoer vanjaar voortgaan ondanks die verskriklike droogte. “Ek wil dit onomwonde stel dat die stadsraad eintlik wou hê ons moes voortgaan om die event aan te bied. “Die realiteit is eenvoudig. Die toernooi trek van die land se mees talentvolle ­­spelers. “Ons kan nie die spelers se veiligheid in terme van die speeloppervlakke, sowel as stortgeriewe, waarborg nie. Hoe sê jy nou vir ’n speler hy mag nie gaan stort nie?” wou Williams weet. “Die toernooi lok van die land se beste jong talentvolle spelers en ons wil ook nie ’n verwaterde event aanbied nie.” Vanjaar se toernooi sou die 30ste weergawe van die toernooi gewees het. Volgens Williams sal sy komitee nou die pad vorentoe bespreek. “Die realiteit is, ons begin nou reeds die 2019-weergawe beplan. Ons kan niks aan die watersituasie maak nie.”