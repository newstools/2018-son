DIE gr. 8-leerders sou nooit kon dink hulle gaan uitgekryt word vir bobbejane nie. Dít is wat na bewering in ’n gr. 8-klas by die Hoërskool Parow gebeur het. ’n Pa is verby woedend oor die beweerde voorval. Toe ’n groep leerders by haar klas instap, het ’n onderwyseres na bewering smalend geskreeu: “Julle gaan aan soos bobbejane!” ’n Leerder wat ten tyde van die beweerde voorval in die klas was, sê die onderwyseres het spesifiek aan een leerder gesê: “Jy is ’n bobbejaan.” Sy het hom glo terselfdertyd uit die klas­kamer gestoot. Die leerder het haar pa vertel wat na bewering op 2 Februarie in die klas­kamer gebeur het. Die gr. 8-leerder het gevoel dis verkeerd en ook iets wat sy nie uit ’n onderwyser se mond verwag het nie. Die leerder het gister vertel: “Ons was op pad na die onnie se klas toe. “Soos normaalweg het ons met mekaar gesels. Toe het die onderwyseres eers sê ons maak ’n geraas. “Ons het toe ingestap, en dit is toe sy vir ons verskreeu en sê: ‘Julle gaan aan soos bobbejane!’ ” Die leerder vertel: “My ouers het my nie as ’n bobbejaan grootgemaak nie. Ek is nie ’n bobbejaan nie. Dit laat ’n mens voel dat sy niks van ’n mens dink nie en dit maak my upset.” Die meisie sê sy en haar skoolmaats voel nou ongemaklik in die onnie se klas. Die onderwyseres het na bewering reeds met hulle oor die voorval gepraat, maar geen stappe is daaroor gedoen nie. Die meisie se baie ontstelde pa, Gavin Maggott, vaar uit: “Ons wil weet hoe hulle die situasie gaan hanteer. Wat het die onderwyseres bedoel om na hulle en my kind as bobbejane te verwys?” Maggott is so omgekrap dat hy die saak na die gelykheidshof wil neem. Hy sê: “Ek het met die skoolhoof gepraat. “Hy het gesê die insident word ondersoek, maar niks op skrif gestel nie. Die juffrou moet verstaan sy het afbrekende woorde gebruik. Dis nie reg nie.” Maggott sê hy sou verwag dat die skool ten minste ál die ouers oor die voorval sal inlig en die onderwyseres suspend totdat die saak klaar ondersoek is. Die pa voel by ’n skool kom ’n leerder se belange eerste. Hy het bevestig dat hy die gebeure by die gelykheidshof gaan aanmeld. Millicent Merton, ’n woordvoerder van die Wes-Kaapse departement van onderwys, het gister by navraag gesê: “Die departement ondersoek die voorval en die bewerings, maar ons kan in hierdie stadium nie verder iets sê nie omdat ons wag op die skool se verslag hieroor.”