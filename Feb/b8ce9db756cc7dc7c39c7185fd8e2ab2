OPERASIE Fiela 2 het dié naweek verseker dat daar minder drugs en wapens in die omtrek is. Dié operasie fokus op die bestryding van onwettige wapens, dwelmhuise, mensehandel en ander onwettige aktiwiteite. “Die provinsiale bende- ondersoekeenheid het Mandrax, kontant en tikpypies gekry toe hulle Saterdag­oggend vroeg ’n huis in Hankey deursoek het. Lede het 100 Mandrax-pille, ’n klein bedrag geld en tien tikpypies gekonfiskeer. Die Mandrax, met ’n geskatte waarde van R4 000, is in ’n pot in die kombuis gevind. “Geen arrestasies is gemaak nie,” sê kol. Priscilla Naidu, ’n polisiewoordvoerder. In ’n aparte bust het lede van die Bethelsdorp-taakspan Saterdag ’n 25-jarige man gearresteer terwyl hulle die area gepatrolleer het. Omstreeks 13:50 het die polisie ’n groep bekende bendelede langs ’n motorfiets sien staan in Lee Samuelsweg in Bethelsdorp. “Soos die polisievoertuig nader gery het, het die drywer besluit om weg te ry. “Lede het hom agternagesit en toe hulle hom deursoek, is ’n R5-magasyn en ammunisie gevind. Hy is gearresteer vir die onwettige besit van ammunisie,” sê Naidu. Die verdagte sal na verwagting vandag in die hof verskyn.