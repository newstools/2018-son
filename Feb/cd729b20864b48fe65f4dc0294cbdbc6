DIE sokkerspan The Magic het Saterdagmiddag op die Greens-sportterrein in Manen­berg die tuisspan, D&G Orient, kafgedraf. George Dearnaley (breier) se elftal het dié kragmeting in die ABC Motsepe-liga met 3-0 gewen. The Magic het rustyd al met 1-0 voorgeloop nadat die span se voorste doelskieter, Therlo Moosa, skitterend afge­rond het. Toe die tuisspan agter was, het hy ’n paar gulde geleenthede verbrou. Dis geleenthede wat hom weer in die prentjie kon geplaas het. Al het Seraaj Ederies goeie spel vir Orient gelewer, kon sy spanmaats sy goeie aangeë nie afrond nie. Moosa se tweede doel was so skitterend soos die eerste. Brandon Joshua het die derde­ doel voor die einde aangeteken. Voorloper Dis die Pinelands-elftal se 11de oorwinning in 18 wedstryde. Hy skuif met 35 punte nou in die derde plek op die puntelys. Grassy Park United het ook 35 punte, maar aangesien hy nie gespeel het nie, skuif hy in die vierde plek. Die voorloper, Ace FC (43 punte ná 19 wedstryde), het Ajax Cape Town met 2-0 op die NY49-sportterrein in Nyanga geklop. Steenberg United (37 punte, maar drie wedstryde minder) het ’n wedstryd in die ronde van 32 spanne in die Nedbank Cup gespeel. Hy het Orbit College van die Vrystaat op Parow Park met 3-1 geklop. Mika-iel Hendricks (2) en Waseem George het die doele aangeteken.