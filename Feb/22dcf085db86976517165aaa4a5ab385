JOSé Mourinho, bestuurder van Manchester United, sê hy ondersteun die gebruik van die video-assistent-skeidsregter (VAR), ondanks die gemengde reaksie wat dié nuwe tegnologie tans ontvang sedert die debuut daarvan laas maand in Engelse sokker. United speel sy eerste wedstryd met die nuwe VAR-stelsel wanneer hy môre na Huddersfield Town reis vir sy FA Cup vyfderonde-wedstryd. Mourinho het beklemtoon daar moet nog ’n paar dinge in die tegnologie uitgestryk word. “Natuurlik het dit (VAR) aanpassings nodig,” het hy gesê. “Hulle moet seker maak hulle verander die dinamika van die spel nie te veel nie. Die emosies van die game moet ook nie te veel geraak word nie – mense wat nou ’n paar minute moet wag voordat hulle in die lug kan spring (om ’n doel te vier). “Uit my professionele perspektief voel ek dis nodig, want die regte besluit sal geneem word.” – AP