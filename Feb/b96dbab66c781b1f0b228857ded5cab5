DAMIAN McKenzie gaan na verwagting Saterdag as losskakel vir die Chiefs teen die Crusaders in die AMI-stadion in Christchurch uitdraf. Dié 22-jarige, wat reeds in 12 toetse die All Blacks sedert 2016 verteenwoordig het, het tot dusver meestal naam gemaak in die laaste vesting. Volgens die Stuff.co.nz-webtuiste het die All Black-keurders gevra dat McKenzie meer tyd in die nr. 10-trui deurbring. Die keurders glo sy skuif van heelagter na losskakel sal beteken dat hy meer betrokke by die spel sal wees. Hulle wil sien hoe die blitsbuks, wat maar 1.75 m in sy rugbystewels staan en net 81 kg weeg, sy flink voetwerk gaan gebruik om sy teenstanders ore aan te sit. Dit is ook ’n gulde geleentheid vir hom om sy vaardighede in die nr. 10-trui ten toon te stel. Colin Cooper het by Dave Rennie oorgeneem as hoof- afrigter. Tabai Matson, die voormalige Crusader-hulpafrigter, het hom as die nuwe verdedigingsafrigter by die span van Hamilton aangesluit. Met Aaron Cruden wat nou in Frankryk woon, is McKenzie se skuif nie so ’n groot verrassing nie. Die vraag is egter of hy die mas in die nr. 10-kanaal sal kan opkom en dieselfde impak kan maak wat hy in die nr. 15-trui vir die Chiefs en die All Blacks gemaak het. Brad Mooar, die hulpafrigter van die Crusaders, het gesê hy verwag nie dat iets gaan verander nie. “Ek dink hulle gaan hom by tye steeds van die laaste vesting aanwend. “Dit is ’n rol wat deesdae reeds baie deur die losskakels in spanne vervul word. “Die een ding wat seker is met Damian, is hoe meer jou gevaarlikste speler aan die bal raak, hoe meer van ’n bedreiging gaan hy wees. “Hy sal dus fyn dopgehou moet word,” het Mooar gewaarsku.