PLANNE word beraam om te sorg dat skole genoeg water het wanneer Day Zero aanbreek. Omtrent 1 000 skoolhoofde het saamgetrek by die Western Cape Sport School in Kuilsrivier, waar die Wes-Kaapse premier, Helen Zille, hulle toegespreek het. “Kaapstad kan Dag Zero vermy as ons meer spaar. Ons wil meer water by skole kry. Die regering se werk is om te sorg dat skole oopbly en soos gewoonlik voortgaan,” het sy gesê. Volgens Zille is daar die afgelope ses maande inspeksies gedoen om planne te maak. “Die fokus is daarop om seker te maak dat daar water is vir higiëne en as ’n brand uitbreek. “Skole gebruik meestal die water van die munisipaliteit. Ons wil probeer sorg dat water gestoor word.” Sommige skole het self ook al planne gemaak en boorgate sal ook help dat daar water is. Nog boorgate gaan by strategiese punte gesink word om skole in armer gebiede by te staan. Volgens Zille gebruik 31 skole tans water wat herwin is. Volgens haar herwin 13 aanlegte elke dag 162 miljoen liter water. “Die netwerk dek meer as 222 km se pype onder die stad. Skole kan dit vir die toilette gebruik, solank dit apart van ander water­stelsels is. “Seewater kan ook gebruik word om toilette af te spoel.” Zille het egter gesê die Wes-Kaapse regering sa see­water l eers oorweeg as skole nie toegang tot boorgat- of herwonne water het nie. Die regering sal ook water aanry waar dit nodig is. Omtrent 270 skole het met die hulp van die privaat sektor smart watermeters ingesit. Met dié toestel word gebruik gemonitor en kan ’n mens byvoorbeeld sien as daar iewers ’n lekkasie is.