K. Leenderts van die Baai skryf: Ek het dié week skoon hoendervleis gekry toe ek lees van die skoolmeisies wat so in die bosse tussen Jacksonville en Booysenpark aangeval is. Ons kan bly wees dat die kinders niks oorgekom het nie. Maar dit kon so maklik anders gewees het. Nee, iets daadwerkliks moet gedoen word aan daardie bosse. Dis ’n vieslike plek en weird en gevaarlike karakters skuil daar. Die polisie moet by daai bosse ingaan en daai jong gaan soek. Hy kan nie so wegkom met die skrikbewind wat hy voer nie. Hy maak dan nou soos hy wil, die gemors. Netnou wil die kinders glad nie meer skool toe gaan nie uit vrees dat hulle weer aangeval gaan word. Ons kan nie toelaat dat dié man ons weerlose kinders so aanhou terroriseer nie. Die sektorlede by Cedarberg Primêr doen fantastiese werk, maar hulle het nóg resources nodig. Dalk moet nog gemeenskapslede by dié sektorgroep aansluit. Daar moet tog ’n oplossing wees. Maar die beste oplossing is om ontslae te raak van daardie bosse. Gaan hoor eers by die munisipaliteit wat die prosedures is en sit dan die bal aan die rol. Genoeg is nou genoeg! Die boosheid moet end kry. Vir daai gemors wat die kinders so terroriseer, sê ek: Die polisie gaan jou kry en hulle gaan jou opsluit. Jy kraai nie koning hier nie. Los ons gemeenskap uit! Jy is vuilgoed en hoort nie in die samelewing nie. Blêddie lafaard!