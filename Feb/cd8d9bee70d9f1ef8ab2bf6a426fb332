ONDERGRONDSE fonteine in die Northerns kan die oplossing vir die Nelson Mandelabaai-metro se waterprobleme wees. Só meen Marlon Daniels, raadslid van die Patriotic Alliance in die metroraad. “Met die Groepsgebiedewet is huise in Gelvandale gebou sonder ’n behoorlike omgewingsevaluering. “Die huise hier is op fonteine gebou. Die Laerskool Fontein in McManus-singel ook. “Die vrylopende water rig baie skade aan en by ’n huis in Hislopstraat het dit veroorsaak dat die mure omval.” Volgens Daniels is dit nie munisipale water nie en het hy die kwessie onder Athol Trollip, Baaise burgemeester, se aandag gebring. “Trollip het my na Rano Kayser, burgemeesters­komiteelid vir paaie en vervoer, verwys. Ek wag nou nog vir hom om met my daaroor te praat. “Hierdie skoon water wat so loop uit die fonteine kan ’n oplossing wees vir die watertekort.” Daniels meen die munisipaliteit kan geld daaraan bestee om die water op te vang en te gebruik, aangesien huishoudings nou tot waterverbruik van 50F per persoon per dag beperk is. “Kyk wat gebeur in die DA se flagship-munisipaliteit in die Kaap. “Ons is nie ver daarvan om in dieselfde bootjie te beland nie. “Daar is geen waarborg dat die damvlakke binnekort gaan styg nie. God het sy eie tyd. “Dis ámper te laat, maar nog nie te laat nie.” Hy meen die inwoners se tuine hoef nie so dor te lyk nie. “Die swembaddens hoef nie leeg te wees nie. ’n Swembad wat vir ’n lang tyd leeg staan, sal kraak – en hoeveel gaan dit nie kos om die krake te herstel nie? “Die fonteinwater bied veelvuldige geleenthede vir die munisipaliteit.” Mthubanzi Mniki, munisipale woordvoerder, sê die voorkoms van fonteinwater is onder die Metro se aandag gebring. “As deel van sy grondwaterondersoek het die Metro ’n diensverskaffer aangestel om ’n gedetailleerde opname van potensiële grondwater in die Metro te doen. “As deel van die ondersoek kyk die Metro ook na die moontlikheid om ’n boorgat in Gelvandale te sink,” het Mniki gesê.