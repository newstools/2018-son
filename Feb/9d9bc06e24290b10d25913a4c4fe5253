MET M-Net Movies se Oscars pop-up (DStv-kanaal 109) kan kykers maar die springmielies byderhand hou. Die kanaal saai tot 28 Februarie ikoniese films uit. Vandag is The English Patient 20:00 aan die beurt. Dié fliek het 12 benoemings gekry en het 9 Oscars gewen – insluitend beste film, beste regisseur en beste vroulike byspeler. Dis ’n romantiese verhaal wat in terugflitse vertel word. ’n Verpleegster bly in die Tweede Wêreldoorlog in Italië in haar mobiele mediese eenheid agter en word na ’n nuwe plek uitgeroep. Sy belowe sy sal ’n verbrande, verminkte pasiënt versorg wat na verwagting nie lank gaan leef nie. ’n Nuwe aankomeling betwyfel die pasiënt se aanspraak dat hy aan geheueverlies ly. Willem Dafoe, Ralph Fiennes en Juliette Binoche is onder andere in die rolverdeling. Ander films wat op die kanaal uitgesaai sal word, sluit in Flight, Gandhi, Happy Feet, Hidden Figures, Out of Africa, The King’s Speech, Gone with the Wind en nog meer. 