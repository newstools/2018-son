DIE cops sê hulle het gedurende hul veiligheidsmaand agtergekom daar is ’n neiging onder leerders om skerp voorwerpe skool toe te neem. Volgens kapt. Khaya Tonjeni, ’n polisiewoordvoerder, vergesel polisiebeamptes in die provinsie leerders na talle skole om hul veiligheid te verseker. Hy voeg by die kinders word ook teen dwelmsmouse, gevaarlike en gewapende leerders en boelies beskerm. Oorlogsones “Ons lede besoek sedert begin Februarie verskeie skole om leerders in te lig oor dwelmmisbruik en die dra van gevaarlike wapens by skole. “Ons het opgemerk dat leerders gevaarlike wapens skool toe neem en ons gaan nie hierdie gedrag toelaat nie. Skole is leersentrums – nie oorlog­sones nie.” Hy moedig ouers aan om eienaarskap van skole te neem en om met die polisie in hul omgewing saam te werk en hulle oor enige misdaadpatrone en geweld in te lig. Aangemoedig “Ons program Adopt-a-School is nog in werking. “Polisiekantore wat naby skole geleë is, word aangemoedig om ’n skool aan te neem. Hulle moet verseker dat hulle ’n integrale deel is van die skoolveiligheidsprogram wat die polisie en die Oos-Kaapse onderwysdepartement in 2012 bekend gestel het. “Die doel van die program is om misdaad en geweld in skole te verminder en om gemeenskappe en leerders oor die uitwerking van misdaad en geweld in te lig.”