DIE Southern Kings se instaan-breier, Barend Pieterse, sê hy het baie beter verwag van sy span. Dit kom nadat die Kings Vrydagaand in die Kingspan-stadion in Belfast met 59-10 vertrap is deur Ulster. Die Iere, wat na die uitspeelrondes mik, het nege drieë gedruk en dit het byna nooit gelyk of die Kings hulle laat sweet het nie. Ulster was duidelik in ’n ander klas as die Kings. Volgens Pieterse het hy ’n veel beter vertoning van sy span verwag. “Ek is natuurlik teleur- gesteld oor die uitslag, aangesien ek van mening is dat hierdie span sedert die begin van die kompetisie verbeter het. “Ons het met een doel na Belfast gekom en dit was om hulle te klop, maar weer eens kon ons dit nie regkry nie. “Ons sal net weer terug moet gaan en aan ons spel werk vir die volgende wedstryd,” sê Pieterse. Pak Daar is egter nie te veel tyd vir die Kings om gereed te maak vir hul volgende wedstryd nie. Hulle pak Ospreys Vrydagaand in Swansea in die Liberty-stadion. Daar is egter baie om te doen voor die wedstryd, want Pieterse is nog nie seker of hy die span gaan voorberei vir die wedstryd nie. Die Kings-breier, Deon Davids, het om mediese redes nie saam met die span getoer nie, maar volgens die Kings sou hy hom by die span aansluit sodra hy kan. Die Kings en Pieterse moet nou sien of dit nog gaan gebeur. Of Davids aansluit hom by die span of nie, sal die Ospreys steeds ’n taaie wees. As die Kings hul 15de agtereenvolgende nederlaag wil vermy, sal hulle vinnig ’n haas uit die hoed moet pluk. Uit die drie wedstryde op toer is Ospreys oënskynlik die maklikste teenstander. Ospreys het nog net 4 van hul 14 wedstryde gewen.