ROBERTSON. – ’n Klonkie kry nagmerries en is ’n senuwrak nadat ’n onnie hom na bewering met ’n krieketkolf aangerand het. Die voorval het sowat twee weke gelede by die Laerskool Vinkrivier buite dié dorp gebeur. Clayton Karelse (7), ’n gr. 2-leerder, se boude is pimpel en pers geslaan. Sy ontstelde ma, Rosaline, sê Clayton is glad nie meer dieselfde nie. “Hy roep na my in sy slaap en sê dat hy bang is dat daai onnie hom weer met die kolf sal bykom,” sê sy na aan trane. Karelse sê die Vrydag toe Clayton uit die skool kom, het hy haar vertel hoe die onnie hom sewe keer met die kolf geslaan het. Volgens Karelse is beweer dat Clayton twee meisies by die skool seksueel gemolesteer het. “Ek het toe met die mammas van die twee kinders gaan gesels en gesê dat ons onmiddellik­ na ’n dokter toe moet gaan om vas te stel of die kinders wel gemolesteer is.” Karelse sê die mammas het geweier. Volgens Karelse was daar verlede jaar ook ’n storie dat Clayton meisies gemolesteer het, maar dit kon nooit bewys word nie. Karelse het ’n saak teen die betrokke onnie by die polisie gaan maak. Karelse sê sy glo dat Clayton nooit so iets sal doen nie, want sy maak hom nie so groot nie. Volgens haar is Clayton n woelige knapie wat baie spelerig is. Millicent Merton, ’n woordvoerder vir die Wes-Kaapse departement van onderwys (WKOD), sê lyfstraf word in ’n baie ernstige lig beskou en is onwettig. “Die bewering word ondersoek en die departement sal diensooreenkomstig optree. “ ’n Maatskaplike werker van die distrikskantoor het reeds die skool besoek en sal die nodige ondersteuning bied,” sê Merton.