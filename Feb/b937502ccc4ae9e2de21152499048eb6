SOGGENS vroeg is hulle al gereed. Die natuur se elemente keer hulle nie om jong leerders veilig by hul skole te kry nie. Die Wes-Kaapse departement van gemeenskapsveiligheid het verlede week Donderdag en Vrydag honderde Walking Bus-sekuriteitspersoneel geloof vir die onbaatsugtige taak wat hulle verrig. Hulle is vereer met diplomas by ’n ontbyt wat spesiaal vir hulle gereël is, sowel as ’n belofte van ’n moont­like klein inkomste vir hul taak ná Maartmaand. Die geleentheid is in Lentegeur en weer in Hanover Park gehou. Die Walking Bus-sekuriteit, wat meestal uit middeljarige vroue bestaan, se opoffering is deur die Wes-Kaapse minister van gemeenskapsveiligheid, Dan Plato, geloof. Plato het gesê: “Ek het nie goud en silwer om te gee nie, maar ons vereer die mense wat soggens ons skoolkinders se veiligheid waarborg. “Ons as regering kan nie sonder die Walking Bus-mense nie, want hulle is ons oë en ore op die grond. “Hulle offer op om ons kinders te beveilig.” Die oplettende span vertel Plato het al ’n gun by ’n 15-jarige by ’n skool in Delft gevind. “Ons Walking Bus-lede het ook al leerders in Mitchells Plain met messe en skerp voorwerpe betrap. “Gangsters en merts hou nie van die beveiliging nie en dus is ons lede se lewens ook in gevaar.” Plato het genoem daar is ver­lede week op van die Walking Bus-lede – in Ocean View – geskiet. Shireen Isaacs van Hanover Park het gesê: “As die gangsters ons met die geel jackets sien, dan staan hulle terug uit respek.” Volgens ander lede word die leerders nie meer beroof en agtervolg sedert die Walk­ing Bus-projek verlede jaar begin het nie.