DIE tyd het aangebreek vir ’n vars span leiers in die Stad Kaapstad. Só sê die DA-leier, Mmusi Maimane, wat oor die naweek die party se eerste federale raadsvergadering van die jaar bygewoon het. Die agenda het bestaan ??uit dringende land- en partysake, insluitend die posisie van die Stad se burgemeester, Patricia de Lille. Maimane het gesê die nuwe leierskap van die Stad moet die koukus vereenvoudig en fokus op die lewering van uitstekende dienste en die beantwoording van die talle bekommernisse van die publiek. Wegvee “Ons is verbind tot die publiek, wat van ons verwag om te doen wat reg is en wat in die beste belang van die kiesers is. “Dit maak nie saak hoe moeilik dit is nie. Anders as ons teenstanders, sal ons nie moeilikhede of verleenthede wegvee nie. Ons sal optree om die integriteit en die vertroue van die publiek te handhaaf,” het hy gesê. Maimane het verder gesê dis die standaard waaraan hulle die ANC en hulself meet en dit word amptelik in hierdie saak gedemonstreer. Die federale raad het ook die waterkrisis bespreek en inwoners se pogings om te bespaar, is verwelkom. Maimane het gesê dis die nasionale regering se verantwoordelikheid vir grootmaat-voorraad en berging van water, soos per artikel 3 van die Nasionale Waterwet. “Dit is die wet, of die minister van water en sanitasie daarvan hou of nie,” het hy gesê. Met ’n jaarlikse begroting van R12,2 miljard vir die ontwikkeling van infrastruktuur is dit volgens hom gewetenloos dat die nasionale departement van water en sanitasie die afgelope drie jaar ’n totaal van net R5 miljoen in die Wes-Kaap bestee het. “Al speel min. Nomvula Mokonyane met mense se lewe, vorder ons aansienlik in ons pogings om Dag Zero te vermy.”