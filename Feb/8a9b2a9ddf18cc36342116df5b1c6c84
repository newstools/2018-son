AB DE VILLIERS moet die beleërde eendagkrieketspan van die Proteas kom red. De Villiers se kolfvernuf en uitstekende leierskap is wat die Suid-Afrikaners benodig om die reeks ten minste met Indië te deel. Die tuisspan het Woensdag sy derde agtereen­volgende nederlaag gely toe die besoekers op Nuweland met 124 lopies gewen het. Môre kom die twee spanne in die vierde stryd in die reeks op die Wanderers in Johannesburg teen mekaar te staan. Wat Suid-Afrika benodig, is ’n speler wat Indië se draaibalboulers kan vasvat. De Villiers het die vermoë om dit te doen. In die derde toets in die Bullring het De Villiers ’n vingerbesering opgedoen en gevolglik die eerste drie wedstryde in die reeks van ses misgeloop. Hy sluit hom vandag by die groep aan. Aiden Markram sal steeds die span aanvoer. Die veelsydige JP Duminy sê al het Indië die Proteas oorrompel, is die reeks nog nie verlore nie. “Dis ’n reusehupstoot dat AB terug is. Sy leierskap en kolf­vermoëns is van onskatbare waarde. Ons is baie bly hy is terug in die span.” Duminy was Woensdag die enigste Suid-Afrikaanse kolwer wat die besoekers se draaiers kon aanvat. Hy moes egter baie hard werk vir sy 51 lopies. “Die werklikheid is dat ons teen die draaiers sukkel. Hulle het ook baie gouer as ons aangepas en hul draaiers het dit goed benut,” het Duminy gesê. Die Indiese draaiers het die tuisspan se kolwers in ’n wurggreep van vrees. Yuzvendra Chahal en Kuldeep Yadav het tot dusver 21 van die 30 paaltjies in die reeks platgetrek. Maar terwyl De Villiers die kolflys aansienlik sal versterk, is daar kommer oor die boulers, wat ook sukkel. In 3 wedstryde kon hulle net 10 paaltjies neem. Dan is daar die Virat Kohli-faktor. Die Indiese kaptein het Woensdag met ’n meestersklasvertoning 160 lopies nie uit nie aangeteken. Ottis Gibson (breier) hoop waarskynlik op twee goed: dat die boulers so gou moontlik van Kohli ontslae raak én dat De Villiers ’n honderdtal aanteken.