PRES. Cyril Ramaphosa het met sy eerste kabinetskommeling ’n nuwe besem gebruik. Tog blyk dit dat ’n paar stofkolle mis gevee is. Ramaphosa het Maandagaand ná 22:00 ’n reeks ver­anderings aan die kabinet bekend gemaak. Die vertraging van die aankondiging was weens talle konsultasies met ministers wat deur die skommeling geraak is. Ramaphosa het gister wel genoem die nuwe kabinet is ’n oorgangskabinet wat na verwagting die land na 2019 se provinsiale en nasionale verkiesing sal neem. Hy het in ’n onderhoud met eNCA gesê: “Nee, nee. Dít is ’n oorgangskabinet. Dis die kabinet wat ons na die volgende verkiesing sal vat. Dis hoe dit beskou moet word. Dis ’n baie sterk kabinet.” Maar die opposisiepartye is nie só oortuig nie. Dr. Mbuyiseni Ndlozi, EFF-woordvoerder, sê die kabinetskommeling is eintlik net ’n herbeleëring deur die korrupte en staats­kapingsministers. “Ramaphosa moes die knie buig voor faksiedruk in die ANC,” meen Ndlozi. “Dit bewys hy heers oor ’n kleptokratiese versameling wat nie gered kan word nie.” Mmusi Maimane, die DA-leier, meen die kabinetskommeling bewys dat die probleem by die ANC lê. “Die kabinet is steeds vol Gupta-lojaliste en korrupsie-beskuldigdes,” sê hy. “Hoe gouer ons die ANC uit die regering verwyder, hoe gouer sal ons land sy ware potensiaal bereik.” Onder die nuwe aanstellings is Nhlanhla Nene, ’n gewese minister van finansies, wat weer in dié pos aangestel is. Hy vervang Malusi Gigaba, wat tot die ver­basing van die opposisiepartye behou en na die ministerie van binnelandse sake teruggeskuif is. Pravin Gordhan, Nene se voorganger wat lelik geboelie is onder Zuma se regime, is as minister van openbare ondernemings aangestel. Gordhan vervang Lynne Brown, wat uitgeskop is. Brown en Gigaba word albei betrek by bewerings van staatskaping. Die omstrede minister van maatskaplike ontwikkeling, Bathabile Dlamini, is nou in die presidensie die minister vir vroue, kinders en gestremdes. Susan Shabangu het na die portefeulje maatskaplike ontwikkeling geskuif. Nóg ’n minister wat by staatskaping betrek word, Nomvula Mokonyane, is van water en sanitasie na kommunikasie verskuif. Die uitgesproke minister van polisie, Fikile Mbalula, is met Bheki Cele, die voormalige nasionale polisiekommissaris, vervang. Nog ’n vermeende Gupta-lojalis, Mosebenzi Zwane, moes plek maak vir Gwede Mantashe as die nuwe minister van minerale bronne. Die ander nuwe aanstellings is dr. Nkosazana Dlamini Zuma (minister in die presidensie) en Zweli Mkhize by korporatiewe dienste. Die ANC-adjunkpresident, David Mabuza, is nou ook die land se Nommer Twee.