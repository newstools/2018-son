HAAI, Sonlanders! Oe, jinne, Tor vat regtig nie drama van in­breker-kabouters nie. Hy is op ’n mission om sy vrou en kind se killers vas te trek. En toe Green Eyes en sy span by Tor se huis inbreek, is dit net waarop die gebroke man gehoop het. Green Eyes hou hom hardekwas, maar kort voor lank het Tor met ’n cutting torch ’n stuk van sy oor afgesny. Intussen wonder die gangster-dikding Ore waar Green Eyes-hulle draai, want sy jongste broertjie, Kenny, is saam met hom. Geniet nou hoofstuk 5 van ELDRIDGE JASON se Wraak! GREEN Eyes maak kleinkatjie-kreungeluide soos iemand wat in Pollsmoor ’n potjie Vaseline gesien het. Hy staar in afgryse na sy stuk verbrande oor wat nie ver van hom af op die vloer lê nie. Die trane stroom oor sy wange. Kenny en die ander ou, Langkop, gaap Green Eyes oopmond en met pierings vir oë aan. Hulle ken Green Eyes al van kleins af en het hom nog nooit sien huil nie. Nie eens die keer toe ’n lid van ’n rival gang Green Eyes se ouers doodgeskiet het nie. “Ek hoop julle besef nou ek speel nie games nie,” sê Tor ietwat uitasem. “Ek maak nie empty prom­ises nie. Ek soek name.” Tor trek Green Eyes orent en trek onseremonieel die trekpleister van sy mond af. “Kyk my in die oë,” gebied hy. Green Eyes gehoorsaam. “Nou, jy kan jou die hele nag hardegat en sterkgevriet hou, ek worry nie. Maar wat jy moet besef, is dat ek nie gaan ophou totdat jy soos die Airport Mall se sleg­gebraaide KFC-hoender lyk nie. “Verstaan jy my? Green Eyes knik. “Het jy nie ’n bek om my mee te antwoord nie?” vra Tor ongevoelig en klap die inbreker ’n hou teen die kop. “Asseblief …” prewel Green Eyes. “Laat my asseblief gaan?” Tor snork hard deur sy neus. “O, nou ken jy van asseblief? Maar toe julle gespuis my vrou en kind vermoor het … Dink jy nie my mense het ook om genade gesmeek en hoeveel keer ‘asseblief’ gesê nie?” “Dit was nie ek nie,” sê Tor met ’n skor stem. “Ek was nie by nie; ek het net daarvan gehoor.” “So, wie was dit?” vra Tor. Doodse stilte. Green Eyes slaan sy oë afwaarts. Tor beweeg weg en tel weer die cutting torch op. “Jy het duidelik nog nie genoeg jou les geleer nie,” sê hy kil. “Dis nou wat ’n mens kry van *tt*rs soos julle. “Te f*kken lui om te gaan werk soek, maar maak dit jul werk om ander se sweet net so te steel en deur jul naat te trek. “Dink mos ‘insurance gaan betaal’, so, julle het niks om oor te worry nie. “Ek het nuus vir jou: Vannag gaan al drie van julle betaal. Julle gaan kos k*k wat julle nog nooit gevreet het nie.” Green Eyes se gil weergalm deur die vertrek toe Tor weer die blaasvlam aanskakel. *** Ore is op die punt om ’n Camel aan te steek toe iemand aan sy deur klop. “Binne … F*kken binne!” bulder hy. Tamatie kom soos ’n klein seuntjie ingesluip. In sy hand is ’n velletjie papier. “My larney, hier is die lys van die huise wat Green Eyes-hulle vanaand sou gaan uit-check.” Hy oorhandig die bladsy aan Ore en staan terug, bang dat hy sommer ’n klap of ’n vuishou sal kry. Ore se oë gly oor die straatname op die stuk papier. “H’m, ek sien al die huise is in Kuilsrivier. Green Eyes raak slordig. Jy k*k mos nie vir te lank in dieselfde neighbourhood nie. “Weet hy dan nie ’n man kan só makliker gevang word nie?” “Ek … ek …” stamel Tamatie. “Vra my larney vir mý ’n vraag?” Ore skud sy kop. Weet jy, Tamatie, ek realize nou jy is eenvoudig net goed vir f*kk*l. Die aarde sal vergaan, maar jy sal hier bly, cos why, jy is f*kk*l werd.” Tamatie smile en ontbloot weer sy passion gap. “Nei, is waar,” sê Ore. “ ’n Mens kan sien jy was te sleg vir die aanpassingsklas ook.” Tamatie grinnik. “Hou op tatie wees, Tamatie,” blaf Ore. “Sê vir die ouens om solank my Range­ Rover uit te trek. “En een van die backup-karre. Ons gaan al die adresse op hierdie blaai besoek en kyk waar Green Eyes-hulle se bakkie staan. “Die trouble is, hulle sou nie naby ’n huis gaan park het waarheen hulle op pad was om ’n kraak te slaan nie, maar at least sal ons weet in watter area hulle is.” “En dan, my larney?” vra Tamatie grootoog. “Dan gaan ons te voet en kry die f*kker se huis waar hulle so lank draai,” sê Ore koud. “Roer jou gat.” Tamatie val byna weer oor sy voete om weg te kom. “F*kken fruitcake,” brom Ore. “ ’n Mens kry ook net dommes wat bereid is om hol­borsels te wees.” *** Kenny gooi oor al sy klere op toe hy ’n paar van Green Eyes se vingers voor hom sien lê. Langs hom maak Langkop sy broek vuil. So ’n nat stinke. Tor het intussen weer die lap in Green Eyes se mond gedruk, so al wat uit dié inbreker se mond kom, is gesange uit Die Boek van die Maer Katte. Tor skakel weer die cutting torch af. Hy sit dit versigtig neer en stap in die gang af. Oomblikke later keer hy terug met ’n paar handdoeke en pak dit rondom Green Eyes. “Jy gaan jou vrek bloei. But daai is jou eie worries,” sê hy kil. “Jy wil mos sterkbiene staan. Next time sny ek jou een been onder die knie af, en dan kyk ons hoe sterkbiene staan jy.” ’n Traan loop oor Green Eyes se wang. “O?” vra Tor gemaak verbaas. “Wil jy dalk iets sê?” Green Eyes knik ’n hele paar keer. Met die pleisterband van sy lippe af, raak sy lippe so pap soos dié van ’n professionele skinderbek. “Dis die ou wat hier langs my sit, Kenny, se broer. “Ore. Ore die ses vannie Parkwood. “Ek was daai dag nie by nie, cos why, my laaitie was koorsig. “Toe sê die ouens Ore het gesê hy kom saam om hulle die ropes te wys. “Die ouens was ge-worry dat Ore sommer helder oordag by mense se huise wou inbreek. Maar Ore het toe glo vir hulle gesê ’n ware ou worry nie van ’n horlosie nie.” Tor grinnik. “ ’n Ware ou, sê jy?” Green Eyes knik. “Ek het gehoor by die een huis was ’n goose en ’n laaitie. Toe order Ore dat hulle satgemaak word, want hulle het sy gesig gesien.” “Order … So asof hy by die Spur was?” vra Tor koud. Dan draai hy na Kenny. “Hierdie Ore-gemors, hy is jou broer?” Kenny knik. Tor draai na die rusbank waar hy Kenny se selfoon vroeër neer­gesit het en skakel dit aan. “Nou kom ons kyk wat sê Ore as ek hom meedeel dit is nou ’n oog-vir-’n-oog-saak dié.”