’N VERMEENDE rower is die naweek dood ná ’n beweerde voorval van mob justice. Dié justice is na bewering toegedien deur meer as 100 omgekrapte gemeenskaps­lede van Arcadia en Bethelsdorp Uitbreiding 29 in die Baaise noordelike gebiede. Volgens sommige is Luwaan Neff (28) se klere uitgetrek en is hy geskop, met klippe en bakstene bestook en selfs met ’n hamer geslaan. Neff is klaarblyklik kort nadat hy oorrompel is, oorlede. Die polisie het later op sy verminkte lyk afgekom. Vrydagoggend het die strate van Arcadia in chaos ontaard toe inwoners na bewering gesien het hoe Neff ’n meisie in Imbuiastraat beroof. Al hoe meer mense het hom agternagesit. Neff het vanaf Imbuia­straat deur die vlei gehardloop na Uitbreiding 29, waar hy na bewering by die kraghuisie in Novemberstraat finaal beet­gekry is. Party mense het mekaar glo aangehits deur te skree: “Maak hom dood!” Baie inwoners beweer Neff het baie mense in die omgewing beroof. Kapt. Johan Rheeder, ’n polisiewoordvoerder, het bevestig die moord is gepleeg. “Die polisie kan nie bevestig hoeveel persone by die moord, wat Vrydag omstreeks 08:00 plaasgevind het, betrokke was nie. Die polisie het ’n 28-jarige man dood aangetref. Hy het veelvuldige beserings opgedoen. “Daar is tans geen getuies nie en die motief vir die moord is nog onbekend. Die nadoodse ondersoek sal bepaal wat die oorsaak van sy dood is.” Die polisie ondersoek ’n saak van moord en is op die oomblik dringend op soek na ooggetuies. Michaela Prince (18), Neff se vermeende slagoffer, voel steeds geskok en huilerig oor die ervaring. Boonop is dit die 11de keer dat sy in hierdie gebied beroof word. Beveel “Ek was 06:45 op pad werk toe. Ek het geloop en my earphones uitgehaal om op my selfoon musiek te luister. Ek’t gesien hoe iemand agter my beweeg, maar my nie daaraan gesteur nie.” Prince vertel die rower het toe voor haar ingeloop en ’n vuurwapen teen haar maag gedruk. Hy het haar beveel om hom haar selfoon te gee, dit gegryp en weg­gehardloop. Prince het haar selfoon­ teruggekry nadat inwoners dit na bewering by Neff afgevat het. Rensquel Kramer, Prince se broer, vertel: “ ’n Ruk daarna het ek Luwaan aan die arm beetgehad. Ek wou hom polisiestasie toe vat. Iemand in die groep het vir my geskree om sy hand te los, want netnou slaan hulle my ook. Toe die mense hom eers gryp, kon ek niks doen nie. “In ’n stadium het Luwaan weggekruip in die vleiwater in die vlakkie tussen Arcadia en Uitbreiding 29. “Toe die mense hom met klippe begin gooi, het hy verder gehardloop.” Neff het sy laaste minute saam met Sharon Johnson deur­gebring. Hy en Johnson het in dieselfde huis in Arcadia gewoon. “Die mense het vir my geskree ek moet die lyk kom haal. Toe ek daar kom en almal amper weg was, het Luwaan nog gelewe. “Ek het by hom gesit totdat hy sy oë toegemaak het,” het ’n emosionele Johnson gesê. “Die kind het nie ’n baksteen op die kop verdien en om met ’n hamer doodgekap te word nie. Ek drink al heeldag, want ek kan dit net nie vergeet nie.” Johnson sê ’n vriend wat saam met Neff was, is sedert die aanval spoorloos. Neff se ma is oorlede en die pa kon nie vir kommentaar bereik word nie. Neil Freeks, Neff se oom, sê hy is geskok oor die wreedheid van die moord. “As Luwaan iets verkeerds gedoen het, vat hom polisiestasie toe. Ja, hy was stout en het by mense goed gesteel. Hy het tik gerook, maar dis nie nodig om hom te stenig nie. Ek wens nie eens my vyande só ’n dood toe nie.” Freeks sê ook hy het geweet Neff sou eendag in die moeilikheid kom oor sy dade, maar nooit verwag hy sou met sy lewe boet nie.