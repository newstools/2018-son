DIE tesourier-generaal van die ANC, Paul Mashatile, het gesê pres. Jacob Zuma moet ’n lange gooi. Volgens Mashatile is só ’n stap nodig om te verhoed dat daar twee sentrums van mag in die land bestaan. “Dit is ons mening dat daar ’n change of guard moet wees,” het Mashatile aan die CNBC-netwerk gesê. Hy voeg by: “Mag moet oorgedra word. Daar kan nie twee sentrums van mag wees nie. “Ons wil ’n situasie sien waar daar net een sentrum van mag is met geen spanning nie. “En die bes moontlike manier om dit te bereik, is vir die staatspresident om uit te tree,” het Mashatile afgesluit. Mashatile se opmerkings het gekom vóór ’n vergadering van die ANC se topses saam met pres. Zuma. Die nuwe ANC-leier, Cyril Ramaphosa, sou die afvaardiging ná Zuma lei. News24 berig Mashatile het die sterkste aanduiding tot dusver gegee dat daar druk is om van Zuma ontslae te raak.