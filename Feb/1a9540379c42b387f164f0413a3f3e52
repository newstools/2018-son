DIE gospelgroep Divine Purpose van Mitchells Plain sê hul doel is om siele vir die Here te bereik. Só vertel Craig Pienaar (34), die leier van die groep. Volgens hom het hulle saam grootgeword in die kerk en in 2012 het hulle besluit om dié sanggroep te stig. “Die Here het my vrou, Crystal (33), wat die lead vocalist is in die groep, met ’n besondere sangtalent geseën en met die hulp van die Here is ons tot alles in staat deur Hy wat vir ons die krag gee.” Die groep is die worship team by hul gemeente, Oneness ­Pentecostal Truth in Mitchells Plain. Pienaar sê die groep se klank is urban gospel met ’n unieke flavour. “Ek is Kosbaar” is ’n lied wat Pienaar self geskryf het. Die boodskap daarvan is dat God elkeen met ’n spesifieke doel en gawe geskape het. Marco van der Merwe was die vervaardiger van die groep se album I have Hope. Pienaar sê dit was ongelooflik om met dié talentvolle producer te werk. Divine Purpose wil almal bereik met hul musiek en sang, en vertrou dat die liedere tot baie harte sal spreek. Pienaar vertel dat hulle as gesin deur ’n baie moeilike tyd is met die dood van hul baba. Hy vertel dat hul seun ook ’n hartkwaal het, maar dat hulle deur die Genade van die Here nog staande is. Gaskunstenaars “Al die musiek op die album is oorspronklike liedere wat vertel van ons pad met die Here die laaste tyd.” Die konsert vind op 4 Februarie plaas by die Bellville Theatre-ouditorium. Die gaskunstenaars wat gaan optree, is Dumisani, Joshua ­Generation, Alfredo Hendricks, Peace Within en KG Band. Die konsert begin 18:00 en die toegang is R80. Kinders van 5 tot 12 jaar betaal R40. Vir nog inligting kan jy Craig Pienaar bel by 082 5522 739.