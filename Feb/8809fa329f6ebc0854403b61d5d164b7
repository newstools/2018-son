DIE span van die Progress-rugbyklub het nie meer ’n veld om op te speel nie. Dít volg nadat die Nelson Mandelabaai-munisipaliteit (NMBM) die Sentraal-rugbyveld in Uitenhage laas jaar gesluit het oor dit te onveilig is vir toeskouers. Maar die NMBM het beklemtoon dis net tydelik. Die trotse OP-kampioen moet nou maar van ander klubspanne se velde gebruik maak om te oefen. Hulle moes selfs die naweek ’n game teen die Crusaders van George kanselleer omdat daar net mooi nêrens is om die wedstryd te speel nie. “Dit is ’n skande,” sê Melvyn Frans, ’n oud-Progress-speler en -aanhanger. “Die plekke val uitmekaar en dit lyk net nie asof die munisipaliteit iets daaraan gaan doen nie.” “Die agtergeblewe spanne het hard gewerk om te wees waar hulle vandag is. Ons kan nou glad nie tuis speel of spanne hierheen nooi nie.” Kosie Basson, president van die Progress-rugbyklub, sê: “Ons moes maar soos gypsies rondgegaan het om te kan speel. Dit was moeilik en het ons gemeenskap rugby ontneem. “Die finansiële implikasies vir ons klub en ons ondersteuners was erg. “Sowat 80% van ons klubrugbyspelers is werkloos of studente. “Ons het geen permanente of groot borgskappe nie en maak staat op die inkomste wat by die hek gegenereer word tydens ons tuiswedstryde.” By die Uitenhage-rugbyveld oorkant die pad lyk dinge selfs meer beroerd. Dié stadion se dak is byna heeltemal af en binne die gebou blyk daar bosslapers te bly. Oral lê menslike afval en vuil kimbies. Die plek se reuk is ondraaglik. Martin Seekoei, wat al 48 jaar langs die rugbyveld woon, sê daar’s geen elektrisiteit of water beskikbaar nie. Mthubanzi Mniki, ’n munisipale woordvoerder, het gesê die rugbyvelde is tydelik toegemaak oor die struktuur onveilig is ingevolge die Wet op Veiligheid by Sport- en Ontspanningsgeleent­hede. “Ons het dié week ’n vergadering gehou met die Progress-rugbyklub. Ons het ooreengestem dat die pitch gerehabiliteer word in Februarie en Maart. “Betonwerk op sommige plekke van die stadium sal vervang word, asook dele van die dak. Daar sal ook loodgieterswerk gedoen word,” sê Mniki. Hy het bygevoeg albei stadions is deel van die voorgestelde distriksplan. “Dié projek, wat deel kan wees van ’n drie-tot-vyf-jaar-plan, is goedgekeur en sal in­gesluit word by die prestasieplan vir beboude omgewing.”