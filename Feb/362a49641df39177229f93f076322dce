DIT is soos ’n herhaling van Ellen Pakkies se ­storie. ’n Onbeskofte seun op tik, ouers wat geboelie, geslaan en misbruik word, gevolg deur ’n tragiese moord. Maar in dié geval is dit ’n pa wat te veel gehad het. Sedick Abrahams (62) van Tafelsig het gister in die landdroshof in Mitchells Plain verskyn in verband met die moord op Clinton (28), sy seun. Die massas mense in die openbare galery was daar ter ondersteuning van die beskuldigdes. Myrtle (53), die ma van Clinton en vrou van Sedick, het gister met Son gepraat. Sy het genoem haar klong is Woensdag doodgelem en het van 13 jaar van terror vertel. Myrtle het verduidelik: “My seun was langer as dertien jaar op tik. Wanneer hy huis toe kom, dan demand hy kos of geld. “As ons nie het om vir hom te gee nie, raak hy baie aggressief en begin ons skel en vloek. Die vieslikste woorde. Daai p- en n-woord.” Wat die ma gebreek het, is dat haar onbeskofte seun sy pa aangerand het. Vir die egpaar was dit soos ’n terroris in hul midde. Myrtle het stilgebly en bygevoeg: “Elke dag ... elke liewe dag ...” Sedick het na bewering Clinton gesteek terwyl hulle geskel het. Myrtle het bygevoeg: “As my man nie teruggeveg het nie, sou hý die een gewees het wat nou in die ­morgue lê. “Al het ek baie keer gesê as hy (Clinton) vir sy habit kon sorg, kon hy ook vir sy kos werk, was ek steeds baie bang vir hom. “Ek het die vrede probeer bewaar, kos gegee en R1, as hy gevra het. “Ek het selfs my potte en goed weggesteek oor ek bang was hy gooi ons met kookwater.” Myrtle het gesê toe sy haar man Woensdag ná die gebeure gesien het, het hy soos ’n zombie gelyk. “Amper asof hy nie geweet het wat hy gedoen het nie. Hy het groot geskrik en baie gehuil. “Dan sien ek ook hoe Clinton na my hardloop en skreeu: ‘Sien Mammie wat my pa gedoen het.’ ” Sedick het gister sy eerste verskyning in die hof gemaak. Toe hy die beskuldigdebank ingestap het, kon woorde soos “shame”, “haai foei tog” en “jinne, man” van die galery gehoor word. Darren Johnson, die staatsaanklaer, het die hof ingelig die staat gaan nie borgtog teenstaan nie. Maar landdros Steyn het vinnig in ’n streng stem teruggekap: “Mnr. Johnson, jy weet daar is prosedure om te volg.” Steyn het toe na Sedick gedraai en gesê: “Meneer kan maar afstaan.” Hy is later teruggeroep en borgtog is toegestaan. Die saak is tot Woensdag 11 April uitgestel. Beaam CLINTON se suster Jessica Abrahams (32) beaam die hel wat haar arme ouers in hul eie huis ervaar het. Die sussie beskryf elke dag by die Abrahams-familie as ’n nagmerrie wat hom oor en oor afgespeel het. Volgens Jessica is haar pa nie iemand wat van geweld hou nie. Hy is ’n stil man wat eerder net sou stilbly wanneer haar broer hom so onbeskof gedra het. Sy verduidelik: “My broer was erg. As hy nie sy way kry nie, dan skel, vloek en baklei hy met ons ouers. “Hulle het ’n interdik teen hom uitgehaal, maar hulle sou eers vir die papierwerk moes wag. “Die interdik sou in Maart gefinaliseer geword het.” Nadeema Miller, die Abrahams-gesin se buurvrou, het ook die egpaar se saak kom ondersteun. Sy sê: “Ek het elke fight gehoor en gesien. “Sy ma en sy pa was te bang vir hom. So, ek was die een wat altyd ingespring het en hom weg van hulle geslaan het. “Een dag toe ek inkom, was hy bo-op sy pa en het hy sy pa met ’n pot geslaan. “Daar was ook ’n dag toe hy sy pa met ’n leë bottel geslaan het en sy pa het net gekeer en nie terug­baklei nie. “Daai man hoort nie in die tronk nie. “Sy hart is te goed – en dit was selfverdediging!” 