DIE polisie moedig ondernemings in die Nelson Mandelabaai-metro aan om meer waaksaam te wees. Dié versoek kom nadat ’n gewapende rooftog dié naweek by ’n besigheid in Kabegapark plaasgevind het. “Vrydag omstreeks 22:00 is twee sekerheidswagte (32 en 25 jaar oud) deur vyf verdagtes gedreig. Een het ’n vuurwapen gehad. Sleutels van verskeie splinternuwe VW-voertuie is uit ’n geslote kantoor gevat,” sê kol. Priscilla Naidu, polisiewoordvoerder. Die verdagtes het die sekerheidswagte in ’n VW Caddy toegesluit en in die res van die karre weggery. Die maatskappy sal ’n stock take doen om te bevestig watter voertuie gevat is. Tot dusver is bevind dat drie wit VW Polo’s, een silwer VW Polo en ’n wit VW Caddy weg is. Die provinsiale ondersoekeenheid teen georganiseerde misdaad ondersoek ’n klag van sakeroof. Uitgebrande “Dié eenheid ondersoek ook twee sake waar voertuie in KwaNobuhle en Kamesh gesteel is. Woensdag is ’n blou VW Polo in ’n huisrooftog in KwaNobuhle gesteel. “Die uitgebrande kar is in Matanzimaweg gevind. “Verlede Vrydag omstreeks 01:00 is ’n rooi VW Polo by ’n huis in Kamesh gesteel. Dié voertuig is ook gedeeltelik gebrand en in dieselfde straat gevind.” Die ondersoekeenheid ondersoek ook gerugte wat tans in die sosiale media versprei word. Luidens die gerugte gaan misdadigers VW-voertuie target oor ’n vriend, Thando “Derang” Mlilwana, op 4 Februarie buite ’n tavern in KwaNobuhle doodgeskiet is. “Die polisie kan nie in dié stadium bevestig of die rooftogte met die gerugte verband hou nie, maar die ­ondersoek duur voort,” sê Naidu. Die polisie doen ook ’n beroep op besighede om nie hul voertuigsleutels by die sekerheidswagte te los nie, want dit is nie die eerste keer dat voertuie by depots gesteel word nie. Gemeenskappe moet ook op en wakker wees en enige verdagte aktiwiteite aanmeld, soos ’n splinternuwe VW wat deur verdagte persone bestuur word. Inligting kan anoniem deurgegee word deur 08600 10111 te skakel of lt. kol. Willie Mayi te bel by 082 697 5914.