BAROKA FC was nie lank gelede nie boaan die puntelys van die Premier-sokkerliga (PSL), maar nou lê hy onder Chippa United. Die Chilli Boys sal Baroka Saterdag in die Peter Mo­kaba-stadion moet klop om hul droom om aan ’n Afrika-toernooi deel te neem, lewend te hou. Baroka (9de) lê nou wel onder die Chilli Boys (7de), maar dís net weens ’n doeleverskil – of dánksy ’n doeleverskil, wat Chippa betref. Die twee spanne het eintlik 26 punte elk, so maksimum punte is dus ononderhandelbaar vir Chippa. Die slegte nuus vir Chippa is dat dit ’n wegwedstryd is. Verder het Chippa ook vasgeval in die twee spanne se vorige PSL-wedstryd. Baroka het Chippa daardie dag in September met 3-1 geklop, nogal in die Nelson Mandelabaai-sta­dion. Dit was ook die wedstryd wat die voormalige Chippa-breier, Dan Malesela, sy werk gekos het. Die Chilli Boys sal dus wakker moet wees in Polo­kwane, want behalwe hul swak rekord teen Baroka behoort hulle ook besorg te wees oor hul min doele. Chippa het nou wel drie doele in sy vorige PSL-wedstryd aangeteken teen Platinum Stars, maar hy het ook drie afgestaan vir sy vierde gelykop uitslag agtereenvolgens. En ná elke gelykop uitslag sover het die span se af­rigter, Teboho Moloi, belowe­ dat Chippa weer sal begin wen...