PATRICIA de Lille, die uitvoerende burgemeester van die Stad Kaapstad, sê ’n hangende mosie van wantroue in haar pla haar nie. Sy het gister met Son in Wallacedene naby Kraaifontein gesels oor die afgelope week, wat heel dramaties was. De Lille sê sy is bly om nog haar werk te kan doen. Om terug te kan gee aan die mense. Sy vertel dat sy alte bewus is van die hangende mosie van wantroue in haar wat vanuit haar eie party, die DA, kom. Dit het gekom nadat die ANC Woensdag ter elfder ure ’n soortgelyke mosie van wantroue in De Lille in die stadsraad teruggetrek het. De Lille sê: “My aandag is nie afgelei nie. “Ek bly gefokus om voort te gaan om te doen wat ons aan die mense belowe het ons gaan doen. “Wanneer jy tussen die mense en inwoners van ons stad beweeg en jy daardie waardering en die blydskap van mense kan sien, dan weet jy jy doen dinge steeds vir jou mense. “Dis iets wat ek sal voortgaan om te doen. “My lawyers is besig met die ander kwessies. “Ek is egter daarop gefokus om te doen wat ek móét doen as ’n stadsbeampte. “Ja, ek is bewus van die hangende mosie van wantroue in my in die DA. “En weet jy wat? Ek vat een dag op ’n slag.”  De Lille het laas week die Kaapse hooggeregshof genader en die hof het bevind sy moet toegelaat word om DA-koukusvergaderings by te woon. Dit het gekom nadat De Lille by alle DA-vergaderings verbied is ná beweringe dat sy korrup is. De Lille het teruggekap: “Ek kan nie toelaat dat my naam op ’n daaglikse grondslag deur die modder gesleep word nie... “Nie terwyl ek onregverdig gemuilband word maar ander partylede vry is om oor die aangeleenthede te praat terwyl die ondersoek nog aan die gang is nie.”