GEORGE. – Terwyl Kapenaars naels kou oor Dag Zero, wil ’n barmhartige Samaritaan in die Suid-Kaap net help. Jacobus Gertse, ’n gemeenskapsleier van Rosemoor en eienaar van Burial Support Services, het ’n wateropgaarprojek in George begin vir die droogtegeteisterde Kaapstad. Deur sy en ander se toedoen is byna 100 kiloliter water al sedert einde Januarie opgegaar. “Ek het gehoor van die droogte in Kaapstad en onthou van ’n projek waar mense in die Suid-Kaap in die verlede water ingesamel het om in Gauteng en ander droogtegeteisterde dele versprei te word,” vertel Gertse. Gertse is lid van twee Facebook-gemeenskapsblaaie. “Daar is baie volgelinge op dié blaaie. Ek het besef dat as alle mense hande vat en net 1 liter skenk, dan het ons sowat 56 000 liter water. Dit kan help om die nood te verlig.” Hy hoe toe sy voorstel op die blaaie geplaas en ’n baie goeie reaksie gekry. Die water word by punte versamel van waar Outeniqua Plastics in George dit na Kaapstad vervoer. “Daar is nood en dit help nie ons sit hier hande gevou en kyk hoe mense krepeer nie. Dit help nie ons doen nou blame shifting nie. “Dis iets wat opgelos moet word. Elke mens het die reg op water. Mense was gewoond aan ’n sekere lewenspeil. Ek kan my indink hoe hulle nou moet voel. “Ons gebede gaan uit na die Vader in dié waterkrisis.” Hy sê hy doen dit omdat hy mense wil help en daar is geen politieke agenda nie. “Ek doen dit ook nie omdat ek in die limelight wil wees nie. “Ander mense wat soortgelyke projekte wil begin, is welkom. Hulle hoef nie deur my te werk nie. Ek steek maar net ’n vuurtjie aan. “Ek is beïndruk met Suid-Kapenaars se reaksie. Van dié mense is self onder druk. Hulle is egter bereid om uit te reik na ander en die bietjie te deel wat hulle het.” Hy stel voor dat mense verseëlde water skenk. As hulle nie kan nie, kan hulle ook waters in houers skenk, maar dan aandui dit is nie vir menslike gebruik nie. Dit kan byvoorbeeld in tuine gebruik word. Mense wat meer inligting verlang, kan hom by 073 125 9224 bel. Die versamelpunte in George is: Leani Jacobs van Outeniqua Plastics het gesê mense is welkom om ook houers te skenk. Hulle kan reënwater daarin plaas en dit duidelik merk: “Nie geskik vir menslike gebruik­.”