DIE weglating van die Springbok-voorryman Trevor Nyakane was die grootste verrassing toe die Bulls se afrigter, John Mitchell, sy span gister bekend gemaak het. Die Bulls speel môremiddag in hul openingswedstryd van die Superrugby-kompetisie teen die Hurricanes op Loftus Versfeld. Dit is reeds geruime tyd dat Mitchell aangedui het hy beskou Nyakane nié as ’n vaskopstut nie. Aan die linkerkant van die skrum moet hy met Pierre Schoeman en Lizo Gqoboko meeding. Mitchell het besluit om met die onbeproefde Frans van Wyk op vaskopstut te waag. Mitchell het ook die ervare Marnitz Boshoff op die plaasvervangerbank gekies bo die jong Manie Libbok.