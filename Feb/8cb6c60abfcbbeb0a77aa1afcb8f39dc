’N WETSTOEPASSINGS­BEAMPTE is in die pad gesteek ná die aanranding van ’n leerder by die Primêre Skool Rosendal in Delft. Son het Vrydag berig Wayne­ le Roux, waarnemende uitvoerende direkteur vir veiligheid en sekuriteit vir die Stad Kaapstad, het bevestig hulle ondersoek die bewerings. Die guard is by die skool aangestel om leerders te beveilig. Hy is dissiplinêr verhoor. “Die beampte is met onmiddellike effek afgedank,” het Le Roux bevestig. Die beampte is daarvan beskuldig dat hy die leerder so twee weke gelede geknyp, sy kop teen ’n muur gekap het en vir hom gesê het hy moet 120 push-ups en squats doen. Aangeraai Die leerder het vir sy ma, Zadia Hannie, gesê twee wetstoepassingsbeamptes het hom aangerand nadat hy sy vriende gegroet het toe dié verby sy klas stap. Met Son se opvolg­navrae is die tweede beampte nie ge-mention nie. Paddy Attwell, woordvoerder van die provinsiale onderwysdepartement, sê die skool het gerapporteer ’n wets­toepassingsbeampte het die leerder na bewering na ’n kantoor geneem nadat iets wat die seun gesê het, hom offend het. “Die skoolhoof het die ma aangeraai om ’n klag by die polisie te lê. Die hoof het die saak by die wets­toepassingsdepartement aangemeld.” Attwell sê die distrik verskaf berading aan die leerder. Hy verduidelik die Stad se beamptes patrolleer die skoolgrense en help met toegangsbeheer by sekere skole ingevolge ’n ooreenkoms met die departement.