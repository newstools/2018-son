DIE Muizenberg-polisie het Sondag twee mans gearresteer vir aanvalle op bergklimmers in die Kalkbaai-gebied. ’n Polisiewoordvoerder, sers. Noloyiso Rwexana, sê dis ná verskeie voorvalle van gewapende roof in die berg die laaste ruk. Die twee mans, wat 18 en 32 jaar oud is, is gearresteer vir roof met ’n wapen anders as ’n vuurwapen. Dis nadat nege klimmers op 13 Januarie beroof en vyf met messe gesteek is. Rwexana sê die polisie se welslae volg nadat identikits van die verdagtes uitgereik is. Hulle het reeds in die Muizenbergse landdroshof verskyn. Die Athlone-polisie het Dinsdag ’n 19-jarige man gearresteer vir die onwettige besit van ’n vuurwapen. Rwexana sê dit was toe hulle die strate van Kewton gepatrolleer het. Die man het hulle agterdogtig gemaak, en toe hy deursoek is, is ’n .38 Special-rewolwer by hom gekry. Hy sal in die Athlone-landdroshof verskyn.