JA, DIS die maand van die liefde en al daai bullshit. En ja, vir die eerste keer in jare was ek by Vrou vir daai Valentine’s. En ja, vir die eerste keer in jare het ons iets gedoen daai aand. Piekniek op ’n berg duskant Pretoria om presies te wees. Mense vra my gereeld hoe ek Vrou ontmoet het. Want ek is mos ’n bedonnerde, lelike moegoe met scars (letterlik en geestelik) wat nou al amper ’n dekade hierdie ding het met ’n beeldskone Vrou wat soos ’n jong Sophia Loren lyk. En sy woon daar in die Noorde en ek hier onder in die Kaap. Dit, het soos die meeste dinge in die lewe eintlik, met ’n kar begin. En ek wat my naam liederlik gat gemaak het in die openbaar, soos ek maar gereeld doen. Dis oor die Nissan Livina om presies te wees. Hy is al lankal gediscontinue, maar dit het ’n lang tyd terug gebeur. Kyk, ek weet nie of ek babelas gehad het nie, of maar net op my default setting van blink bef*k was nie. Maar toe skryf ek die storie oor hierdie people carrier ná ’n toets, en ek skryf hom behoorlik in sy moer in. Boring soos ’n vyfdag-krieketwedstryd. Ek sou eerder verf sien droog word as om nog ’n dag in die ding deur te bring. En so met die bek uitspoel, maak ek ook die kardinale fout om die damn ding se naam verkeerd te kry. Deur dit deurgaans die Lavina te noem. En toe kom so ’n mail van Vrou, wat in die industrie werk, na my kant toe. So yskoud en formeel dat ek omtrent die frostbite op die voorarms voel. Sy is uiters beleefd deur vir my te sê Nissan waardeer my opinie en dat elke motor- journo sekerlik ’n opinie mag hê. Maar in die toekoms, kan Albert Bakkes eers net van die feite seker maak deur die spelling van die produk se naam reg te kry, asseblief. Om te se dat ek embar­rassed was, is die under­statement van die century. Praat van naam gat maak en foot in mouth disease kry. Toe sluk ek maar my trots en skryf ’n formele openlike brief aan haar en haar baas en sê mea culpa en vra innig om verskoning. En skryf toe in hierdie einste rubriek oor hoe ’n aap ek van myself gemaak het. En publish dit sodat die publiek ook maar saam kan lag. En toe lees Vrou ook daai een, en ons begin heen en weer te mail. Nie net oor karre nie, maar sommer oor allerhande goeters. Ons kliek, en ons besef ons het eintlik baie gemeen En ná so ’n paar maande, kom daar nog ’n amptelike mail. Ek word genooi na die “begrafnis” van die ou Nissan Champ. En dit is die eerste keer dat ek haar sou ontmoet. Onthou, ek het haar nog nooit gesien nie, nie eens ’n kiekie nie. En toe ek daar by Lanseria land en haar die eerste keer ’n drukkie gee, soos joernaliste nou maar doen, en haar hare ruik hier teen my nek, toe was die koeël wragtig deur die kerk. Instantly in love. Just add water. Dit het nog nooit met my gebeur nie, ek val nie sommer vinnig nie. En dit sal na alle waarskynlikheid nooit weer gebeur nie. Die sedelessie vir die dag is: Maak af en toe jou naam gat. Miskien vind jy net jou hart se punt ...