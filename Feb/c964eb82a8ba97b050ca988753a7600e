DIE parlement se veelparty-vrouekoukus beplan ’n beraad oor sekswerk ná die ANC se besluit om vervolging vir dié praktyk te stop. Die beraad sal op 5 Maart in die parlement aangebied word, het die vrouekoukus in ’n verklaring gesê. Belanghebbendes sal hul standpunt stel oor die Suid-Afrikaanse Regshervormingskommissie se verslag oor volwasse prostitusie. Michael Masutha, minister van justisie, het dié verslag, Seksuele Misdrywe: Volwasse Prostitusie, reeds in Mei 2017 uitgereik. Sekswerk is tans ’n strafregtelike oortreding in Suid-Afrika. Die land het een van die hoogste koerse van seksuele geweld ter wêreld. – News24