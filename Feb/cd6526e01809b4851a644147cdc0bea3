’N GEBREK aan toiletpapier by die PE Kollege se Russellweg-kampus het die DA en Daso, sy studentevereniging, vandeesweek die strate laat invaar. Nqaba Bhanga, die DA se provinsiale leier, sê hy het lede van Daso in ’n vreed­same optog gelei om te eis dat die kollege-bestuur verseker dat toiletpapier daagliks in alle toilette op alle kampusse beskikbaar is. “Dit is ’n stryd vir die studente omdat die toiletpapier in die eerste week van elke maand opraak. “Daarna word dit nie vervang nie. Baken “Algemene sanitasie is ook ’n probleem omdat baie van die ablusiegeriewe op die kampusse vervalle is.” Volgens Bhanga ontvang die studente by die kolleges nie dienste van dieselfde gehalte as dié wat universiteitstudente kry nie. “PE Kollege is ’n baken van hoop en gee die toon aan in die wyse waarop ’n tegniese kollege bedryf moet word. “Ek was dus baie teleurgesteld toe ek hoor ons studente ontvang nie toiletpapier nie. “Deur dit te doen, ondermyn die kollege die studente se menswaardigheid.” Verslae Bhanga voeg by nadat ’n griefskrif aan die kollege-hoof, Khaya Matiso, oorhandig is, het hy (Matiso) ál die betrokkenes ingelig dat toiletpapier voortaan op alle kampusse beskikbaar sal wees. “Hy het ook maandelikse verslae oor veiligheid- en gesondheidskwessies op alle kampusse versoek.” Ntombekhaya Gwaqa, ’n kollege-woordvoerder, het bevestig die griefskrif is ontvang en daar word tans werk gemaak van hierdie kwessie.