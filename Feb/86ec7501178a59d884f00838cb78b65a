DIE koelbloedige skietdood van vyf polisie­beamptes en ’n soldaat in die Oos-Kaap het gister skokgolwe deur die land gestuur. Die moorde het die nasionale polisiekommissaris, genl. Khe­hla Sitole, genoop om ’n spesiale taakmag saam te stel wat ’n grootskaalse soektog na die moordenaars geloods het. Die span word bygestaan deur lede van die gespesialiseerde eenhede en die polisie se lugvleuel. Die slagoffers is gisteroggend in ’n skietgeveg by die Ngcobo-polisiestasie naby Mthatha dood. Fikile Mbalula, minister van polisie, sê dit was skokkend om wakker te word met sulke slegte nuus. Hy sê hy betreur die voorval en kan hom net indink hoe traumaties dit moes wees. Mbalula doen ’n beroep op sy beamptes om nou kalm te bly. “Ek het opdrag gegee dat die barbare opgespoor moet word. “Diegene verantwoordelik vir die grudaad moet aan die pen ry. Hulle gaan die dag berou dat hulle beplan het om ’n aanval te loods op die staat.” Brig. Vishnu Naidoo, nasionale polisiewoordvoerder, sê ’n onbekende aantal mans het die polisiekantoor gister in die vroeë oggendure binnegestorm en sonder waarskuwing begin skiet. Drie polisie­beamptes is afgemaai in die gemeenskapsentrum, waar hulle aan diens was. Die soldaat is doodgeskiet in die verdagtes se haas om van die misdaadtoneel af weg te kom. Naidoo sê: “Die verdagtes het in ’n polisiebakkie – met twee polisie­beamptes in – weggejaag. “Die lyke van dié twee beamptes is later langs die pad gevind, sowat ses kilometer van die polisiestasie af. Dit blyk dat die beamptes in execution style dood­geskiet is.” Die oorlewende beamptes het gister berading ontvang. Beroof Terwyl die motief vir die moorde in dié stadium nog onbekend is, kon die polisie bevestig dat die moordenaars tien vuurwapens en die polisie se bakkie by die polisiestasie gesteel het. Hulle het kort daarna ’n OTM beroof wat naby die polisiekantoor geleë is. Na verneem word, is die vuur­wapens waarskynlik gesteel om dié rooftog uit te voer. Sitole het die aanval ten sterkste veroordeel. Bobby Stevenson, DA-leier in die Oos-Kaapse wetgewer, het sy medelye uitgespreek teenoor die familie van die slagoffers. Hy gaan ook vandag by die polisiestasie besoek aflê.