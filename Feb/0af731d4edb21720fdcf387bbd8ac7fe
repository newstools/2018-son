‘HY WAS nie ’n gangster nie, maar ...” Nou hoeveel keer moet ons nog dáái een hoor? Hier’s die ding. Mense kan maar march lat dit lyk soos Tweede Nuwejaar, maar die gangsters floreer. Merk hul turf op straathoeke met blikkies spray paint soos pavement specials wat been lig teen lamppale. Hulle boer vooruit in onse gemeenskappe en die res moet maar met een oeg oepe slaap, luister en duck as die skote klap. En elke oggend uitkyk vir die vars bloedkolle op die corner. Ek skiem dit beteken net één ding: Op een of ander manier enable ons hulle. Die geleerdes sou sê gangsterism is “reeds ingebed in die kulturele identiteit”. Met ander woorde, hulle is nie daar buite in die straat nie, maar in ons huis en ja, selfs in ons hart. Ons eie naastes, onvolmaak soos hulle is. Ma, beskerm djy jou laaitie wat kwansuis niks verkeerd doen nie, behalwe dat hy ’n paar deurmekaar vrinne het? Skrik wakker! Dié storie staan al ’n klomp kere geskryf in die bloed van jong manne net soos hy. Moet tog nie lat hy nog ’n chapter word nie. Girlie, ­likes djy daai sexy outjie al is hy ’n 26? (Of ’n JFK, ’n JCY, ’n Terrible Tosser, YMCA of wat ook al?). Jou k*k is mos geboek as jy willens en wetens by so ’n ou in die kooi val. Dit gaan nie mooi eindig nie. Dis moeilik genoeg om ’n pa te kry wat nie gaan seep koep nie, nevermind een wat dit innie mang gaan koep. Of innie graf. Een manier om minder gangsters te hê, is om op te hou om hulle te maak, hoor! Doen jou deel vir volk en vaderland. Op my dag het die mense jou vuil uitgekyk as djy in skoolklere roek. Deesdae is die mense in die gemeenskap maar net te bly as djy nie in skoolklere skiet nie. (Ek kyk na jóú, Elsiesrivier.) Dis nou ás djy even nog skool loep. Hier innie Kaap (en dalk die Baai oek, as die droogte vasbyt) gaan ons ’n moerse challenge face wanneer die water opraak. Dan moet ons ammil saamwerk. Vriend en vyand, Terrible Tosser en ­YMCA. Dan het ons nie tyd vir jong mannetjies wat hulle sterkgevriet hou net oorlat hulle ’n gun in die hollangbroek stiek nie. Tsoenami’s, vloede, orkane en oorlog. Dáái is rampe. ’n Stad sonder water. Dít is ’n ramp. Outjies wat op mekaar skiet oor niks, is nie ’n ramp nie. Los nou daai k*k. Speeltyd is verby.