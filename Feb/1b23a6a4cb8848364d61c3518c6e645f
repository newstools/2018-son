SUID-AFRIKA se krieketspan het probleme, sommer groot probleme, in die eendaagse reeks teen Indië. Indië het die Proteas gister in die tweede ODI in Centurion behoorlik verneder. Die Proteas is lank laas in ’n ODI so verniel. Indië het met nege paaltjies gewen en die voortou met 2-0 in die reeks geneem. Vier wedstryde bly oor, maar dit lyk nie of Suid-Afrika die skietgoed het om Indië te stuit nie. Soos in die eerste ODI in Durban het Indië se draaiboulers die Proteas se kolwers heeltemal oorhoops gehad. Suid-Afrika het sy swakste kolfwerk nog in ’n ODI op tuisbodem gelewer toe hy binne 32,2 beurte vir 118 lopies uitgehaal is. Dit was uit die staanspoor nie ’n teiken wat die Proteas kon verdedig nie, maar die boulers en veldwerkers se poging was net so flou soos die kolfwerk. Indië het net een paaltjie verloor en het met die grootste gemak die wen­teiken bereik toe 177 balle nog oor was. Die wedstryd was ’n nagmerrie vir Aiden Markram, wat die Proteas vir die eerste keer aangevoer het. “Ons almal moet beter speel in die volgende wedstryd Woensdag in Kaapstad. Ons is nie in ’n goeie posisie in die reeks nie, maar hopelik bring dit ons beste na vore,” het ’n oorblufte Markram gesê. Indië se kaptein, Virat Kohli, was vol lof vir die draaiers Yuzvendra Chahal (5/22) en Kuldeep Yadav (3/20) se puik werk. Kohli het gesê die kwesbaarheid van die Proteas se onervare middelorde is goed uitgebuit.