OF ’N munisipale amptenaar se alie dan so spesiaal is, is ’n ope vraag. Maar baie mense in George is krapperig oor die klomp geld wat uitgesit is vir kantoorstoele en ’n nuwe kar. Die stadsraad het Maandag op sy maandelikse vergadering R650 000 goedgekeur vir ’n nuwe kar. En dis nie waar dit eindig nie. Mense wat op stoele by die munisipaliteit sit, sal dit ook knus agter hê. Onder die kapitaal-items is verskeie stoele, waaronder ’n nuwe stoel van R7 500 vir ’n werknemer in die afdeling vir interne oudits. Dié inligting is vervat in die munisipaliteit se aansuiweringsbegroting vir 2017/2018 wat op ’n raadsvergadering ter tafel gelê is. Die bespreking van die aansuiweringsbegroting het raadslede warm onder die kraag gehad. Twee nuwe stoele van R15 000 gaan ook vir Monde Stratu, die munisipale bestuurder, gekoop word. Besoekers aan die kantoor van die uitvoerende bestuurder van beplanning en ekonomiese ontwikkeling sal ook op nuwe stoele kan sit. Vier stoele gaan aangekoop word vir die kantoor en R6 000 is daarvoor begroot. Dit is dus R1 500 per stoel. Altesaam R5 000 is begroot vir tuingereedskap en R10 000 vir drie teetrollies. Die personeelbestuurder kry meubels ter waarde van R30 000. In die afdeling vir arbeidsverhoudinge word R10 000 vir blindings beskikbaar gestel. Virgil Gericke van die Plaaslike Besorgde Inwoners (PBI) het gesê die stadsraad moet baie sensitief wees vir die reaksie op die aanwending van geld. In die sosiale media is mense klaar ontsteld oor die koop van die kar. Theresa Fortuin van die Independent Civic Organisation of South Africa (Icosa) sê mense soek antwoorde by haar as openbare verteenwoordiger. “Mense sê hulle kry swaar en julle gaan koop ’n kar vir R650 000.” Sy wou weet of die tyd ryp is om ’n nuwe kar te koop. Jerome Lambatjeen van die DA het gesê daar is ’n behoefte aan ’n nuwe kar sodat diens­lewering kan plaasvind. Piet van der Hoven van die ANC het gesê hy kan nie verstaan waarom nuwe meubels dan vir nuut aangestelde mense gekoop moet word nie. Memory Booysen, die burgemeester, het tydens ’n onderbreking aan lede van die media gesê hy besef die kar-kwessie is ’n baie warm patat.