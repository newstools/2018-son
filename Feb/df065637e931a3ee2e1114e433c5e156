DIE veggees van die Warriors se krieketspan kan hom help om vanaand vir die eerste keer in agt jaar ’n trofee te wen. Sedert 2010 was die Oos-Kapenaars weer in heelwat uitspeelwedstryde betrokke, maar die trofeekas het leeg gebly. Vandag kry die Warriors in die eindstryd van die Momemtum One Day Cup se reeks ’n gulde geleentheid om weer ’n trofee vas te hou. Hoewel die Dolphins die tuisveldvoordeel op Kingsmead in Durban sal hê is dit nie ’n span waarvoor die Warriors hoef te skrik nie. Die kaptein, Jon-Jon Smuts, wys sy spelers se veggees, en die feit dat die kolwers hul beste peil bereik het, as faktore uit wat die skaal in sy span se guns kan swaai. “Ons het in die reeks met rukke en stote gespeel, maar in die laaste deel goeie momentum opgebou. “Die spelers het veggees gewys en al wat ons nou kort is nog só groot vertoning as wat ons in die halfeindstryd (Dinsdag teen die Titans in Centurion) gelewer het,” het Smuts gesê. Die Warriors besef hulle sal op hul beste moet wees, want volgens die Dolphins se kaptein, Keshav Maharaj, wil sy spelers ook nie dié kans verspeel nie. “Ons het hard gespook om die eindstryd te haal en nou is dit boonop op ons tuisveld. Ons wil nie verbrou nie,” het Maharaj sy span se benadering opgesom. Smuts is tevrede met sy boulers se bestendige vertonings, maar tot onlangs nog het die kolfwerk hom bekommer. Die kolwers het egter ook nou vlamgevat en Smuts was vol lof vir Gihahn Cloete en Lesiba Ngoepe se kolfwerk teen die Titans. Smuts was self in dié wedstryd op sy stukke. Maharaj meen sy boulers is uitstekend op dreef en dat hulle Cloete en kie in toom sal kan hou. Volgens Smuts sal dit dus belangrik wees om die kolfbeurt stewig te begin en ook met die bal die Dolphins van meet af aan onder druk te plaas. Die Warriors se boulplanne kan ontwrig word as die naatbouler Sisanda Magala (syspier) nie fiks is om te speel nie. Begintyd: 13:30.