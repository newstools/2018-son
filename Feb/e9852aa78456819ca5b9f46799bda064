DIE Southern Kings se volgende teenstander, die Dragons, vaar ook maar swak in die Pro14-reeks. Die Dragons het egter twee oorwinnings behaal in vergelyking met die Kings se 16de agtereenvolgende nederlaag. Een van die Dragons se oorwinnings in die reeks was juis teen die Kings toe hulle in Wallis op Rodney Parade met 29-13 geseëvier het. Die Dragons het nog ’n interessante statistiek. Hulle is die enigste span wat twee gelykop uitslae behaal het. Die een was teen die Glasgow Warriors, wat saam met Leinster die twee top-spanne in die reeks is. Die res van die Dragons se statistieke lyk ook baie na aan dié van die Kings. Die Dragons het net twee drieë (32) meer as die Kings (30) gedruk. Die Kings se 30 drieë is ook die minste in die reeks. As die Kings dus hoop vir hul eerste oorwinning, sal hulle Vrydag als moet insit in die Nelson Mandelabaai-stadion. Die Kings het kwaai deurgeloop onder die oorsese media ná hul nederlaag van 7-64 teen Leinster. Volgens sommige media was Leinster se voorbereiding taaier as die wedstryd self. Die Kings se breier, Deon Davids, en sy troepe sal dus nie ’n beter kans as Vrydag se stryd teen die Dragons kry om die opinie oor hulle te laat verander nie. In dié stadium is die moontlikheid sterk dat die Kings die reeks sonder ’n oorwinning gaan afsluit.