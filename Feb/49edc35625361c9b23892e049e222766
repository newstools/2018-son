PASOP vir ’n gekweste Lion! Die Cape Cobras se strewe om dié krieketseisoen met silwerware af te sluit, begin vandag in alle erns op Eurolux Bolandpark in die Paarl. Die Wes-Kaapse streekspan kom teen die sukkelende Lions te staan en ’n sege oor die agterosse in dié Sunfoil-meerdaagse wedstryd sal die Kapenaars in ’n gunstige posisie plaas om die titel te kan wen. Daar sal egter beslis gewaak moet word teen ’n oormaat selfvertroue. Dane Piedt, die Cobras se kaptein, het reeds sy troepe gemaan om nie waagstukke aan te gaan nie. “Ons doel en ons spankultuur is om nie te veel staat te maak op ’n individu se vertoning nie, maar dat meer spelers uitstekende vertonings moet lewer. Ons het reeds tekens van talle goeie vertonings deur talle spelers. “Ons is ’n jong span met net een speler oor die ouderdom van 30,” het Piedt gesê. Pieter Malan en Zubayr Hamza is ingesluit in die Suid-Afrikaanse A-span. Die span sal Australië in ’n meerdaagse wedstryd pak. Malan speel uitstekende krieket in sy debuutseisoen op franchise-vlak. Hy is die voorste lopiemaker in die meerdaagse reeks.