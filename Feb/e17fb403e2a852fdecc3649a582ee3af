DIE polisie ondersoek ’n dubbele moordsaak in Manenberg. Volgens kapt. FC van Wyk, ’n polisiewoordvoerder, is twee mans Saterdag omstreeks 21:15 op die hoek van Gonubieweg en Jade-singel doodgeskiet. Van Wyk verduidelik: “Luidens berigte het die twee mans op die hoek van Gonubieweg en Jade-singel in Maneberg gesit, toe ’n onbekende kar aan die oorkant verby hulle ry. “Die insittendes van die kar het verskeie skote in die rigting van die slagoffers gevuur. Albei is getref. Hulle is op die toneel dood verklaar. “Die verdagtes het in die kar gevlug en geen arrestasies is nog gemaak nie.” Die polisie het gister nie die name van die mans bekend gemaak nie. Enigeen met inligting oor die voorval word gevra om die Stop Misdaad-lyn te skakel by 08600 10111.