“CHUCKY het die eerste skoot afgevuur.” So het ’n nabye familielid van Sean Safwaan Jacob (Nako) Berry gister in die Baaise hooggeregshof getuig in die moordverhoor van Gregory Malie (34) van Kamesh en Sherwin Grootboom (25) van Timothy Valley. Hulle ontken skuld op klagte van moord en die onwettige besit van ’n vuurwapen en ammunisie. Berry is op 19 Junie 2016 in Barendstraat doodgeskiet. Sy broer Donovan (Staal) Berry is in Mei 2016 doodgeskiet. Gister het die familielid in kruisondervraging deur Grootboom se lawyer, Peet Schoonraad, getuig hy, ’n vriend en twee cousins het die aand in Barendstraat van die winkel af huis toe gestap. Dit was donker, maar nie so donker nie. Op pad het hulle Sean en dié se vriend raakgeloop. Hy het getuig hy en sy vriend het stilgestaan en so vyf minute met Sean-hulle gesels. Sy twee cousins het aangestap. Mense het hulle toe van bo in die straat genader. “Ek kon eers sien wie hulle is toe hulle so ses meter weg was van ons.” Hy het getuig kort nadat die mans hul jackets se toue om hul nek stywer getrek het, het hulle guns uitgehaal. “Hulle was toe so vier meter weg. Toe hulle die guns uithaal, toe staan ek terug. Dinge het baie vinnig gebeur, maar ek kon onmiddellik sien wie hulle is. Chucky het die eerste skoot afgevuur.” Die getuie het gesê hy het weggehardloop toe hulle begin skiet, maar terug­gekyk. “Ek’t uit al drie guns sparks sien kom.” Volgens die getuie het Sean se vriend by ’n jaart ingehardloop. Hy het getuig sy eie vriend het ook in ’n jaart gaan skuil. Die getuie het gesê hy ken Chucky al twee jaar deur Staal. Schoonraad het toe gesê Grootboom gaan getuig hy ken nie ene Chucky nie en hy was nie op die toneel die aand toe Sean geskiet is nie. Die getuie het volgehou Grootboom was op die toneel omdat hy hom daar gesien het. Schoonraad het gesê: “Jy maak ’n fout as jy sê beskuldigde 2 (Groot­boom) was op die toneel.” Die getuie het dikgehou: “Ek maak nie ’n fout nie.” Schoonraad het gesê Grootboom gaan getuig die konflik het sowat ’n week ná Staal se dood vererger. Hierop het die getuie gesê: “Ja, want die familie wou Staal se eiendom terughê.” Schoonraad het voorts gesê Grootboom gaan getuig Sean se familie was aggressief toe hulle by Staal se eiendom aankom. Grootboom sal glo ook getuig hy het die next dag ontdek Staal se huis is leeggedra en sy (Grootboom se) eiendom was ook weg. Schoonraad het gesê Grootboom sal getuig daar was op 29 Mei 2016 drama toe Staal se familie en die gemeenskap na Staal se huis opruk. Die getuie het gesê: “Ons het almal buite gestaan. Die gemeenskap het by die eiendom ingegaan.” Volgens Schoonraad was Grootboom op daardie dag by die huis langsaan omdat hy gewaarsku is mense gaan na Staal se huis toe kom. Die getuie het gesê hy en sy familie is onskuldig aan wat daar plaasgevind het. Schoonraad het gesê op dié dag is groot skade aan Staal se eiendom aangerig. Volgens hom gaan Grootboom ook getuig twee van sy vriende is erg aangerand. Schoonraad het gesê Grootboom het nie terug­gekeer na Staal se huis toe nie omdat hy gesien het dis gevaarlik. Volgens hom het Grootboom toe in China­straat in Timothy Valley gaan woon. “Die dag van die skietvoorval was hy saam met sy meisie en kind by dié adres.” Hierop het die getuie herhaal Grootboom was die aand van die skietery op die toneel. Gearresteer GREGORY Malie is op 19 Julie 2016 in die vroeë oggendure in sy huis in Uitenhage in hegtenis geneem. Konst.
 Xolani Peta het gister in die Baaise hooggeregshof getuig hy was 
destyds omstreeks 05:30 by ’n woonadres in Langa om ’n verdagte te 
arresteer. Hy het gesê hy is vergesel van cops van misdaadintelligensie. Volgens hom het hy aan die deur geklop en ’n vrou het oopgemaak. Peta het gesê sy wou weet wie hy soek. Volgens Peta het hy homself aan die vrou voorgestel en gesê hy soek Gregory Malie. Hy het getuig sy het hom meegedeel sy ken hom nie. Peta het gesê terwyl hy die vrou ge-interview het, het hy bewegings in die huis gehoor. “Ek het toe by die kamer ingestap en ’n bruin man op die bed sien lê.” Volgens Peta het hy die man meegedeel hy soek na Gregory Malie. Peta het vertel die man het ook geantwoord dat hy hom nie ken nie. Volgens
 Peta het lede van die polisie se misdaadintelligensie-eenheid toe by 
die kamer ingeloop en die man op die bed as Gregory Malie 
geïdentifiseer. Peta het gesê hy het Malie toe in hegtenis geneem. Ondersoekbeampte Hy het Malie gister in die hof uitgewys as die man wat hy in hegtenis geneem het. Op
 ’n vraag deur Malie se lawyer, adv. Jodine Coertzen, oor hoekom so baie
 cops by Malie se huis was, het hy geantwoord die ondersoekbeampte het 
hom meegedeel die verdagte het glo ’n vuurwapen gebruik om die slagoffer
 te vermoor. Die vuurwapen is ook nog nie gevind nie. Peta het gesê hy het Malie opgespoor nadat hy inligting van ’n informant opgevolg het. “Ek het toe die Uitenhage-polisie se intelligensie-eenheid gevra om die adres te verifieer.” Volgens
 Peta het die polisie daar aan hom gesê die beste tyd om Malie in 
hegtenis te neem, is in die vroeë oggendure omdat hy in die aand baie 
rondbeweeg. Coertzen het aan Peta gesê Malie ontken hy het ooit gesê hy is nie Gregory Malie nie. 