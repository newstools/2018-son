DIE Glee-akteur Mark Salling is dood. Sy advokaat, Michael J. Proctor, het dit bevestig. “Mark was ’n sagte en liefdevolle mens, ’n mens met wonderlike kreatiwiteit, wat sy bes gedoen het om te vergoed vir ernstige foute en oordeelsfoute,” het hy gesê. Die akteur sou op 7 Maart gevonnis geword nadat hy op aanklagte van die ontvangs en besit van kinderpornografie skuldig bevind is. Salling (35) het op een aanklag van die besit van pornografie skuldig gepleit. Ingevolge ’n pleitooreenkoms sou hy na verwagting vir vier tot sewe jaar gevonnis word, wat gevolg sou word deur 20 jaar van voorwaardelike vrylating. Hy sou as seksmisdadiger geregistreer moes word. The Sun berig Mark se lyk is in ’n woud naby sy huis gevind nadat hy homself opgehang het. – cnn.com