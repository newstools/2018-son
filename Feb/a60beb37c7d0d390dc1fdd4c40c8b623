DIE Stormers het ’n baie moeilike taak wat op hulle wag op hul toer in Australasië. Robbie Fleck, afrigter, en sy manne gaan in die volgende drie naweke teen drie voormalige Superrugby-kampioene te staan kom. Die Kaapse franchise pak die Waratahs Saterdag in die Allianz-stadion in Sydney. Die span van Michael Hooper, kaptein, is in 2014 as die Superrugby-kampioen bekroon. Hulle het die Cru­saders in die eindstryd ore aangesit. Die Highlanders was in 2015 die kampioen en die Crusaders is die verdedigende kampioen. Die span van Christchurch het al agt keer die trofee omhoog gehou. Benewens losvoorspelers soos Hooper en Jack Dempsey spog die Tahs met Wallabies van die kaliber van Nick Phipps (skrumskakel), Bernard Foley (losskakel), Kurtley Beale (senter), Israel Folau (heelagter) en die vleuels Taqele Naiyaravoro en Curtis Rona in hul agterlyn. Voorlangs is daar stutte soos Sekope Kepu, Tom Robertson en Paddy Ryan, sowel as die haker Tolu Latu, om die skrum te anker. Die span van Sydney kan ook staatmaak op die diens-te van twee Wallaby-slotte, Rob Simmons en Ned Hanigan.