DIE gemeenskapstelevisiestasie Cape Town TV het Donderdag­oggend omstreeks 11:30 kwaai skade gely weens vier gewapende rowers. Volgens die stasiebestuurder, Karen Thorne, het die rowers die ateljee binnegestorm en die crew van hul persoonlike besittings beroof. “Vyf selfone, wallets en drie splinternuwe kameras wat die stasie verlede jaar geïnstalleer het, is gesteel. “Die personeel is erg getraumatiseer en ontvang berading.” Die 12 crew-lede was besig met opnames toe die rowers die ateljee in Observatory Industrial Park binnegestorm het. “Hulle het die personeel aangeval, in die ateljee toegesluit en 20 minute ge-gunpoint,” het Thorne verduidelik. Sy het bygevoeg: “Die hele situasie was ’n nare ondervinding, maar ons is dankbaar niemand is ernstig beseer nie.” “Programme gaan voort soos normaal en ons is dankbaar vir boodskappe van ondersteuning van ons kykers.” Kapt. FC van Wyk, polisiewoordvoerder, het die voorval bevestig. “Die vier verdagtes het die personeel gedreig, hul besittings gesteel en toe van die toneel af gevlug. “Geen skote is afgevuur nie,” het Van Wyk gesê.