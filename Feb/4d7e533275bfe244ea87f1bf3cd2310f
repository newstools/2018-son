ELLIOT Mvanyaza (52) van Conville is ’n aanhouer, en ons almal weet wat aanhouers uiteindelik regkry. Elliot het Sondag tweede gekom in sy afdeling van die Outeniqua-rolstoelresies. Dit was in die handfiets-afdeling oor 21 km. Hy is met ’n medalje en R800 beloon daarvoor. Dis die 16de keer dat hy aan dié resies deelneem. En Elliot, aanhouer wat hy is, beoog om dit volgende jaar weer te doen. Elliot se gestremdheid is weens polio wat hy as ’n kind gekry het. Sy ouers is albei oorlede. Hy is getroud en het drie kinders. Elliot het die eerste keer in 2003 aan dié resies deelgeneem. Sy deursettingsvermoë is dus merkwaardig. Hy vertel hy het as ’n kind gekruip en met sy hande geloop. So 20 jaar gelede het sy ma se suster gereël dat verskeie operasies in die Tygerberg-hospitaal aan sy bene uitgevoer word. Elliot vertel: “Ná die operasies het ek met krukke en spesiale skoene begin loop. Ek het die skoene eers verniet gekry, maar later moes ek dit koop. “Die metaal het soms gebreek. So, ek kon die skoene nie meer bekostig nie, en het toe met net die krukke begin loop.” Elliot het nie ’n maklike kinderlewe gehad nie; in ’n stadium­ was sy ma selfs afwesig. Hy kon nie werk nie, maar hy wou steeds iets doen. En toe vind hy inspirasie: “Ek het op TV gesien hoe Ernst van Dyk ry, toe wou ek ook.” Hy het ge­sukkel om ’n borg te kry. Uiteindelik het Cape Pine hom gehelp en ’n spesiale rolstoel vir hom laat bou; dis die een wat hy steeds gebruik. Elliot sê hy kom altyd derde of laer. So, die Here het hom geseën met ’n tweede plek. Hy oefen baie hard. Minstens twee keer per week lê hy sowat 20 km af. Elliot glo nie dat gestremdheid ’n beperking behoort te wees nie: “My voete is my hande. Alles wat ek doen, doen ek met my ­voete.” Sy raad is: “Moet nooit tou opgooi nie.” Elliot kort nou ’n ander rolstoel. Hy sê: “Al is dit ’n tweedehandse stoel, sal dit ook help. “Ek is bekommerd dat my huidige rolstoel nie gaan hou nie. Ek bly parte koop, en dit kos geld.”