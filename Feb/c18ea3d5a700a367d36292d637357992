DANKSY die dapper optrede van ’n vrou is die lewe van ’n 73-jarige man gered, berig die Sondagkoerant Rapport. Dít was toe ’n veldbrand op die kersieplaas Klondyke in die Ceres-distrik uitgebreek het. Didi de Kock (54), eienaar van die bekende privaat natuurreservaat Matroosberg, vertel die brand het langs die reservaat uitgebreek. De Kock sê heelwat bye­korwe het ook onder die ­vlamme deurgeloop. Sy sê die bure het kom help, asook die 73-jarige John Roberts, ’n gas wat op sy motorfiets was. De Kock vertel toe die wind skielik draai het sy vir Roberts geskree om weg te kom met die motorfiets. Die enjin het egter weens te min luginname aanhoudend gevrek. De Kock sê baie droë takke en dennebolle het vlam gevat en naderhand was die vlamme digby Roberts. Hy het geval en op sy hande en knieë probeer wegskarrel. Dit was tóé dat De Kock ingegryp het. Sy het dit reggekry om hom op haar vierwielmotorfiets te pluk en huis toe te jaag. De Kock is na ’n hospitaal in Ceres en Roberts na die Worcester-hospitaal. Hy is later na die Tygerberg-hospitaal oorgeplaas. De Kock is al ontslaan.