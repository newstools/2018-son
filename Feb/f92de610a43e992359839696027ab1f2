CHIPPA United sal sonder sy ster-middelveldspeler Linda Mntambo moet klaarkom vir vandag se wedstryd teen Platinum Stars, maar hy het steeds Mxolisi Macuphu. Macuphu het nes Mntambo ook ’n groot impak gemaak in sy eerste vier stryde sedert hy en Mntambo in Januarie se transfer-periode vanaf Jomo Cosmos oorgeskuif het. Dié aanvallende speler het reeds twee doele aangeteken. Hy sê hy is vandag in die Nelson Mandelabaai-stadion teen Stars op soek na nóg. Beleef “Ons móét vandag wen. Ons mik vir een van die top-plekke dié seisoen en moet definitief in die top-agt eindig. Ons is tans in die agtste plek, so om hier te bly, moet ons wen,” sê hy. Chippa het wel nou drie agtereenvolgende gelykop uitslae beleef, maar met Stars in die laaste (16de) plek en veral met die tuis-ondersteuning moet die Chilli Boys beslis mik na ’n oorwinning. Macuphu sê wel hy glo hulle sal dit maak vanweë die ondersteuning. “Dit is ook een van die redes hoekom ek dink ek en Mntambo só gou in die span gemaklik geraak het. Die ondersteuning wat ons van die ander spelers en personeel ontvang, is ongelooflik, asook van die ondersteuners. Hulle maak ’n groot verskil, veral wanneer ons tuis speel.” Macuphu voeg by Chippa se mentaliteit van hardwerkendheid is iets waaraan hy gewoond is. “By Cosmos was een van die groot kwaliteite harde werk en hier by Chippa is dit dieselfde. Ook dít het dit maklik gemaak om van spanne te verander,” verduidelik hy. Chippa is sonder Mntambo, wat geskors is nadat hy vier geelkaarte ontvang het, maar Macuphu sê die span is vol talentvolle spelers. “Gelukkig ken ek die meeste van die spelers van vorige spanne en ek weet hulle is goeie spelers. So, ongelukkig het ons nou nie Mntambo nie, maar ek glo ons sal regkom.” Chippa is steeds onoorwonne in die tweede helfte van die seisoen, al het hy nog net een oorwinning behaal. Die Chippa-breier, Teboho Moloi, bly egter belowe die seges sal kom.