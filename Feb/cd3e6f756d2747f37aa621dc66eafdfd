SATERDAGOGGENDE tienuur is ’n hoogtepunt vir diegene met ’n honger magie en koue voete. Kos, klere, speelgoed en koeldranke word dan gratis by Impala Flats uitgedeel. Honderde mense van die bruin flats in Sidwell vergader dan in die binnehof. Sharing is Caring, ’n geregistreerde NPO, ontferm hom oor behoeftige mense wat nie altyd brood op die tafel kan sit nie. Die afgelope agt maande versorg Sharing is Caring van die mense in Sidwell en danksy borge hou hulle die pot aan die kook. Swaarkry “Ons reik ook uit na mense in onder meer Sydenham, Linton Grange en Sentraal. Ons gaan ook na safe houses toe,” sê Tania Esterhuizen, die stigter. Op die oomblik help 30 vrywilligers met verskillende projekte in die Baai. Leané Erasmus (13), een van die jonger vrywilligers, se hart gaan uit na dié in nood. “Dis baie lekker om ander te help en dis vir my swaar om kinders te sien swaarkry,” vertel sy. Ongelukkig vermoed die vrywilligers van Sharing is Caring in Sidwell ’n ander organisasie in die omtrek misbruik hul foto’s. Die groep gebruik na bewering hul foto’s om borge in te katrol. Die publiek word gevra om die bestuur van die NPO direk te kontak oor borge en ander sake. Bel Esterhuizen by 073 452 1004.