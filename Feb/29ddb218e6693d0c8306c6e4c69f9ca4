DIE pa van Fernglen wat teregstaan op klagte van kinderpornografie het gister weer vlugtig in die Baaise landdroshof verskyn. Die man het na bewering onder meer eksplisiete foto’s van sy minderjarige dogters geneem en dit, onder meer, oorsee versprei. Die beskuldigde het nog nie gepleit nie. Sy naam mag ook nie genoem word nie om sy minderjarige dogters te beskerm. Die rede vir gister se uitstel is omdat die hof wag op die sielkundige verslag wat deur die verdediging aangevra is. Adv. Jason Thysse, die staatsaanklaer, het gister gesê dit is in dié stadium nog nie duidelik van hoeveel en watter klagte die man aangekla gaan word. Volgens Thysse kom dié onduidelikheid weens die ingewikkeldheid van die saak en die volume materiaal wat nog ontleed word. Son het by meer as een betroubare bron verneem dat die beskuldigde stellig met die tweede meeste pornografiese materiaal in die land betrap is. Die staat kan dit in dié stadium nog nie bevestig nie. Mishandel Die beskuldigde het na verneem word uit die staanspoor aangedui dat hy van voor­neme is om skuldig te pleit. Hy moet weer op 19 Maart in die Baaise landdroshof verskyn. Thea van Loggenberg (24) het ’n pleitooreenkoms bereik met die staat, wat ook deur Thysse verteenwoordig is. Van Loggenberg en haar medepligtige, Jayde Sheldon Bailey (35), het as lede van ’n internasionale kinderpornografie-sindikaat beeldmateriaal versprei van babas, insluitend pasgeborenes, wat verkrag, gemartel en selfs vermoor word. Die beeldmateriaal, veral dié van babas wat verkrag word terwyl iemand hulle verwurg, is vir Van Loggenberg se eie seksuele bevrediging gebruik. Sy is ’n vonnis van vyf jaar, wat in geheel opgeskort is vir ’n periode van vyf jaar, opgelê. Die vonnis is opgelê op voorwaarde dat sy haar gedurende dié tydperk nie weer aan soortgelyke misdrywe skuldig maak nie.