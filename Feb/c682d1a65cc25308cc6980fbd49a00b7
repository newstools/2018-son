Liewe Antie Mona Ek is 27 jaar oud en woon in V. Ek en I kom nou al 10 jaar aan, maar hy is in die tronk. Maar dit was nie hy nie, Antie. Nou het hy iemand wat hom in die tronk besoek. Hy is in daardie tronk, want die daad is daar gepleeg. Sy besoek hom gereeld en gee hom geld, maar hy sê hy voel niks vir haar nie. Maar ek is bang ek verloor hom, Antie. Hy is ’n goeie man en ons het kinders saam. – via WhatsApp ’n Goeie man is nie in die tronk nie. En jy moet ophou om hom in sy kwaad te versterk. As hy onskuldig is aan wat ook al die daad was, sou hy nie vandag in die tronk gesit het nie. Wat met jou outjie gebeur het, kan niemand behalwe sy eie skuld wees nie. Dis deur jou naïwiteit dat jy in sy onskuld glo en ook glo dat hy niks vir hierdie ander meisie voel nie. As hy nie vir haar ’n storie gespin het nie, sou sy hom nie gaan besoek en met geld ingestop het nie. Hy lê saans in die sel seker agter ’n ander man se rug en lag omdat jy sy liegstories vir soetkoek opeet. Dis jammer dat jy met die skille op jou oë onskuldige kinders ook die wêreld ingebring het. Die kinders het nie gevra vir ’n ma wat weier om die waarheid in die oë te kyk en ’n pa wat die lewe van ’n bandiet sy beroep wil maak nie. Jou kinders het jou nodig. Fokus ’n slag op hulle. Hulle het ’n ma nodig – nie iemand wat vir ’n tronkvoël verleë is nie.