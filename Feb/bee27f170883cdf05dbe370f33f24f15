BRENTON Goldman, seun van ’n bekende pastoor-paar in die Baai, se debuut enkelsnit word Woensdag bekend gestel. Die liedjie “Fall Afresh” sal ook deel wees van sy album, wat later vanjaar met behulp van sy labelen San Entertainment uitgereik gaan word. Goldman sê as musikant en liedjieskrywer inspireer verskillende dinge hom. “Lofprysing en aanbidding word altyd geskryf met die doel om God te behaag of ’n pleidooi aan Hom te rig. “ ‘Fall Afresh’ is ’n roep na God om Sy Gees weer oor Suid-Afrika te laat beweeg.” Goldman sê hy glo enigiemand wat na die liedjie luister, sal ’n begeerte hê om meer van God in hul lewe te sien. “Dit is ’n liedjie vir hierdie seisoen in my lewe en ek glo dit sal baie lewens positief beïnvloed.” Goldman het vroeër aan ander projekte gewerk. “In 2003 het ek ’n akoestiese album getiteld Acoustic Me uitgereik en ook met die kerk Ebenezer Inter­national aan twee albums, Africa Sing en We Wor­ship, gewerk.” Hy verduidelik die manier waarop hy grootgeword het, speel ’n baie belangrike rol in waar hy vandag in sy lewe is. “My pa en ma, Neville en Roji Goldman, het vroeg in hul huwelik ’n bediening begin en ons dus in die bediening grootgemaak. “Ek het grootgeword en geglo my pa en ma was beroemd. “My pa het sowat ses maande van die jaar landwyd gereis en ons het ons by hom aangesluit.” Goldman sê dit is waar sy passie vir Jesus en musiek gebore is. “Ek het vanaf sesjarige ­ouderdom met my pa ­gesing – enigiets van rap tot rock. “Ek het in die kerk grootgeword en dit het my passie gevorm. “En ek is steeds passievol oor dieselfde dinge: Jesus en musiek,” verduidelik Goldman.