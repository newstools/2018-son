JY HOEF glad nie betaal te word om iets reg te doen nie. Maak nie saak of jy in jou plaaslike sportklub werk nie. Selfs al werk jy in die kantoor en maak tellings en wedstrydbepalings bymekaar. Ons glo deesdae ons moet vir alles betaal word voordat ons dit reg of professioneel doen. As rugby- en sokkerspelers by plaaslike klubs of selfs op skool nie hul sport ernstig opneem voordat hulle betaal word nie, gaan hulle net mors wanneer hulle wel eendag betaal word om sport te beoefen. Nes spelers dus moet oefen, professioneel optree, op tyd opdaag en moet seker maak hulle sien om na hulself, moet die beamptes agter die skerms dieselfde doen. Sportmense en sportklub-beamptes dink dit gaan alles net oor die 80 of 90 minute wat die spelers op ’n Saterdag speel. Dit gebeur gans te veel hier in die Baai. Julle sit die pot heeltemal mis. Goeie sportbestuurder begin lank voordat jy op die veld draf en duur lank nadat die eindfluitjie geblaas het. As sport in die Baai dit nie begin besef nie, gaan niks ooit werk nie. Die probleem is dat dié houding nie net by plaaslike sportklubs voorkom nie, maar ook by die provinsie se beroepsportspanne en selfs die beamptes wat die provinsie bestuur. Dit is dus die houding wat jy in die grootste deel van die provinsie by amper alles kry, al is dit ook jou plaaslike grocery-winkel. Ons het dit al almal gehoor – as jy nie jouself ernstig opneem nie, gaan niemand anders dit doen nie. Ek sê nie julle moet dink jul stront is ice cream en jul pis is goue bier nie. Ons moet almal die beste van mekaar probeer vereis. Ons moet ook die guts hê om mekaar te help as die volgende persoon nie die mas opkom nie. As die persoon of entiteit nie regkom nie, moet ons ongelukkig aanskuif. Dit is deel van die realiteit. Hier is so baie goeie dinge in die Oos-Kaap, maar dit lyk vir my veral sport wil net nie regkom nie. Mthatha Bucks veg vir oorlewing in die Nasionale Eerste Liga (NFD) en Chippa United is maar net in die middel van die Premierliga (PSL). Die Southern Kings kan hul sterre dank daar is geen relegasie in die Pro14-reeks nie. Die Warriors wen ’n na­sionale trofee, maar niemand in die Oos-Kaap dink dis ’n goeie idee om die span te borg nie. Dis ongelooflik. Waarom kan ons nie mekaar help nie? Hou op negatief wees oor alles. Ek bly sê kom na die Pro14-wedstryde, want jy gaan niks misloop nie. Daar is in elk geval niks anders wat daardie tyd in die Baai gebeur nie. En, ja, drink is nie ’n sport nie en as jy wil drink, kan jy dit by die rugby, krieket en sokker doen. En as jy die rugby of krieket wil boikot omdat daar na jou mening in die Baaise noordelike gebiede nie genoeg gedoen word nie, moet jy ook net onthou, sport is een van die maniere hoe kinders hier oorleef. As die provinsiale spanne nie ondersteun word nie, is daar geen rede vir dié kinders om na hulle op te kyk en verder te droom nie. As jy wat jouself ’n grootmens noem nou nog nie besef alles in die lewe is aan mekaar gekoppel nie, moet jy liefs teruggaan kleuterskool toe, vir die kryt vra en oor begin.