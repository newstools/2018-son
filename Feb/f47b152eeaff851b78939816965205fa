AB DE VILLIERS is dalk in die stilligheid bly daaroor dat die komende toetsreeks as ’n stryd tussen die snelboulers beskou word. Die onderskeie kapteins van Suid-Afrika en Australië se krieketspanne, Faf du Plessis en Steve Smith, het albei te kenne gegee die toetse sal deur die vinnige boulers se sukses bepaal word. Dit haal die druk van De Villiers af om weer met van die beste kolwers vergelyk te word. Voor die onlangse reeks tussen die Proteas en Indië is daar baie gesê oor die stryd tussen De Villiers en Virat Kohli se kolfvermoë. Die Proteas het dié reeks gewen, maar De Villiers het sleg by ’n briljante Kohli afgesteek. De Villiers het ook nie te sleg gevaar nie, want hy het die meeste lopies van die Protea-kolwers aangeteken. De Villiers het 211 lopies in ses kolfbeurte gekry. Sy gemiddeld was 35,16 lopies per beurt. Kohli het egter 286 lopies aangeteken met ’n gemiddeld van 47,66. Nou sal De Villiers gemeet word teen Smith, wat tans die eerste plek op die Internasionale Krieketraad se ranglys beklee. Kohli is in die tweede plek. ’n Ander Aussie, David Warner, is in die vierde plek en is nog ’n kolwer wat ’n groot impak kan maak. Hy was in 2014 die speler van die reeks met die vorige keer toe Australië in Suid-Afrika was. Australië se afrigter, Darren Lehmann, glo juis Warner kan sy span op die wenpad plaas. “As ’n kolf-eenheid sal ons beter moet vaar as in die laaste reeks teen Suid-Afrika in Australië. “Warner kan met ’n goeie begin ons kolfwerk op die regte pad plaas. “Ons het in die Ashes-reeks goed gekolf en ook in die wedstryd teen Suid­Afrika A. “Ons kolwers is vol vertroue,” het Lehmann ver­duidelik. Dit is dus nie net ’n stryd tussen die boulers wanneer die eerste toets môre in Durban begin nie.