DIE omstrede Gupta-broer Atul ontken dat hy onbehoorlik baat gevind het by die Estina-plaasprojek. News24 berig Atul het in hofdokumente wat hy op 8 Februarie onderteken het, aangedui dat hy hom in Doebai bevind. Die beëdigde verklaring was in reaksie op die nasionale vervolgingsgesag (NVG) se batebeslagleggingseenheid se versoek om ’n aanhoudings-bevel teen hom te verkry. In die dokument van 18 bladsye sê Gupta dat die nasio­nale direkteur van openbare vervolging, adv. Shaun Abrahams, versuim het om te bewys wat die nood vir die aansoek is en dat hy die hof mislei het. Gupta betwis die bevel en doen aansoek dat dit opsy gesit word. Kuratorskap Gupta erken egter dat hy nog nie kans gehad om die dokumente te lees nie. News24 het vroeër berig dat die hofbevel waarvolgens die plaas onder kuratorskap geplaas is, onthul dat die Vrystaatse departement van landbou R220 miljoen aan die Guptas betaal het. Dis glo gedoen in ’n “skema wat geskep is om te bedrieg en om geld van die staat te steel”. Intussen word daar steeds gesoek na die ouer Gupta- broer, Ajay, asook Duduzane Zuma.