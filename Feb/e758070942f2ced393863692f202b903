GEORGE. – “Ek gaan jou moer!” Só het Johan Stander, geagte DA-stadsraadslid in ­George, na bewering sy kollega Gert Niehaus gedreig in ’n argument oor ’n parkeerplek. Die harde woorde tussen dié twee het al in Oktober 2016 op die munisipale parkeerterrein geval. Die saak is eindelik gister eers in die George-landdroshof aangehoor. Dit was voorheen talle kere uitgestel en op ’n kol selfs van die hofrol verwyder. Niehaus het Dinsdag as DA-lid bedank en is nie meer ’n stadsraadslid nie. Verskeie van Niehaus en Stander se kollegas het die hofverrigtinge bygewoon. Van hulle is gedagvaar om te getuig. Kort voor die saak begin het, het Niehaus en Stander buite die hofsaal gestaan. Hulle het mekaar ewe beleefd met die hand gegroet. Nadat met die saak begin het, het Stander se regsverteenwoordiger, Eckert Brand, beswaar gemaak omdat nuwe aanklagte op die nippertjie teen Stander gebring is. Volgens Brand het hy eers tien minute voor die hofsitting daarvan gehoor. Die klagte sluit in aanranding, laster en aanranding met die doel om ernstig te beseer. Brand se argument was dat die saak nie in ’n hof hoort nie, maar hy het ingestem dat dit kan voortgaan. Stander het skuld ontken op al die aanklagte. Brand het dit aan die hof gestel dat Stander sal erken die voorval het plaasgevind, maar dat dit provokasie was. Niehaus was eerste in die getuiebank. Volgens Niehaus het hy die oggend by ’n parkeerplek gestop en na die hoofgebou gestap. In ’n stadium het Stander verbygery en op sy toeter gedruk. Hy het vir hom geskreeu dat hy op sý parkeerplek staan. Volgens Niehaus het Stander vir hom geskreeu hy is ’n stuk gemors en dat hy hom “gaan donder”. Later in die gebou het Stander glo ingebars en hom met lêers teen die bors gestamp. Luidens getuienis het hy aanmekaar geskreeu: “Ek gaan jou moer. Ek gaan jou moer!” Niehaus het aangevoer hy het beserings in die voorval opgedoen en moes selfs ’n operasie ondergaan. Hy sê hy moes ook ná die voorval antidepressante gebruik en het finansieel verlies gely. Brand het dit onder kruisondervraging aan Niehaus gestel daar is verskillende faksies in George se DA. Niehaus het toegegee dat hy en Stander verskillende sieninge oor die politiek het. Brand wou toe by Niehaus weet of hy reeds op die dag van die voorval ’n klag by die polisie gaan lê het. Hy wou ook by Niehaus weet of hy deur ander raadslede aangemoedig is om die klag te gaan aanhangig maak. Volgens Brand is daar raadslede wat verklarings gemaak het dat daar geen vloekery op die tweede vloer was nie. Die saak dien voor landdros Götz Essel. Desh Padayachee kla aan.