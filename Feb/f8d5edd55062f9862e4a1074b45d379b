DIE jeug in die Baai kan nou deel wees van ’n program wat hulle skills sal leer en hulle geskikter sal maak vir indiensneming in ’n permanente pos. Vrydag het Mmusi Maimane, DA-leier, Motherwell in die Baai besoek om na die inwoners se griewe te luister as deel van sy landwye toer, People’s Forum. Die grootste kwessies in Motherwell blyk werkloosheid en ’n tekort aan behuising te wees. Die NU30-gemeenskapsaal was propvol DA-ondersteuners. Hulle het opgewonde saam met Maimane gesing en gedans. “Vandag is ons hier om die internship-program vir jong mense genaamd Vukuzakhe bekend te stel. “ ‘Vukuzakhe’ beteken ‘laat die jeug internships kry’. “Die struggle vandag in Suid-Afrika is nie teen ’n individu nie, maar dit is ’n struggle om ’n werk te kry. “Ons (die DA) het reeds ’n brief gerig aan die sake-, private sektor en CEO’s wat hulle aanmoedig om meer jong mense in diens te neem. “Ek het ook opdrag gegee aan die regering om seker te maak hulle skep geleent­hede.” Maimane voeg by die DA het dié program reeds in Johannesburg, Tshwane en in Kaapstad bekend gestel, en hy is opgewonde om dit in Nelson Mandelabaai ook in te stel. “Ons erken dis nie die enigste oplossing op die tafel nie. “Daarom bied ons ’n jaarprogram aan waarmee jong mense skills geleer en opgelei kan word.” Maimane het ook gesê hy voel sterk oor toegang tot tersiêre onderrig vir arm studente. “Diegene wat ryk is, moet self vir universiteit betaal. Die studie van dié wat arm is, moet deur die regering betaal word. “Uiteindelik is die enigste manier waarop daar aan die massas werk gegee kan word, om meer fabrieke te bou, deur toerisme in die gemeenskappe aan te spoor en deur die landbou te stimuleer. “In dié hoofsektore is dit belangrik om ekonomiese groei te hê.” Verder meen Maimane dis ’n mors van tyd en geld om volgende week ’n staatsrede te hou. “Ons kan nie dat iemand met kriminele aanklagte agter sy naam die nasie toespreek nie. “Hy kan nie vir ons sê wat die planne vir volgende jaar is as ons nie eens weet of hy daar gaan wees nie. “Ál wat ons volgende week gaan doen, is om tyd en sowat R11 miljoen te mors. Dit gaan ’n joke wees. “Ons moet Jacob Zuma laat vervolg en ’n president kies wat verantwoordbaar gehou kan word.”