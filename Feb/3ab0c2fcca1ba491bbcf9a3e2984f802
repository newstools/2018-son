OUDTSHOORN. – Die borgtog-aansoek van Maggie Titus (41), vrou van die vermoorde soldaat Preston Titus, duur in die streekhof voort. AO Martin le Roux, ondersoekbeampte in die saak, was Woensdag onder kruisondervraging. Titus word saam met haar boesemvriendin Natasha Stuurman aangekla van moord met voorbedagte rade en die besit van gevaarlike wapens. Die staat staan borgtog teen. Stuurman het verlede week besluit om nie om borgtog aansoek te doen nie. Le Roux het getuig die inwoners by die adres wat Titus as alternatiewe verblyf aan die hof voorgelê het, het hom meegedeel hulle kan haar nie huisvesting bied nie. Die vrou van die huis het die versoek van Titus se suster met haar man bespreek en hulle het besluit die beskuldigde kan nie by hulle bly nie. Onder kruisondervraging het Titus se prokureur, Joshua Greeff, dit aan Le Roux gestel dat die polisie nie die regte prosedure gevolg het toe Titus op 19 Januarie in Barrydale in hegtenis geneem is nie. Hy het bevestig dat Titus reg van die begin haar volle samewerking in die ondersoek gegee het. Die borgtog-aansoek word deur landdros Errol Thomas aangehoor en adv. Michelle Weyers kla aan. Thomas het die hofgangers Woensdag gewaarsku dat hy die borgtog-aansoek agter geslote deure sal aanhoor as hulle nie ophou aanmerkings in die hof maak nie. “Dit is belemmerend vir verrigtinge en kom neer op intimidasie van die applikant se prokureur sowel as van die staat,” het die landdros gewaarsku. Dit was ’n dag nadat hy sy 48ste verjaardag sou vier. Sy moeder, Murial, en nog familie van Worcester wat die hofverrigtinge bygewoon het, was ook by dié geleentheid teenwoordig. Murial het Oudtshoorniete bedank vir hul volgehoue steun en al hul hulp om die boosdoeners aan die pen te laat ry. Volgens haar het Preston haar in 2016 ingelig dat hy van Maggie wil skei, maar sy het hom aangeraai om dit ter wille van sy kinders nie te doen nie. “Hy het ter wille van hulle in die huwelik gebly.”