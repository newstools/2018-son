NÁ SOWAT 55 uur het die Paarl weer krag. Elektrisiteitstoevoer na groot dele van die Paarl is Woensdagaand herstel. Talle huishoudings is geraak deur ’n kortsluiting en brand by die Parys-substasie. Dit volg nadat ’n skakel­paneel van 11 kV Maandagmiddag ontplof het. Gebiede soos die Paarlse middedorp, Denneburg, Klein Parys, die omgewing van Lustigan, dele van Boschenmeer en KWV langs die hoofstraat tot by die Hoërskool Gimna­sium was sonder krag. Riana Geldenhuys, woordvoerder van die Drakenstein-munisipaliteit, het gesê in die Suider-Paarl word beurtkrag toegepas. “Dit is weens ’n probleem by die Tabak-substasie. Die geraamde hersteltydperk is tot vanaand (gisteraand) om 18:00. “Dit is nie beplande beurtkrag nie, maar weens herstelwerk wat gedoen word,” het Geldenhuys verduidelik. “Areas in die Suider-Paarl is in groepe verdeel. Die beurtkrag sal dus plaasvind na gelang van kragverbruik in ’n betrokke gebied.” Intussen het die burgemeester, Conrad Poole, inwoners wat sonder krag gesit het, bedank vir hul geduld. Poole het ook die ampte­nare bedank wat steeds probeer om te verseker dat alle gebiede in Drakenstein van krag voorsien word. “Die voorval was buite ons beheer, en as eerste burger vra ek verskoning vir enige verliese wat gely is,” het Poole gesê.