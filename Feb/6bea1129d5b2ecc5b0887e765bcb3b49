DIE Suburban-rugbyklub in Kleinskool sit in sak en as nadat diewe by hul klubgebou ingebreek en hulle rot en kaal besteel het. Moedelose spelers beskryf die inbraak as ’n enorme terugslag, veral omdat die nuwe rugbyseisoen binnekort afskop. Die onlangse inbraak is die tweede een binne net ’n paar maande. Edward Booysen, president van die klub, sê die spelers en bestuur het die seisoen in November ver­lede jaar op ’n hoë noot afgesluit. Volgens Booysen gaan die spelers en die bestuur nie terug na die veld toe wanneer die rugbyseisoen eers verby is nie. “Ons het in Januarie tot ons skok verneem daar is weer by die klubhuis in­gebreek,” sê hy. “Dit was sowaar ’n bitter pil, want be­newens die items wat gesteel is, is groot skade aan­gerig.” Die diewe het deur ’n venster toegang tot die klubgebou verkry. Hulle het onder meer die spelers se uniforms, sport-toerusting, balle, water­bottels en mediese toerusting, wat die draagbaar insluit, gesteel. Die spoor van vernietiging loop deur die hele gebou. In die badkamers is ook skade aangerig. Die toilette, wasbakke en krane is gesteel en die storte is ver­nietig. Vensters is gebreek en die plafon is op sekere plekke uitgeruk. Die nuwe seisoen is op hande, maar sonder enige toerusting kon die spelers nie begin oefen nie. “Ons speel in die hoogste liga. So, dit is vir ons ’n groot terugslag. Ons is emosioneel geknak. “Wat my veral hartseer maak, is die feit dat die rugbyklub ’n bron van hoop geword het vir die jong seuns in hierdie arm gemeenskap.” Booysen meen verder die klub het al ’n huis geword vir baie jong aspirant­spelers en dit het daarin geslaag om sommige van die straat af en uit die moeilikheid te hou. “Dit sal baie help as ons ’n opsigter kry wat ’n ogie kan hou wanneer ons nie hier is nie. Dit sal beslis as ’n afskrikmiddel dien.” Die klub het ’n beroep gedoen op die publiek vir skenkings in enige vorm – veral met rugbyballe en ander noodsaaklike toerusting – sodat die klub weer aan die gang kan kom.