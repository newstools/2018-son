ORLANDO Pirates is sore losers! Boonop moet die botsing van belange van dr. Irvin Khoza weer bevraagteken word, naamlik dat hy die voorsitter van Pirates én die Premier-sokkerliga (PSL) is. Dat die PSL se Dispute Resolution Chamber (DRC) ook daardeur ondermyn word, is ’n klap in die DRC se gesig. Dis die DRC wat Ajax Woensdag die groen lig gegee het dat hy Ndoro teen die Seerowers mag laat speel. So, waarom die groot bohaai daaroor in die Pirates-kamp? Ajax was nou maar die beste span daardie dag en het verdien om met 3-0 te wen. Die Urban Warriors se afrigter, Muhsin Ertugral, was soos ’n besetene langs die kantlyn. Dis duidelik dat dié oorwinning baie vir hom beteken het. Niks Ertugral het ná die wedstryd gesê ondanks die omstredenheid om Ndoro staan hy by sy besluit om dié Zimbabwiese doelskieter in te span. Die vurige Turk, wat nou die vierde keer tot Ikamva teruggekeer het, het op die nuuskonferensie gesê hy het niks verkeerds gedoen deur Ndoro te laat speel nie. Hy het gesê die DRC het hom in duidelike terme die toestemming daarvoor gebied. “Natuurlik het die PSL en Pirates die reg om daarteen te appelleer,” het Ertugral toegegee. “Ons sal maar sien wat daarvan kom, maar wat my betref het ek niks verkeerd gedoen nie.” Ajax se indrukwekkende sege oor die Buccaneers is maar die span se tweede van die nuwe jaar. Wat ook belangrik is, is dat die Urban Warriors (15de) ’n kerf nader aan SuperSport United (14) en Wits (13) op die PSL-puntelys skuif.