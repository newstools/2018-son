DIE Southern Kings begewe hulle môre in Dublin se RDS-stadion in een van hul grootste toetse – teen Leinster. Leinster is een van die Pro14-reeks se suksesvolste spanne. Hy het al vier titels ingepalm – gelyk met die Kings se laaste teenstander, die Ospreys. Leinster het ook al vyf keer in die reeks as naaswenner geëindig. Hy is dus ’n span wat weet hoe om te wen. Leinster is tans bo-aan sy groep met 57 ligapunte en 12 oorwinnings in 15 wedstryde. Dit plaas hom tweede op die algehele puntelys, onder die Glasgow Warriors. Die spanne het mekaar reeds vroeër in die seisoen in die Nelson Mandelabaai-stadion aangedurf. Toe het Leinster die Kings met 31-10 geklop. Hoewel Leinster ook nie ál sy internasionale spelers beskikbaar het nie, is daar steeds genoeg ervaring. Dit alles dui daarop dat die Kings waarskynlik weer aan die verkeerde kant van die telling gaan eindig. Met baie beserings in die span van Deon Davids, die Kings se breier, sal dit ook nie juis ’n wedstryd wees wat die spelers sal geniet nie. Dis die laaste stryd van ’n drie weke lange toer. Dit kan ook net die moeilikste een wees vir Davids se troepe. Net ’n wonderwerk sal keer dat die Kings hul 16de agtereenvolgende nederlaag beleef.