Andrea Weiss van die World Wide Fund for Nature (WFF) skryf: Lynne Brown, die minister van openbare ondernemings, het op 2 Februarie Eskom se aansoek goedgekeur om hernubare energie van onafhanklike kragvervaardigers te koop. Dié besluit sal ’n positiewe impak hê op 27 sonkrag- en windkrag­projekte wat noustrop trek sedert 2016 toe Eskom onwillig geraak het om kragaankoopooreenkomste (PPA’s) te sluit as gevolg van surplus-kragopwekking in sy stelsel. Dié besluit bied ons land se inter­nasionaal erkende Renewable ­Energy Independent Power Producer ’n nodige hupstoot vir Suid-Afrika se oorgang na minder koolstof-intensiewe energiebronne. As die besluit gepaard gaan met gunstige en voorspelbare energie­beleid, sal dit beleggings teruglok in skoonenergieprojekte, wat heelwat vinniger opgerig kan word as steenkool­kragsentrales. Onder G20-lande het Suid-Afrika nog die hoogste steenkoolaandeel in sy kragopwekking. Hernubare krag suig nog aan die agterspeen.