’N MAN is doodgesteek in ’n fight oor sy suster. Die voorval het Sondag 23:35 in die parkeerterrein by die Linton Arcade-sentrum in Linton Grange in die Baai gebeur. Kapt. Sandra Janse van Rensburg, ’n polisiewoordvoerder, sê: “Luidens die aanvanklike verslag was daar ’n fight tussen die oorledene, Calvin Buys (30), en een van sy vriende. “Hulle het glo oor Buys se suster gestry. “Tydens die rusie het die vriend ’n mes uitgehaal en Buys drie keer in die bors gesteek. Ná die voorval het die verdagte weggehardloop.” Janse van Rensburg sê Buys se suster het hom in ’n shopping trolley gelaai en oorkant die pad na die Sasol-garage gehardloop. “Sy het daar gaan hulp soek en hulle het die polisie ontbied.” Janse van Rensburg sê dis nog onduidelik hoekom die mans oor die vrou baklei het. Die polisie ondersoek ’n klag van moord.