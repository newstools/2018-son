GEORGE. – Die vraag is: Is dit die Eden-munisipaliteit of die Eden ICU hierdie? Luidens ’n skokkende verslag blyk dit munisipale amptenare het in net 1 jaar al­tesaam 15 jaar siekverlof geneem. Rdl. Virgil Gericke van die Plaaslike Besorgde In­woners-party (PBI) in Eden het dié siek affêre tydens ’n raadsvergadering ge­opper. Gericke het die skande in die munisipale jaarverslag vir 2016/17 uitgewys. Oor dié tydperk het die olike amptenare ’n rekord­getal van 5 484,45 dae siek­verlof geklok. Deel ’n mens dié getal dae deur 365 – die getal dae in slegs 1 jaar – kom jy by 15 uit. Volgens die verslag is daar spesifiek in die paaiedepartement ’n klomp bitter siek amptenare; hier is 3 564,18 dae geneem. In die bestuursdienste gaan dit net so kranklik: Werkers het 977,42 dae siekverlof geneem. Tydens “besoektyd” het Gericke aan Son gesê: “Dis skokkend dat soveel werkdae in een jaar verlore gegaan het. Ek is op die oorlogspad en eis antwoorde. “Ek het begrip vir werk­like siekte, maar hierdie ding het krisisafmetings aangeneem. Dis ongehoord en hou implikasies in vir dienslewering.” Gericke wil weet of die getal dae siekverlof in die paaieafdeling verband hou met beserings aan diens. Indien dit die geval is, moet vasgestel word of daar alternatiewe planne was om seker te maak dat diens­lewering voortgaan. Gericke beweer toe ander raadslede in die ver­lede vrae gehad het oor die paaieafdeling, het die munisipaliteit agter die provinsie geskuil. Hy voel dit raak die belastingbetaler direk. Gericke wil hê Memory Booysen, Eden se burgemeester, moet optree. Booysen het gesê dis kommerwekkend en word dopgehou omdat dit sekere afdelings kan benadeel. Hy voel wel dit word erger gemaak as wat dit is. “Werknemers is ingevolge die Arbeidswet geregtig tot 60 dae siek­verlof oor ’n tydperk. Jy kan dit nie weerhou nie, veral nie as iemand ’n mediese sertifikaat indien nie. “As ’n werknemer 60 dae oorskry, moet hy/sy on­betaalde verlof neem.”