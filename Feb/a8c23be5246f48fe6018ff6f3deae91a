IN DIE sosiale netwerke staan dit as die “die Water Song” bekend en dis uiters gewild. Dit gaan oor die waterkrisis in die Wes-Kaap en gee tips oor hoe om water te bespaar. Die song heet eintlik “Tel Daai Druppels”. D.O.E.P, die skrywer en sanger van die song, vertel: “Ek het besluit om die song te skryf oor die waterkrisis wat ons hier in die Wes-Kaap het. “Ek het laas jaar ook ingeskryf vir ’n kompetisie van die radiostasie Heart 104.9 FM. “Ek wil inwoners deur dié song bewus maak daarvan dat hulle water spaarsaam moet gebruik. Ek hoop dit sal darem die trick doen. “Die song is in Desember laas jaar ge-record en word deur my en Richard Haynes gesing. “Dis op die wysie van die bekende gospelkoortjie ‘Tel Jou Seëninge’. “Die song speel al op Heart 104.9 en gaan ook in die sosiale netwerke rond. Ek het ook al aanbiedings gekry van ander radiostasies wat die song wil speel. “Ons begin ook binnekort ’n musiekvideo daarvoor skiet.” D.O.E.P (28), wie se regte naam Durane Plaatjies is, is in Bellville-Suid gebore en bly tans in Kensington naby Kaapstad. Hy het al op ’n baie jong ouderdom ’n belangstelling in musiek getoon. As kind het hy en sy maats in die strate musiek gemaak. D.O.E.P vertel: “Dit was soos ’n speletjie en kompe­tisie tussen ons seuns. “Ek het maar my eie lirieke geskryf en musiek bygesit. Dáár het ek besef ek kan melodies create. “Ek het begin record op bestaande backtracks van onder andere Eminem en Busta Rhymes­. “Ek en twee vriende het toe ’n groep genaamd Maximum Power 3 (MP3) gestig en die gemeenskap begin vermaak. Ek was toe 14 jaar oud. “Ons het oral opgetree – by events in die gemeenskap en selfs in die Bellville Civic. “Toe ons groep ná sowat ses maande opbreek, het ek besluit om solo te gaan. “My eerste single was ’n hip-hop song genaamd ‘Never Doubt’. Ek was toe nog op hoërskool. “Ná skool het ek my bekeer en ek het daarna gospel-CD’s begin maak. “Ek het toe saam met die klankingenieur Richard Burns CD’s soos The Difference in One, Die Dapper Boodskapper en Limit My Less opgeneem.”