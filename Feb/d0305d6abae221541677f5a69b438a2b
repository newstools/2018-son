BREDASDORP. – Die twee mans wat van die moord op Jodene Pieters (16) verdink word, het hul borgtog-aansoek gister­oggend in die Bredasdorp-landdroshof laat vaar. Jandré Hendricks (18) en Charlton Newman (25) staan tereg op aanklag van moord. Die twee mans vrees vir hul lewe en sal dit moontlik in ’n later stadium weer oorweeg om aansoek om borgtog te doen. Volgens die staatsaanklaer, Stewart van Coppenhagen, het albei mans geen vorige oortredings nie. ’n Handjievol inwoners het buite die hof met posters teen borgtog betoog. Die polisie het die afgelope naweek nog ’n verdagte onder­vra. Maar die ou is weer vry­gelaat nadat hy nie met die moord verbind kon word nie. Die ondersoekbeampte het Saterdag tydens Jodene se begrafnis die gemeenskap gevra om met inligting vorendag te kom. Jodene se half uitgebrande lyk is omstreeks 21:30 op Sondag 21 Januarie in ’n ou reservoir by die kalk­fabriek in die dorp gekry. Haar skedel is vergruis nadat haar vermeende moordenaars glo ’n groot sementblok op haar kop gegooi het. Jodene se nek is ook gebreek en sy is gedeeltelik verbrand. Sy is glo ook verkrag voordat sy vermoor is. Haar verbrande lyk is onder takke in die dam gevind. Haar ma, Samantha (37), het Jodene aan ’n ou brandwond aan haar been uitgeken. Sy is die vyfde jong meisie in Bredasdorp wat sedert die wrede moord in 2013 op Anene Booysen (17) vermoor en verkrag is. Volgens Jodene se oom Sarel Pieters dra hulle geen kwaad in hul hart teenoor die verdagtes nie. Sarel het gesê: “Die gereg moet sy gang gaan. My suster hanteer die situasie baie goed en sy aanvaar wat gebeur het. “Uit die tragedies het iets moois vir ons families plaasgevind. “Ons is baie nader aan mekaar en dit het ons sterker gemaak.” Volgens Renier Louw, ’n jeugleier by die Thusong-sentrum in die dorp, gaan hulle in die toekoms ernstig fokus op die jeug wat in dwelms verval het. “Ons wil uitreik na die kinders wat dwelms gebruik en hulle help.” Sophia Europa, ’n gemeenskapsleier, het gesê: “Ons moet terug gaan na die basiese beginsels en die regte keuses maak. “Dit gaan nie oor armoede nie. Ons moet ons kinders opvoed om die regte keuses te maak.” Die saak is tot Dinsdag 27 Februarie uitgestel. 