Liewe Antie Mona Ek is maar net ’n bietjie meer as ’n jaar getroud, maar sielsongelukkig. My man werk nie en rook net zol op zol. Hy het al jare gelede alles verloor. So, basies moet ek pa staan vir alles. Dit voel net of hierdie man niks omgee vir my en die kinders nie. Hy sal heeldag by die huis lê en sal nie eens daaraan dink om die huis skoon te maak of kos te kook nie. Hy het baie verander ná ons troue en sal sommer ’n hele naweek van die huis verdwyn en eers die Dinsdag terugkom. Hy skel my van die slegste uit en weier om werk te gaan soek. Mense het hom ook al gesien uithang by tikhuise. Ek kan nie meer so aangaan nie. Is dit verkeerd van my om hom soms dood te wens? My jongste seuntjie aanbid die grond waarop hy loop, maar die twee ouer dogters sien hom nou vir wat hy is. – via WhatsApp Hierdie hoef nie jou lot in die lewe te wees nie. Nie joune nie, en ook nie die kinders s’n nie. Daar
 kan nie van jou verwag word om jou af te sloof om die pot aan die kook 
te hou terwyl Koning Williewerker gaan maak en doen wat hy wil nie. Vir hom gaan die lewe daaroor om homself soveel moontlik suf te rook en so min moontlik sy verantwoordelikhede as pa na te kom. Die tyd het aangebreek om hierdie mannetjie se vlerkies vir hom te knip. Dit
 gaan nie baat om hom te vra om sy finansiële kant te bring nie. ’n Man 
wat sy sout werd is, hoef buitendien nie gesoebat te word om sy 
verantwoordelikhede na te kom nie.