DIE polisie van King William’s Town het hul Safer Festive ­Season-operasies met ’n bang afgesluit en verskeie arrestasies gemaak. Volgens kapt. Siphokazi Mawisa, ’n polisiewoordvoerder, is ’n gesamentlike operasie Dinsdag uitgevoer deur die King William’s Town-polisie, die honde-eenheid en Oos-Londen se motormisdaad- ondersoekspan. Polisielede het twee arrestasies gemaak – vir die besit van dagga en vir kaping – en het ook drie ongelisensieerde vuurwapens en ammunisie gevind. “Op en wakker polisielede wat gepatrolleer het, het afgekom op drie vuurwapens voor Shoprite by Market Square in Macleanstraat. Omstreeks 05:10 het die polisie drie verdagte mans gesien toe hulle die area gepatrolleer het. “Toe die mans die polisie gewaar, het hulle in verskillende rigtings weggehardloop by bosse in. “Toe die polisie nader ondersoek instel waar die mans gesit het, het hulle twee Norinco-pistole en een rewolwer, met die reeksnommers afgeveil, gevind.” Die polisie het ook inligting opgevolg oor ’n verdagte wat glo betrokke was by ’n motorkaping in Mei 2017 in Zwelitsha. “Polisielede het omstreeks eenuur die nag na ’n huis in Noncampa gegaan en ’n veertigjarige man vir kaping gearresteer,” sê Mawisa voorts. Armpies Die polisie het nog inligting opgevolg en omstreeks 03:00 ’n huis in Ginsberg deursoek. Sowat 106 armpies dagga en vier swart sakke vol los dagga, ter waarde van R65 000, is hier gevind en ’n 36-jarige vrou is in hegtenis geneem vir die besit van dagga. Brig. Luntu Ngubelanga, die bevelvoerder van die King ­William’s Town-polisiegroep, het die lede vir hul toewyding en harde werk geprys. Ngubelanga het ook die gemeenskap bedank vir die meedeling van belangrike inligting en hulle ook ­aangemoedig om so aan te hou. Die gearresteerde verdagtes sal binnekort verskyn in die ­Zwelitsha- en King William’s Town-landdroshof.