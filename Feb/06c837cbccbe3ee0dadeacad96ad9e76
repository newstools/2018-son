DIE Cheetahs kon Vrydagaand in Skotland in Glasgow se Scots­toun-stadion nie hul man staan teen die Glasgow Warriors nie en het met 37-23 vasgeval. Al het die Warriors nie van hul internasionale spelers beskikbaar gehad nie, het hulle steeds genoeg in die tenk gehad om vyf drieë te druk teenoor twee van die Cheetahs. Die Warriors het 11 eerstekeuse-spelers makeer – dit het duidelik gewys toe die Cheetahs goed begin het. Dít nadat die voormalige Kings-speler Malcolm Jaer in die agtste minuut ’n drie gaan druk het. Al was die Cheetahs met die rustyd net met 15-10 agter, het die Warriors in die tweede helfte ordentlik voet neergesit het. Selfs toe Clayton Blommetjies die Cheetahs se tweede drie laat in die tweede helfte aanteken het, kon dit hulle nie red nie. Die Warriors se skrumskakel Henry Pyrgos het net ná Blommetjies se drie hul vyfde drie gedruk. Ondanks die nederlaag is die Cheetahs steeds derde op die puntelys en kan dus steeds die uitspeelrondes haal. Vir die Cheetahs se eerste seisoen in die Pro14-reeks is dit ’n baie goeie prestasie. Hulle pak die Ospreys Sondag in Swansea se Liberty-stadion. Puntemakers: GLASGOW WARRIORS – drieë: Niko Matawalu, Ruaridh Jackson, Siua Halanukonuka, George Horne­,­ Henry Pyrgos; doelskoppe: Adam Hastings (2), Pyrgos; strafdoele: Hastings (2). CHEETAHS – drieë: Malcolm Jaer, Clayton Blommetjies; doelskoppe: Niel Marais (2); strafdoele: Marais (3).