DIE wêreld se voormalige nr. 1-tennisspeler Novak Djokovic het bekend gemaak hy het ’n operasie ondergaan in ’n poging om sy regterelmboog te genees. Die 30-jarige Djokovic spog tot dusver in sy loopbaan met 12 Grand Slam-titels. Hy erken dat hy na verskillende menings, diagnoses en voorstelle geluister het voordat hy dié besluit geneem het. “Die waarheid is: Dit was uiteindelik vir my baie maklik om die besluit te neem om die operasie te ondergaan. “Ek het verlede seisoen ’n besluit geneem om vir ses maande nie aan enige toernooie deel te neem nie. “Dit was nie ’n maklike besluit vir my nie. “Dit het ongelukkig nie gewerk nie en, ondanks die ruskans, het dit nie die gewenste uitwerking gehad nie. “Ek het gedurende die onder­breking van aktiewe spel die adrenalien en atmosfeer van die toernooie baie gemis. “Dit is waarom ek my terugkeer by die Australiese Ope probeer maak het. “Ek het kort ná die Australiese toernooi toe besluit om die operasie te ondergaan. “Dit wil voorkom asof ek die regte besluit geneem het,” verduidelik Djokovic. Hy het egter nog nie in hierdie stadium besluit wanneer hy sy terugkeer sal maak nie Djokovic het glo die operasie onder groot geheimhouding in Tsjeggië ondergaan. – AFP