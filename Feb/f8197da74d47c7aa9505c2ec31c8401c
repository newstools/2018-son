GROOT dele van die Paarl was gistermiddag sonder krag. Dit het gevolg nadat ’n skakelpaneel van 11 kV by ’n sub­stasie opgeblaas het. Die ontploffing het ’n brand veroorsaak, maar dit was teen 16:00 geblus. Derrick Damonse, Drakenstein se brandweerhoof, sê hy weet nie watter impak die brand op die gemeenskap gehad het nie. “Op pad na die toneel was daar van die verkeersligte wat af was, maar dit wil nie sê dit is weens die brand nie.” Suider-Paarl, die middedorp, Courtrai, Denneburg, Klein Parys, Eldridge, Charles­ton Hill, Boschenmeer, Meulwater en Simon­dium is van die gebiede wat geraak is. Op Facebook wou inwoners weet wanneer die ligte sal aan gaan. Riana Geldenhuys, woordvoerder vir die Drakenstein-munisipaliteit, kon nie bevestig of enigiemand beseer is in die voorval of sê hoe lank mense sonder krag sou wees nie. “Voorlopige aanduidings is dat ’n elektriese kortsluiting die brand veroorsaak het. Die omvang en skade kan eers later bepaal word.” Intussen het die burgemeester, Conrad Poole, op Facebook ge-post Simonsvlei en dele van Suider-Paarl se kragtoevoer is herstel. Hy sê ook dele van sentraal-Paarl was teen 16:00 nog sonder krag en dat Mbekweni nie deur die brand geraak is nie.