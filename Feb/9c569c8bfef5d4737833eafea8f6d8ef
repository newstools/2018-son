Beste Bruno Ek is op 23 Maart 1990 gebore. Ek hou daarvan om jou rubriek te lees. Ek wil graag weet waar hierdie jaar my gaan lei. Ek werk by ’n kleuterskool, die Here het dié deur geopen. Ek het aansoek gedoen om verder te studeer. Daarna wil ek by ’n openbare primêre skool aansoek doen en dan wil ek by Unisa in PE aansoek doen sodat ek gr. 3 ook kan onderrig. Daar is soveel uitdagings, maar ek weet ek sal dit oorwin omdat God my sterkte is. Ek het vir myself gesê wanneer ek 31 is, wil ek my eie huis en my eie kar (Polo 1.4 TSI, rooi) hê. Ek wil graag verhuis nadat ek my gr. 3-kursus voltooi het. Ek wil baie graag eendag ’n toekoms in een van die volgende plekke bou: Knysna, George, Plettenbergbaai of Oos-Londen. Ek weet met God is alles moontlik Jaloesie is tans groot by die werk, maar ek trap op slange en skerpioene. Ek wil graag ’n rolmodel wees. – Anoniem Ek is so bly daar is nog mense wat saam met God stap en Hom nie vergeet nie. Jy is onder die Westerse teken van die Ram gebore en onder die Oosterse teken van die Perd. Laasgenoemde is wonderlike nuus, want vanjaar is dit die Oosterse Jaar van die Hond en die Hond en die Perd is die beste vriende. Ek sien ná jou verjaardag sal al die deure vir jou oopgaan. Hierdie is ’n wonderlike jaar vir jou. Ek sien jy gaan sukses behaal in wat jy ook al doen. Ek sien die huis en die kar van jou drome na jou toe kom. Jy moenie vergeet om dankie aan God en die engele te sê vir al jou sukses nie. Moenie te trots wees nie. En ten opsigte van die jaloesie: Moenie dat dit jou van stryk bring nie. Sê die volgende gereeld op: “As God vir my is, wie kan teen my wees?” En as die gevoel van jaloesie te sterk word, kan jy ’n suur­lemoen in kwarte sny (maar nie heeltemal deur nie) soos ’n blom op ’n piering en dit met sout bedek. Jy kan ook lourierblare brand teen al hierdie negatiewe energie. Ek sien vir jou ’n toekoms in óf Knysna óf George. Byt vas, sukses kom.