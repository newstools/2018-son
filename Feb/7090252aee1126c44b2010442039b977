DIE skindertydskrifte is in hul element met Justin Theroux en Jennifer Aniston se egskeiding. Page Six berig die kreatiefste een is Us Weekly, wat iets uit ’n soetsappige sepie opgedroom het. In ’n stuk teks oor die einde van die goue egpaar se huweliksbootjie beweer die tydskrif Justin het op “ou Post-its afgekom wat Brad Pitt geskryf het”. Die notas het volgens Us Weekly goed gesê soos: “Mis jou reeds. En: “Jy het vanaand mooi gelyk.” Dit het glo ’n “groot impak” op Justin gehad. Die belaglike openbaring het almal in Justin se kamp laat lag. Een ingeligte het opgemerk: “Dit lyk asof dit deur ’n gr. 8-leerder opgedroom is.”