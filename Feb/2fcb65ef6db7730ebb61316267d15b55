PROF. Russel Botman draai seker in sy graf om oor sy tweede vrou sy kinders uit sy eerste huwelik uit hul gesinshuis wil smyt om die plek te verkoop. Beryl Botman, vrou van die oorlede rektor en visekanselier van die Universiteit Stellenbosch, woon glo in ’n splinternuwe luxury-woonstel wat sy onlangs in Wynberg gekoop het. Haar en Botman se twee dogters woon glo in ’n spogwoonstel in Kaapstad. Maar Botman se dogter uit sy eerste huwelik, Lizelle (36), is gister sak en pak deur die balju uit haar ouerhuis in Belhar gesit – na bewering sodat dit vir R1,3 miljoen aan ’n berugte bendebaas verkoop kan word. Lizelle se prokureur het toe inderhaas beding om haar nog ’n aand in die huis te hou deur aan te voer dat die huis aan haar pa én biologiese ma behoort het. Son het die koopaanbod van die Safaz-familietrust gesien. Lizelle het met Son gepraat deur middel van ’n familielid wat uit vrees vir sy lewe anoniem wil bly. Die familielid sê hulle weet die bendebaas is betrokke by die koop van die huis, want toe Lizelle met die kopers gaan praat, was die dikding ook daar. Volgens die familielid het Lizelle en haar broer omtrent niks uit die boedel gekry nie. Al wat hulle gekry het, was ’n deel van Russel se pen­sioenfonds. Dít is terwyl die boedel meer as R17 miljoen werd was. Die familielid sê Lizelle en haar broer, Hayman, het swaar getrek onder hul stiefma, wat hulle tot vandag “Mammie” noem. Die familielid vertel: “Russel het gereeld oorsee gereis en sy kinders het altyd by sy vrou gebly. “Lizelle moes kos steel wanneer sy honger was en as sy gevang is, is sy lelik geslaan. “Wanneer haar pa van oorsee teruggekom het, het hy haar altyd siek aangetref. “Hy het toe eendag besluit om haar dokter toe te neem. “Daar het hulle uitgevind sy was ondervoed.” Gebreek Die familielid sê selfs Botman het hel onder Beryl gehad toe die kinders al groot was en hulle twee alleen gewoon het. Hy wou glo van haar skei, maar dit sou hom finansieel gebreek het. Die familielid sê Botman se kinders word heeltemal afgeskryf. Wanneer hul pa by die Universiteit Stellenbosch vereer word, word hulle nie eens in kennis gestel nie. Hulle kan self nog nie glo hul stiefma het so lelik teen hulle gedraai nie, sê die familielid. Toe Son Beryl kontak, het sy eers gesê dis ’n lang storie en sy gaan eers met haar prokureurs in verbinding tree. Later het Beryl aan Son gesê sy het besluit om liewer niks te sê nie en dat ons haar prokureur, Joshua Cooper, moet kontak. Dié het gesê die saak is sub judice en hy verkies om nie die meriete daarvan te bespreek nie.