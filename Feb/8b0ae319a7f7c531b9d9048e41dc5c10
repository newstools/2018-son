AJAX Cape Town het sy veelsydige speler Erwin “Appels” Isaacs gister gepos. Son het betroubaar verneem Isaacs se kontrak is terstond beëindig nadat hy na bewering lang vingers gehad het. Die voor­malige Santos- en Wits-speler het glo die voormalige Ajax-afrigter Foppe de Haan se toks gesteel. Isaacs was na bewering so uitgeslape dat hy die toks in ’n handdoek by Ikamva uitgesmokkel het. Volgens ’n ingeligte na aan Ajax was Isaacs se gedrag Saterdag net te agterdogtig toe hy die perseel verlaat. “Dis ook nie die eerste keer dat hier goeters wegraak nie,” het die informant beweer. “Ek sê net, want diefstal het ’n probleem geword by Ajax. Nie te lank gelede nie het hulle twee keer ons stoorkamers geroof en geplunder. “Dis jammer wat met Isaacs gebeur het, maar dis ’n baie dom besluit,” het die persoon gesê. Isaacs het in Junie verlede jaar ’n nuwe kontrak van twee jaar met Ajax geteken. Ajax se skakel­beampte, Shooz Mekuto, het gister bevestig Isaacs se kontrak is onmiddellik beëindig, maar wou nie uitbrei nie.