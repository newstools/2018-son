RIEBEEK-WES. – Die moord op hul kleindogter het skokgolwe deur die hele Wes-Kaap gestuur. En nou sit die grootouers van Kaithlynn Wilson in sak en as omdat hulle van die plaas afgesmyt is. Met ’n kaal R300 vergoeding vir sewe jaar se swoeg en sweet. Sofia en Jan Wilson van die plaas Modderrasvlei sit tans in ’n moeras van desperaatheid. Kaithlynn Wilson (5) se bebloede lyk is in Augustus verlede jaar ’n paar kilometer van haar ouerhuis af in die bosse ontdek. Haar ma se gangster boyfriend, Jonathan “Tandjies” Heyns, loop tans hof vir dié grumoord. Maar vir die Wilsons blyk Kaithlynn se tragedie net die punt van ’n bitter cherry op die koek te wees. Stroom Volgens Sofia het hulle by die plaasboer, Francois Malan, R6 000 geleen vir Kaithlynn se begrafnis. Maar nadat haar man, Jan, in November verlede jaar met een van sy medewerkers gestry het en summier afgedank is, het hul baas die begrafnislening met mening op­geëis, sê sy. “Jan was ná Kaithlynn se dood nooit weer dieselfde nie,” het Sofia vertel terwyl die trane oor haar wange stroom. “Daar was nie eens ’n dissiplinêre verhoor nie. Hy is net gesê hy moet loop,” beweer sy. “En toe trek die boer die R6 000 van Kaithlynn se begrafnis af en gee Jan ’n kale R300. “R300 vir sewe jaar se werk.” Sofia sê daar was nie eens die decency om te sê dat die “begrafnislening” afgeskryf word weens al die smart en lyding wat hulle moes deurmaak nie. “Is dít hoe ’n mens mense behandel? Waar is die menslikheid? Be­teken ons dan so min?” wou Sofia weet. Hoe hartseer die Wilsons se geval ook al is, dis die harde werklikheid dat hulle net een van hordes gesinne in die omgewing is wat tans deur uitsetting in die gesig gestaar word. Die klok is ook kliphard aan die tiek vir Charles Persens (62) van dieselfde plaas. Persens sê hy het ook van Malan se prokureurs kennis gekry om sy huis te ontruim. “Ek werk al vier jaar en ’n paar maande op die plaas en sou ná aftrede in die huisie bly. “Maar toe word daar vir my gesê ek sal moet trek om vir iemand anders plek te maak. “Waarheen gaan ek op my ouderdom?” wil hy weet. ’n Gemeenskapswerker, Jan “Geduld” Booysen (50), het gesê sy geduld is nou net mooi uit met hoe stief plaaswerkers in hul gemeenskap behandel word. “Hierdie boere raak skatryk met die sweet van hierdie plaaswerkers en dan bedank hulle die werkers deur hulle van die plaas te smyt. “Hierdie plaaswerkers is ver­onderstel om aandele in die plase te hê, maar wanneer hulle onwettig van hierdie plase gesit word, dan word daar nêrens van dié aandele melding gemaak nie.” Hein Otto, die regsverteenwoordiger van Francois Malan, sê daar steek geen waarheid in die bewerings van Wilson en Persens nie. “Ons kliënt het die korrekte dissiplinêre prosedures gevolg wat tot mnr. Wilson se afdanking gelei het. “Verder is daar geensins die bedrag soos beweer by hom afgetrek nadat sy diens op ons kliënt se plaas beëindig is nie,” lui Otto se verklaring. Hy sê voorts die twee se bewering dat hulle onregmatig van die plaas afgesit is, is ongegrond en sonder enige substansie. “Die bewering is direk daarop gemik om die beeld van ons kliënt op ’n onetiese wyse in ’n slegte lig te stel. “Ons bevestig dat die skrywe wat die okkupeerders ontvang het, die eerste prosedurele stap is wat geneem moet word voordat ons kliënt ’n bevoegde hof kan nader vir die uitsetting van die gemelde okkupeerders. “Ons bevestig dat indien die okkupeerders nie binne die tydperk (30 dae) soos gestipuleer die plaas vrywillig ontruim nie, ons kliënt eers ’n bevoegde hof kan nader vir die uitsetting van die okkupeerders vanaf nie plaas.” Alan Winde, Wes-Kaapse minister van landbou, ekonomiese ontwikkeling en toerisme, sê hulle was nie voorheen bewus van die plaasuitsettings in die omgewing van Riebeek-Wes nie. Winde het onderneem om ondersoek daarna in te stel. Hy voeg by: “Die welstand van plaaswerkers is vir ons ’n groot bron van kommer. “Ons het egter nie ’n wetgewende mandaat wanneer dit kom by grondhervorming en die Wet op die Uitbreiding van Sekerheid van Verblyfreg nie. “Ons sal die betrokke plaas ­besoek om te verseker die plaaswerkers ontvang die nodige ondersteuning en dienste.”