DIT is tyd dat die senior kolwers in Suid-Afrika se krieketspan wakker word! Die instaan-kaptein, JP Duminy, het homself by die Proteas se kolwers ingesluit toe hy gesê het hulle moet dringend plan maak om hul litte te roer. Suid-Afrika pak Indië môreaand­ op SuperSport Park in Centurion in die tweede T20-wedstryd. As die Proteas se kolwers nie dan hul deel doen nie, is nog ’n reeksnederlaag Suid-Afrika se voorland. “Die kolfwerk is tot dusver (in die ODI’s en die eerste T20-wedstryd) ons swakpunt,” het Duminy gesê nadat Indië die Pro­teas Sondag op die Wanderers in Johannesburg in die eerste T20-wedstryd met 28 lopies geklop het. “Die senior spelers moet in dié opsig verantwoordelikheid neem. “Ons moet verbeter en ek glo ons sal sterker terugkeer. “Ongelukkig is baie van ons op dieselfde tyd nie op dreef nie, maar ons sal dit probeer regstel.” Duminy en David Miller is van die senior kolwers wat van stryk af is. Daar sal in hul rigting gekyk word om die Proteas môre te red, want as Indië wen, het hy die reeks in die sakkie. “Dit gaan daaroor dat ons die druk behoorlik moet verwerk. “Reeza Hendricks het in Johannesburg goed onder druk gekolf. Ons kan daarop voortbou. “Ons moet vroeg stewige vennootskappe aan die gang kry. Dit het nie in die eerste wedstryd gebeur nie, maar ons weet ons is daartoe in staat.” Hoewel die Proteas se vertoning in die veld ook flou was, is Duminy nie so bekommerd daaroor soos oor die kolfwerk nie. Hy het gereageer op die kritiek dat die Proteas planloos en sonder energie in die veld was. “Die planne was daar, maar dit moet reg uitgevoer word. “Die boulplan is dalk net nie goed uitgevoer nie en in T20-krieket kan jy duur betaal as jy net effens van koers af is. Intensiteit “Vangkanse is verbrou, maar andersins was die veldwerk nie sleg nie. “Dit is net menslik dat die koppe vir ’n ruk sal hang as ’n speler van Virat Kohli se gehalte misgevang word, maar daar was niks fout met ons intensiteit in die veld nie.” Volgens Duminy sal die Proteas se boulers daarna mik om môre in die eerste ses boulbeurte paaltjies in te oes – iets wat nie Sondag op die Wanderers gebeur het nie. ) Die oorblywende wedstryde is: Môre: 18:00: 2de T20, SuperSport Park, Centurion Saterdag: 18:00: 3de T20, Nuweland, Kaapstad.