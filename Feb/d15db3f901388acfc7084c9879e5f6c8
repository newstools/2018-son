DIE Nasionale Vergadering sal met die opening van die parlement volgende week oudpres. Nelson Mandela se nalatenskap gedenk. Madiba is 100 jaar gelede in die dorpie Mvezo in die Oos-Kaap gebore. Hy word Donderdag vereer. Die speaker van die parlement, Baleka Mbete, se woordvoerder, Moloto Mothapo, sê die tema vir die staatsrede is: “Maak jou toekoms beter – leer van Madiba.” Die staatsrede kom egter op ’n tydstip waarin pres. Jacob Zuma se toekoms as die land se leier onseker is. Talle onthou ook steeds van die chaotiese vorige staatsredes wat ontwrig is, juis oor Zuma. Dit het onlangs gegons dat die ANC-leierskap aan ’n plan werk om Zuma uit sy pos gelig te kan kry. Wantroue Dit het gekom nadat ­adj.pres. Cyril Ramaphosa in Desember Zuma as die ANC-president vervang het. Die EFF het vroeër vandeesweek Mbete gevra om voor die staatsrede ’n mosie van wantroue teen Zuma in die parlement te laat debat- teer. Mbete het egter gister ­op ’n mediakonferensie hierdie versoek van die hand gewys. Sy het gesê die staatsrede sal die eerste geleentheid wees en dit sal daarna op die Nasionale Vergadering se agenda geplaas word. Oor die waterkrisis sê ­Mothapo: “Besprekings is aan die gang tussen die departement van openbare werke en ander rolspelers om te verseker dat enige potensiële negatiewe impak vermy word.” Gevra oor die uitgawes vir die staatsrede het Mothapho gesê die begroting vir die geleentheid het van 2014 af elke jaar verminder.