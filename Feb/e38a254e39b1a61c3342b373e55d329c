RANO Kayser, waarnemende speaker, moes ’n raads­vergadering verdaag weens ’n hewige debat oor die aanstelling van burgemeester Athol Trollip se “persoon­like prokureur” in die raad van die Mandela Bay Development Agency (MBDA). Die EFF, UDM en Patriotic Alliance het in die vergadering hul ontevredenheid uitgespreek oor Brin Benjamin Brody se voorgestelde aanstelling in die MBDA-raad. Mongameli Bobani, UDM-leier, het gesê Brody is die prokureur in Trollip se naamskendingsaak teen die voormalige ANC-raadslid Law­rence Troon. Hy het ook beweer Trollip het nie sy belange verklaar nie. Rdl. Marlon Daniels van die Patriotic Alliance het gewaarsku die raad moet waak teen em­pires bou. Benewens haar bedenkinge oor ’n raadspos vir Brody het rdl. Yoliswa Yako (EFF) haar kommer uitgespreek oor die swak verteenwoordiging van vroue in die raad. Mbulelo Gidane (ANC) het ’n stemming voorgestel. Trollip het gesê Brody is nie ’n prokureur by Brown, Braude & Vlok nie; hy werk vir ’n firma in Grahamstad. Trollip het verduidelik hy het Brody voorgestel nadat die raad hom ingelig het hulle kort iemand met regskennis. “Dit (Brody) is iemand wat ek vertrou.” Die oudburgemeester Danny Jordaan het ook raadslede in die MBDA aangestel wat hy ken en vertrou, het Trollip bygevoeg. “Ek sal Brody se naam onttrek as ons stem en as die aanstelling van rdl. Andrew Jensen as ’n direkteur voortgaan.” Zilindile Vena (EFF) het gevra dat Trollip aandag skenk aan die verteenwoordiging van vroue in die MBDA-raad én dat jong mense vir insluiting oorweeg word. Omdat daar geen haas is om iemand aan te stel nie, is die item onttrek.