HY HET ’n eed afgelê om te beskerm en te dien. Maar nou sit ’n cop met sy kop in die sand nadat hy glo sy eie vrou pimpel en pers geslaan het. Aashiq Hartzenberg (29) van Mitchells Plain se cop shop het gister in die Wynberg-landdroshof verskyn in verband met dié vermeende skandelike daad. Die bewering is dat Hartzenberg sy vrou lelik aangerand het nadat sy hom geskel het oor sy ontrouheid. ’n Bron na aan die egpaar vertel dat hul probleme al lank aankom. Die bron sê: “Ek verstaan nie hoe mans se brein werk nie. Húlle is die een wat jol, dan raak hulle kwaad en aggressief as die vrou skel.” Volgens die persoon het Hartzenberg weer Dinsdag sy vrou aangerand, maar dié keer was dit een keer te veel vir haar. “Hy het haar teen ’n ysterhek geslaan ten aanskoue van hul kleintjie. “Toe die polisie hul eie manskap kom arresteer, het die een cop nog afgesak: ‘Is dié nodig? Haai, julle twee moet meer lovey-dovey act.’ ” Die ingeligte pak uit: “Sy stiefkind het al uit hul plek getrek omdat sy nie met die violence kon deal nie.” Toe Son ’n nommer bel wat deur die ingeligte verskaf is, het die stiefkind se pa opgetel. Die pa vertel dat hy bewus is van die voorvalle en sê hy hoop nie sy dogter dink nou dis oukei dat mans aan vroumense slaan nie. “Dit ontstel my,” het die ouer gesê. Son het ook Hartzenberg se vrou gebel, maar sy was te ontsteld om kommentaar te lewer. Faiza Jacobs van die East­ridge-gemeenskapspolisiëringsforum het gister vertel sy is baie teleurgesteld in die polisieman se gedrag. “Dié man moet vir anger management-klasse gaan, want ’n man kan mos nooit ’n vrou so wil slaan nie, veral nie ’n polisieman nie. “Ek hoop die vrou praat uit teen die man, want dis maklik vir hom om weg te kom as jy as vrou nie uitpraat nie.” Sers. Noloyiso Rwexana, ’n polisiewoordvoerder, bevestig die saak en sê die polisieman het Woensdag in die Wynberg-landdroshof verskyn. Omstandighede rondom die voorval word ondersoek.