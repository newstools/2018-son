WAT het ’n vlieënier, mediese student en ’n toekomstige prokureur gemeen? United Through Sport het hulle almal se lewe aansienlik verbeter. Altesaam 19 jong mense wat United Through Sport se Excel­lence Programme ná drie jaar suksesvol voltooi het, het die tersiêre en werkende wêreld betree. Dié organisasie sonder winsoogmerk meen dit dien as ’n bewys van die positiewe bydrae wat hy in die Nelson Mandelabaai maak. Die organisasie is in 2005 gestig en gebruik sport as ’n wapen om kinders van minderbevoorregte gemeenskappe te ontwikkel. Beurse Die program vat kinders van primêre skole aan die hand en maak seker hulle kry onderrig by van die beste hoërskole in die Baai. Dit word deur middel van beurse gedoen. Daar word ook in die begunstigdes se skool- sowel as emosionele behoeftes voorsien. Nick Mould, United Through Sport se direkteur en medestigter, sê die positiewe veranderings wat in sommige jong mense se lewens aangebring is, het selfs hul eie verwagtinge oorskry. “Ons is so trots op wat ons tot dusver bereik het.” Gegroei Bronwyn White, ’n begunstigde wat nou ’n mediese student aan die Universiteit van die Vrystaat is, is dankbaar vir die geleenthede wat sy ontvang het. “Ek het soveel gegroei gedurende my tyd in die program en ek is blootgestel aan wonderlike mense en geleenthede,” sê sy. Lindiwe Cezula studeer politiek en openbare administrasie by die Nelson Mandela-Universiteit in die Baai. Sy glo vas United Through Sport het haar drome in ’n realiteit omskep. “As ek om my rondkyk, is al my vriende eerder swanger of in die tronk. United Through Sport moet aanhou kinders aanmoedig om hul doel in die lewe te vind.”