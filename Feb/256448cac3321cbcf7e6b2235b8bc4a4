INWONERS kan lang toue by die verkeer- en lisensiëringsentrums in Uiten­hage en Korsten vermy deur van môre af afsprake te maak om hul rybewys en professionele bestuurders­permit (PrDP) te hernu. John Best, burgemeesterskomiteelid vir veiligheid en sekuriteit, sê hierdie besprekingstelsel – waar inwoners kan inskakel om by departemente ’n afspraak te maak – is ’n tydelike voorloper vir ’n volwaardige aanlyn besprekingstelsel en ’n slimfoon-app. “Ons het besluit om die tydelike oproep- en instap-bespreking­stelsel voor die digitale besprekingstelsels te implementeer om die lang toue vinniger te laat krimp. Die toue kniehalter diens­lewering by die sentrums. “Ek is daarvan oortuig die onmiddellike implementering van die tydelike besprekingstelsel sal ’n groot hulp wees vir diegene wat weens tyds­beperkings en siekte nie in lang toue kan wag nie. “Drie masjiene vir die nuwe besprekingstelsel sal aan Korsten toegewys word en een aan Uitenhage. “Elke masjien sal 28 besprekings per dag akkommodeer. Boonop kan in­woners wat verkies om in die tou te staan, ook gehelp word. “Ons vergadering met amptenare van die departement van vervoer was vir laas Donderdag beplan, maar moes dringend oor geskeduleer word sodat verbeterings aan die sagteware en apparatuur wat die departement verskaf, bespreek kan word.” Best sê ander verbeterings sluit in ’n derde verkeer- en lisensiëringsentrum by die Motherwell-Thu­song-dienssentrum, twee sentrums waar rybewyse hernu kan word en voorstelle van hul IT-tegnici om die rekenaarstelsel te verbeter wat deur die departement van vervoer besit word. Hy is ontevrede omdat inwoners ure by die sentrums staan voordat hulle gehelp kan word. “Toe die verouderde Live Capturing Units die einde van hul dienssiklus bereik en talle probleme begin veroorsaak het, het ons die eerste metropolitaanse munisipaliteit in die land geword wat na die nuwe Live Enrollment Units (LEU) op­gradeer het. Toe die ander metropolitaanse munisipaliteite dieselfde omskakeling ondergaan, is daar nóg masjiene by die netwerk gevoeg. Dit maak die stelsel baie stadiger. “Waar ’n normale transaksie eers 5 minute sou duur, kan dit nou tot 20 minute neem om te regis­treer,” verduidelik Best. Best wil ál die Metro se inwoners verseker die plaaslike regering vind die situasie onaanvaarbaar. “Adv. Keith Meyer, ons uitvoerende hoof vir veiligheid en sekuriteit, het opdrag gegee die ontwikkeling van ’n aanlyn besprekingstelsel moet op 1 Maart in plek wees. “Ek wil die publiek verseker ons is baie ontevrede met die status quo. Gee ons ’n kans om in die volgende maande die verbeterings te implementeer. Ons doen alles in ons vermoë om die opgraderings te bespoedig,” sê hy.