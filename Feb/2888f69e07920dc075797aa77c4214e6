DIE Colombiaanse sangeres Shakira het na bewering byna £18 miljoen (R292 miljoen) aan die Spaanse belastingowerheid betaal. Dit het gekom nadat gewaarsku is sy kan van belastingbedrog aangekla word. Mail On­line berig die sangeres het opgedok deur belastingskuld van 2011 te settle nadat die Spaanse owerhede aanklaers gevra het om haar geldsake tussen 2011 en 2014 te bekyk. Hulle het beweer sy het dalk belasting ontduik. Die koerant El Periódico in Katalonië het bekend gemaak Shakira (41) het £17,65 miljoen vir die belastingjaar 2011 betaal, maar sy mag teen die belastingagentskap se besluit appèl aanteken. Die agentskap het gesê Shakira het destyds in Spanje gewoon en sy moes inkomstebelasting op haar wêreldwye verdienste betaal, en nie net vir haar verdienste in Spanje nie.