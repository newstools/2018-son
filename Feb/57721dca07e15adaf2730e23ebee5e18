DIE geveg tussen die twee faksies in die Kaapse nagklubsekuriteitsbedryf het nou sy hoogtepunt bereik. Mark Lifman, ’n omstrede sakeman en beweerde leier van een van dié onderwêreld-groepe, is Woensdagmiddag by die Kaapstadse Internasionale Lughawe gearresteer. Die arrestasie hou verband met ’n voorval wat in Maart in Parow plaasgevind het waartydens Lifman glo die klaer met ’n vuurwapen ge-point het. Die klag teen hom is glo deur die ­vermeende onderwêreldse kingpin in die nagklubsekuriteitsbedryf, Nafiz Modack, aanhangig gemaak. Die arrestasie spruit glo uit die geveg om beheer te neem van dié winsgewende bedryf. Modack en Lifman is al die laaste maande in ’n fight oor die onderwêreld betrokke. Lifman se lawyer, William Booth, het gister aan Son gesê sy kliënt se arrestasie is onwettig. Volgens hom is Lifman sonder ’n lasbrief in hegtenis geneem en die polisie wil alles nou toesmeer. Booth sê: “Hy (Lifman) word steeds by die Mfuleni-polisiestasie aangehou.” Booth het gekla dat hulle die ondersoekbeampte, ene kapt. Barker, in die hande probeer kry sodat hy die dossier aan hulle kan verskaf. Hy kon volgens Booth nêrens in die hande gekry word nie. “Dít is kwaadwillig. “Hulle (die cops) is in die moeilikheid, want hulle moes hom nie gearresteer het nie.” Booth het Son later ingelig Barker is toe wel opgespoor en dat die dossier aan die senior staatsaanklaer oorhandig is. Booth meen die timing van die arrestasie is verdag aangesien die beweerde voorval reeds in Maart plaasgevind het. Son het gister berig dit het Woensdag in die Kaapse landdroshof uitgekom dat Modack gereël het dat die staatsaanklaer in sy saak, adv. Esna Erasmus; die ondersoekbeampte, kol. Charl Kinnear; genl.maj. Jeremy Veary, en ene kapt. Jaftha, vermoor moet word. Modack se lawyer, adv. Edwin Grobler, het dié beweringe ontken en dit as “fake news” beskryf. Modack, sowel as Colin Booysen, Ashley Fields, Jacques Cronjé en Carl Lackay word van intimidasie en ­afpersing aangekla. Hul uitgerekte borgtog-aansoek duur Maandag voort nadat hulle op 15 Desember in hegtenis geneem is. Dit het verder Woensdag in die saak uitgekom dat Modack en Cronjé probeer het om die sekuriteitsbedryf in Johannesburg met geweld oor te neem. Die bewering is dat ­Modack-hulle gedreig het om ’n nagklub af te brand as die eienaars nie van die dienste van hul sekuriteitsmaatskappy gebruik maak nie. In ’n beëdigde verklaring wat in die hof uitgelees is, sê ’n speurder, AO Vincent ­André Saunders, hy beoog om Modack en Cronjé vir intimidasie te arresteer sodra die borgtog-aansoek afgehandel is. Saunders beweer in sy verklaring hulle het dieselfde modus operandi in Johannesburgse klubs gebruik wat hulle in die Kaapse middestad gebruik het om bedryf oor te vat.