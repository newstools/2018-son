DIE Oos-Kaap se provinsiale rede wat Vrydag gelewer sou word, is uitgestel. Nombulelo Mosana, ’n woordvoerder vir die wetgewer, sê die uitstel hou verband met dié van die staatsrede. Mosana sê ingevolge die wetgewer se staande reëls is die amptelike opening van die wetgewer (SOPA) op die Vrydag van die week wat volg op die amptelike opening van die parlement, tensy die reëlskomitee anders besluit. Mosana sê ’n nuwe datum vir die SOPA sal aan alle belanghebbendes verstrek word. Die DA in die Oos-Kaap het ver­lede week gesê die provinsiale rede moet uitgestel word totdat die ANC sy skommelinge in die provinsie afgehandel het. Die uitstel van die staatsrede is ’n gulde geleentheid vir die Oos-Kaap om die provinsiale rede uit te stel totdat die ANC sy politieke hervorming in die provinsie afgehandel het. So meen Bobby Stevenson, die leier van die DA in die Oos-Kaapse wetgewer. Stevenson sê: “Dit maak nie sin dat ’n sukkelende premier, Phumulo Masualle, en provinsiale kabinet bydra tot ’n provinsiale rede terwyl alles oor ’n paar weke kan verander nie. “Die DA glo die provinsie moet ’n nuwe rigting inslaan om te ver­seker dat die regte omgewing geskep word vir werkskepping en ekonomiese groei, die uitwissing van korrupsie en ’n algehele verbetering in dienslewering.” Stevenson sê dis duidelik dat selfs die ANC vertroue in die huidige provinsiale administrasie verloor het. Hy voeg by hy het die speaker van die provinsiale wetgewer, No­xolo Kiviet, gevra of die provinsiale rede steeds gelewer sal word terwyl die heersende party ondergaan en onenigheid daarin heers. Dit was in ’n brief wat hy verlede week aan haar gerig het.