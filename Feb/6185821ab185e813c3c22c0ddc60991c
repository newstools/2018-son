DIE 14 plaaslike spanne wat vir vanjaar se Bayhill Cup gekwalifiseer het, sal ná môre presies weet waar hulle staan sover dit die toernooi betref. Son het verneem die toernooi-organiseerder, PJ Williams, en sy komitee gaan klubs môre inlig oor die pad vorentoe. Milano United, wenner in die Mitchells Plain LFA, Ajax Cape Town, Cape Town City en die gasheer-klub, Bayhill, sal ook teenwoordig wees. Dit is duidelik dat Williams en sy span hul hande vol het nadat hulle besluit om vanjaar se toernooi weens die knellende droogte en meegaande waterkrisis in die Wes-Kaap te kanselleer. Dit is die eerste keer sedert dié toernooi se ontstaan 29 jaar gelede in Cravenby dat dit afgelas word. Williams het aan Son gesê hulle wil onder geen omstandighede die Bayhill se brand beskadig deur ’n verwaterde toernooi aan te bied nie. “Dan verkies ons liewer om geen toernooi aan te bied nie,” het Williams gesê. Intussen het die Stad Kaapstad teruggekap oor beweringe dat die raad nie ’n plan het vir die huidige dilemma in die provinsie nie. Die stad se voorgestelde planne behels dat die stad wil hê Safa CT moet ’n lys van sy belangrikste bepalings aanstuur sodat hulle die nodigste velde kan prioritiseer en met behandelde afvalwater of boorgatwater besproei. Daar is ook besluit dat die 29 kunsmatige speelvelde beskikbaar gestel sal word vir belangrike wedstryde wat deur Safa geïdentifiseer sal word. Die stad het selfs voorgestel dat van die gemeenskapsentrums ingespan kan word, maar dat die sokkerballe vervang word met ’n sagter bal wat ruite nie sal laat breek nie.