’N GROOT mob het Dinsdag die reg in eie hande geneem en drie vermeende rowers in Motherwell in die Baai aangerand. Die drie het Sondag glo ’n man in die omgewing beroof. Kapt. André Beetge, polisiewoordvoerder, sê ’n groep van sowat 150 mense het die verdagtes aangerand, maar die polisie het hulle gered. Gearresteer “Een verdagte was in besit van die selfoon wat Sondag gesteel is. Die polisie het ook die huis van die tweede verdagte deursoek en afgekom op ’n speelgoedgeweer.” Ander vermoedelik gesteelde eiendom is ook gevind. Die drie verdagtes, wat 22, 22 en 29 jaar oud is, is gearresteer vir gewapende roof en die besit van vermoedelik gesteelde eiendom. Hulle sal vandag in die hof wees.