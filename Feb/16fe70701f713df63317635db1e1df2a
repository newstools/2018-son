GEORGE. – ’n Seun (5) hier is amper ernstig gewond toe ’n toy gun se plastiekkoeël hom in die oog tref. Van die kind se maatjies was by terwyl hy self met die speelgoedgeweer gespeel het. Dit het afgegaan en die plastiek­koeëltjie het in sy oog beland. Sy oog het erg geswel. Die kind is intussen by die kliniek behandel. Jessica Jones (28), die seuntjie se ma, sê hy het buite in die yard gespeel toe sy hom hoor huil. “Ek het my kind gekry en gesien hoe hy sy ogie vryf,” vertel sy. “Hy het begin kla oor pyn en toe trek die oog rooi en begin opswel. “Dis toe dat een van sy maatjies my vertel van die plastic bullet wat my kind se oog getref het. “Ek het hom dadelik na die kliniek geneem.” Jones sweer nou sy sal nie weer toelaat dat haar kinders met sulke speelgoed speel nie. Haar kind herstel stadig maar seker en het nie ernstige oogskade opgedoen nie. Past. Neville Scheppers, ’n kerkman van die gemeenskap, voel nes Jones sulke speelgoed hou ’n gevaar in vir jong kinders. Scheppers meen: “ ’n Speelding soos ’n geweer kweek onbewustelik gewelddadigheid by jong kinders. “Omdat soveel negatiwiteit met messe en vuurwapens gepaard gaan, en kinders geweld in hul gemeenskappe sien gebeur, is sulke speelgoed nie ook nog nodig nie.”