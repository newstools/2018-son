’N MEISIE het gister ’n noue ontkoming gehad toe ’n rapist wat vroue in die beboste gebied tussen Booysenpark en Jacksonville terroriseer, wéér toegeslaan het. Die meisie van Jackson­ville is in gr. 7 by die Primêre Skool Sapphire Road. Sy het in trane vertel sy het die man se kloue vir ’n tweede dag in ’n ry vrygespring. Son het gister berig die booswig target vroue al ’n ruk lank. Verskeie vroue het noue ontkomings gehad, terwyl een vrou glo onlangs drie keer verkrag is. Volgens die meisie het sy en ’n groep leerders van Jacksonville na hul onderskeie skole in die Booysenpark-gebied gestap. Die leerders maak van die beboste grondpad gebruik en stap in groepe juis omdat hulle weet die rapist is in die omgewing. “Ek was in ’n groep met kinders van die hoër­skool. “By Save­more moes ons in verskillende rigtings gaan en toe is ek alleen. “Ek het die een oomblik nog gestap en die volgende oomblik het ek ’n man met ’n swartgesmeerde gesig gewaar. Hy het my aan die hare gegryp. “Ons het gestoei. Ek het ’n klip gevat en na hom gekap. Ek het hom raak geslaan, want hy het begin bloei.” Die meisie het laat spaander in die rigting van die sektorgroep wat beskermingsdienste by die Primêre Skool Cedarberg lewer. Gerald Groepe, die hoof van die sektorgroep, het die polisie en die meisie se ma laat ontbied. Groepe en sy manne is nou al ’n ruk lank op die man se spoor. Gereelde pogings, wat patrollering insluit, word aangewend om die man te probeer vastrek en om die kinders se veiligheid te verseker. “Ons is seker dit is dieselfde persoon, want die beskrywing wat ons by ál die slag­offers kry, is dieselfde.” Groepe het opnuut ’n beroep op die munisipaliteit gedoen om die bosse gesny te hou en sê inwoners moet uiters versigtig wees. “Die kinders wat in Jacksonville, Timothy Valley en Noxolo woon en skool toe stap, het nie ’n ander keuse as om deur die bos te loop nie. “Die ouers van die kinders wat stap, kan dikwels nie vervoer bekostig nie. Ons het die voorvalle al menige keer onder die polisie en die wyksraadslid se aandag gebring,” het Groepe gesê. Betreur Cedarberg Primêr se onderhoof, Mureez Felix, glo hulle kan die man vastrek as ál die kinders, onder­wysers, die polisie en sektorgroep kragte saamsnoer. “Ons betreur dié voorval en ál die ander.” Volgens Felix word gereelde pogings aangewend om die inwoners van die probleem in te lig. Die sektorlede werk ook onverpoos om die man te probeer vang.