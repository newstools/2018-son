“EK HET hom nie die geld sien vat nie. Ek maak ’n afleiding hy het die geld gevat.” So het die 28-jarige staatsgetuie gister getuig in die moordverhoor van Deswin Kleinbooi (22), alias Boetiebaas, en Eston Afrikaner (19), alias Gans. Die twee moordbeskuldigdes staan in die Baaise hooggeregshof tereg op klagte van moord, roof met verswarende omstandighede en die onwettige besit van ’n vuurwapen en ammunisie. Hul hofverskyning spruit uit ’n voorval op 12 Mei 2016 toe die Baaise sakeman Naeem Desai in Helenvale doodgeskiet is terwyl hy en sy drie werkers besig was om brood af te lewer. Die staatsgetuie – een van Desai se werkers – is tans in ’n getuiebeskermingsprogram. ’n Sielkundige het vroeër bevind die getuie het die intellektuele kapasiteit van ’n 12-jarige kind. Hy het gister in kruisondervraging getuig dat toe die gun shot afgaan, toe beweeg hy agter om die afleweringstrok en sien toe hoe Gans die vuurwapen rig op Desai, wat in die trok gesit het. Volgens die getuie het Gans rondgekyk en nie in die rigting waarin hy die vuurwapen gerig het nie. Hy het getuig Gans het met sy lyf aan die driver se kant teen die trok gestaan. Volgens die getuie het hy die vuurwapen gesien toe Gans die trok se deur op ’n skrefie oopgemaak en in die proses agtertoe beweeg het. Hy het getuig hy kon egter nie sien wat Gans binne-in die trok maak nie. Hierop het Afrikaner se lawyer­, Peet Schoonraad, aan hom gesê dat hy (die getuie) vroeër getuig het dat Gans by die trok in geleun en die geld gevat het. Volgens die getuie is daar mense wat soggens vir die brood betaal en het hy dus afgelei Gans het dié geld gesteel. Die getuie het vroeër getuig dat daar die oggend van die moord ook ’n derde persoon was. Gister het hy getuig die derde persoon wat hy gesien het, het ’n wakende oog oor die gebeure gehou en was nie werklik op die toneel nie. Die getuie sê al kon hy die derde persoon duidelik sien, weet hy steeds nie wie dit was nie. Dit is omdat dit donker was waar die persoon gestaan het. Volgens hom het die persoon boonop ook te ver gestaan. Die getuie het gesê al het niks die derde persoon verhinder om hom te sien nie, het hy (die derde persoon) hom (die getuie) nie gesien nie. Schoonraad het egter volgehou dat as die staatsgetuie die derde persoon gesien het, moes die derde persoon hom ook kon sien. Hierop sê Schoonraad hy gaan argumenteer dat die getuie en die derde persoon albei mekaar moes gesien het. Die getuie het egter volgehou die derde persoon was saam met Gans en Boetiebaas, want vir hom het dit gelyk asof die derde persoon wag gehou het oor die gebeure. “Die way hy rondgekyk het, het dit vir my obvious gelyk hy is een van hulle.” Gister het die getuie steeds volgehou hy het Gans se gesig gesien toe hy (Gans) besig was om rond te kyk. Hy het getuig toe hy (die getuie) vanaf die moordtoneel weggehardloop het om hulp te gaan soek, het hy ook Gans se gesig gesien. Volgens die getuie het Gans hom glad nie gesien nie. Schoonraad wys die getuie toe daarop dat hy in sy polisieverklaring gesê het dat Gans geskok was toe hy (Gans) hom (die getuie) sien omdat hulle mekaar ken. Hierop sê die getuie die cop wat die verklaring by hom afgeneem het, kon ’n fout gemaak het. Schoonraad stel dit toe aan die getuie dat hy sy getuienis aanpas soos die verhoor aangaan­. Die getuie ontken dit. Volgens die getuie het hy Gans ná die oggend van die moord nie weer gesien nie. Schoonraad het gesê Gans gaan kom getuig hy ken die getuie van g’n kant af nie en dat hy (Gans) nie met Boetiebaas bevriend is nie. Hierop sê die getuie hulle is vriende en behoort aan dieselfde gang. “Hulle het saam die daad gepleeg.” Volgens Schoonraad gaan Gans ook ontken hy is lid van ’n bende. Adv. Garth Baartman kla aan.