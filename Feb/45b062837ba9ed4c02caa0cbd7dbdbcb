UITSPRAAK word vandag in die Baaise hooggeregshof gelewer in die verhoor van twee mans wat Sean­ “Nako” Berry van Salt Lake na bewering vermoor het. Gregory Malie (34) van Kamesh in Uitenhage en Sherwin Grootboom (26) van Timothy Valley in die Baaise Northerns staan tereg op aanklagte van moord, poging tot moord en die onwettige besit van ’n vuurwapen en ammunisie. Grootboom het vroeër dié week getuig hy het op 19 Junie 2016, die aand van Berry se skietdood, ’n migraine gehad. Hy het gesê hy was heeldag tuis met sy girlfriend en alibi, Lauren de Grass, en hul dogtertjie by China­straat 52 in Timothy Valley. Adv. Mujaahid Sanden, die staatsaanklaer, wou gister by De Grass weet hoekom sy haar getuienis verander het om by dié van Grootboom te pas. De Grass het getuig Grootboom was op die dag van Berry se skietdood heeldag by hul huis. Sy het gesê hy het ’n hoofpyn gehad en was heeldag in die bed. Volgens haar het Grootboom nie daardie dag die huis verlaat nie. Volgens haar het ’n vriend van Grootboom hom omstreeks 14:00 kom visit, maar hy het onmiddellik geloop omdat Grootboom in die bed was. Sanden het De Grass daarop gewys dat Grootboom vroeër getuig het twee pêlle het hom op dié dag – ’n Sondag – kom visit en hulle het bier gedrink. De Grass het teruggekap en gesê Grootboom het die Maandag met sy pêlle bier gedrink. Games Sanden het De Grass ook daarop gewys dat Grootboom vroeër getuig het hy het op 19 Junie 2016 met hul dogtertjie gespeel, terwyl sy (De Grass) huiswerkies gedoen het. Hierop het De Grass geantwoord dis moontlik dat Grootboom met hul dogter gespeel het. Sanden het aan De Grass gesê dit is Grootboom se getuienis dat hy op dié dag ná lunch ­games met ene An­thony gespeel het. De Grass se reaksie hierop was dat sy dit nie onthou nie. Sy’t gesê sy onthou net ’n deel van wat op 19 Junie 2016 gebeur het. Volgens De Grass het sy die Maandag – die dag ná Nako se moord – op Facebook gelees hy is dood. Sy het gesê sy het dit daarna onmiddellik aan Grootboom gewys. Volgens De Grass het sy al die naam “Staal” Berry gehoor, maar sy weet nie veel van hom nie. Sy het getuig Staal en Grootboom was vriende. De Grass het gesê bedags deur die week was Grootboom in Salt Lake, maar saans was hy tuis. Staal het in Salt Lake gewoon. Volgens haar het Grootboom in 2015 drugs by Chinastraat 52 verkoop. Sy het gesê sy weet nie wie Grootboom van die dwelms voorsien het toe hy sy business van die huis bedryf het nie. Volgens De Grass is die drugs na Grootboom toe gebring. Sy het gesê ná die moord op Staal het Grootboom nooit weer na Staal se plek teruggegaan nie omdat die mense daar karre ge-smash het. Afhanklik Volgens De Grass het sy Grootboom drie of vier keer in die St. Albans-gevangenis besoek. Sy het bygevoeg dat sy hom in Januarie 2017 laas gesien het. De Grass het getuig sedert Grootboom in aanhouding is, is sy afhanklik van haar ouers en ’n staatstoelaag. De Grass het bygevoeg niemand behalwe Grootboom se lawyer, Peet Schoonraad, was met haar in aanraking oor die saak nie. Die beskuldigdes bly in aanhouding. Adv. Jodine Coertzen verteenwoordig Malie. Die saak dien voor regter D. Chetty.