BLOEMFONTEIN. – Agt verdagtes wat gearresteer is ná die Gupta raids wat Dinsdag begin het, het gister hier in die hof verskyn. Ashu Chawla (Sahara CEO), Varun Gupta (neef van die Guptas), Ronica Ragaval (waarnemende CEO van Oakbay), Nazeem Howa (oud-CEO van Oakbay), Kamal Vasrum, dr. Peter Thabethe, dr. Takisi Masiteng en Sylvia Dlamini was in die beskuldigdebank. Hofgangers was op die uitkyk vir die drie main peanuts: die Gupta-broers Ajay, Atul en Rajesh (Tony). Maar hulle was nie in die hof nie. Die Valke het gistermiddag bevestig dat Ajay tans ’n voortvlugtige is. Brig. Hangwani Mulaudzi het gesê: “Ons het met sy prokureurs gepraat omdat hy veronderstel was om hom oor te gee, maar dit het nie gebeur nie. “Dus beskou ons hom nou as ’n voortvlugtige omdat daar ’n lasbrief vir sy arrestasie uit is.” Die Valke het in ’n verklaring gesê dat hulle nou saam met die Nasionale Vervolgingsgesag werk in die ondersoek na staatskaping. Gesoek Volgens hulle (die Valke) is daar altesaam 13 verdagtes. Na verneem word, is drie van die verdagtes landuit. Twee is Indiërs en die ander een van Chinese afkoms. Dan is daar nóg twee verdagtes soek. Die Valke gaan binnekort die name bekend maak van die twee verdagtes wat gesoek word. Vuyo Mhaga, woordvoerder vir die minister van polisie, het gesê die arrestasies hou verband met die melkplaas Estina wat in Vrede in die Vrystaat bedryf is. Die vorige Vrystaatse minister van landbou, Mosebenzi Zwane, het R220 miljoen aan die Guptas en hul vennote betaal vir die sogenaamde melkplaas. Dit is glo op die ou end gebruik om die omstrede Gupta-troue in Sun City in 2013 te finansier. Op die vraag oor die Gupta-broers het die minister van polisie, Fikile Mbalula, gesê die ondersoek is nog aan die gang en daar kan nie elke minuut ’n update van verwikkelinge gemaak word nie. Hy het wel laat val dat meer arrestasies kan volg.