DIE borgtog-aansoek van Magdaleen “Maggie” Titus (41), wat aangekla word van die moord op haar man, is tot Woensdag 21 Februarie uitgestel. Preston Titus, ’n soldaat, is op 1 Desember verlede jaar in sy huis op die weermagbasis in Oudtshoorn vermoor. Titus se medebeskuldigde en boesemvriend, Natasha Stuurman, het besluit om nie in hierdie stadium om borgtog aansoek te doen nie. Die staatsaanklaer, adv. Michelle Weyers, het die hof meegedeel dat die staat borgtog vir Titus teenstaan weens die erns van die klagte. Die ondersoekbeampte, AO Martin le Roux, het Woensdag getuig na aanleiding van die pleitooreenkoms wat Titus se motorbestuurder, Sixabiso Klip, met die staat aangegaan het. Hy is effektief 15 jaar gevangenisstraf opgelê. Die hof het gehoor dat Titus glo die twee vermeende huurmoordenaars, Justice Mooi en ene Vusumzi, wat nog op vrye voet is, elk R30 000 aangebied het om haar man te vermoor. Later het sy glo vir Klip dieselfde bedrag aangebied nadat hy vir haar gesê het hy wil nie betrokke wees nie. Volgens Le Roux is die moord by twee geleenthede uitgestel. Die eerste keer was dit omdat twee vriende by die oorledene gekuier het en die tweede keer omdat bure in die omgewing was. Volgens Le Roux is selfoonrekords tussen Titus, Klip, Mooi en Stuurman deurslaggewende bewyse dat Titus die moord beplan het. Titus se regsverteenwoordiger, Joshua Greeff, het met die aanvang van die borgtog-aansoek ’n lang verklaring aan die hof voorgelees. Daarin het hy Titus se hele lewensgeskiedenis uitgebeeld en vertel dat sy haarself opgewerk het tot ’n lid van die ANC se provinsiale uitvoerende komitee en in 2016 ’n burgemeesterskandidaat vir Oudtshoorn was. Hy het aangevoer dat sy nie met enige getuies in die saak sal inmeng nie en alle hofverskynings sal bywoon. Greeff het ook ’n petisie ten gunste van borgtog wat deur 1 200 persone onderteken is, ingedien. Hy het die hof ook meegedeel dat Titus se familie R2 000 sal kan vind vir borgtog.