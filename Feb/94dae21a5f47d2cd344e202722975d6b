JADE de Klerk het die naweek sommer baie gehad om te vier. Dit was Saterdag sy 19de verjaardag en hy het dit met sy debuut in eersterangse krieket gevier. Hy was in Port Elizabeth in die provinsiale meerdaagse reeks vir die Oostelike Provinsie teen Gauteng in aksie. De Klerk het Suid-Afrika ook vanjaar in die Wêreldbekertoernooi vir o. 19’s in Nieu-Seeland verteenwoordig. De Klerk het sy feesvieringe ’n stappie verder geneem deur met sy eerste eersterangse boulkans vyf paaltjies in te oes. Dié linksdraaier het 5/50 geneem en in Gauteng se opvolgbeurt ’n verdere drie paaltjies platgetrek. Sy wedstrydontleding in die OP se beurtoorwinning was 8/79. De Klerk het ook sy kant met die kolf gebring. Die OP het net een keer in dié wedstryd gekolf en De Klerk was op sy stukke met ’n onoorwonne 24 lopies. Sy spanmaats was beslis nie die enigstes wat De Klerk se verjaardag en puik eersterangse debuut die naweek saam met hom gevier het nie. Al die OP se afrigters wat van sy laerskooldae af met De Klerk gewerk het, kan breed glimlag omdat hy deur en deur ’n produk van die OP se afrigtersprogram is. Hy is vroeg as ’n belowende speler geïdentifiseer nadat sy veldwerk eerste die aandag getrek het. De Klerk is ’n puik veldwerker, maar Jason Bowen, die OP se destydse afrigtingsbestuurder, het gevoel hy kan met harde werk ook ’n faktor met sy draaiboulwerk wees. Ná sy eersterangse debuut kan niemand met Bowen stry nie.