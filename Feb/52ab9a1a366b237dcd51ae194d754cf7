WIE sal ooit vandag, 11 Februarie, vergeet? Presies 28 jaar gelede is ons ontslape en eerste demokraties verkose president, Nelson Mandela, uit die Drakenstein-gevangenis (die destydse Victor Verster-gevangenis) vrygelaat. Hy is toe 60 km na die Kaapstad-stadsaal vervoer waar hy ’n toespraak aan ’n gehoor van sowat 50 000 gelewer het. Vanjaar gaan ook ekstra spesiaal wees met Madiba wat sy 100ste verjaardag sou vier. Menige Suid-Afrikaner hunker nog met groot nostalgie terug na die era van Madiba. Die vlamme van optimisme het helder die nag in geskyn, ons ekonomie was in ’n opwaartse kurwe, ons was ’n reus op die vasteland en die res van die wêreld het ’n hoë dunk van die land gehad... Madiba het in die kort tydjie dat hy aan ons geleen is, baie wyshede met ons gedeel. Hy was die rigtingwyser van versoening, die pasaangeër van vergifnis en die inspirasie vir die ganse nasie. Met hom aan die stuur, het die res van die wêreld met nuwe oë na ons gekyk. Almal was in vervoering oor sy wyshede, sy menslikheid en sy vermoë om nie bitter te bly oor ál die ongeregtigheid wat hy in sy jare in aanhouding verduur het nie. Mense soos Nelson Mandela maak net een keer in ’n leeftyd hul verskyning. En wanneer hulle ons hier op aarde agterlaat, is die wêreld voorwaar ’n armer plek. Groot was die hoop dat die visie en drome van Madiba sou voortleef in die leierskap wat hom opgevolg het. Maar die hoop het beskaam en vir die afgelope tien jaar of wat, beleef Suid-Afrikaners elke dag ’n toneel uit ’n Freddy Krueger-fliek. Met dié dat Madiba en sy nalatenskap vanjaar gevier sal word, sal ons as Suid-Afrikaners nie ’n fout maak as ons weer lewe blaas in die visie en drome van Nelson Rolihlahla Mandela nie...