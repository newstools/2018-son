DIE Nelson Mandelabaai-munisipaliteit se elektrisiteitsverliese het die afgelope vier jaar toenemend gestyg. Verlede jaar het hy tussen Julie en Desember ’n reuse-verlies van R172 miljoen gely. Die verlies aan elektrisiteitsverkope is onlangs uitgelig as ’n bron van kommer in ’n verslag van die ouditeur-generaal vir die boekjaar 2016-’17. Lede van die Metro se komitee oor infrastruktuur, ingenieurswese en energie het ’n verslag saamgestel om die komitee op die hoogte te bring van die verliese, met verwysing na onwettige kragverbindings en ’n beoogde verandering aan die regulasie. Die Metro het die verliese toegeskryf aan die drastiese styging in die koste van elektrisiteit, die sukkelende ekonomie, werkloosheid en onwettige kragverbindings wat bly groei. In die nuutste poging om onwettige kragverbindings stop te sit, beoog die munisipaliteit om die huidige regulasie te verander sodat oortreders nie net beboet word nie, maar ook vervolg word. Die Metro se plan om boetes op te lê vir oortreders wat onwettig met hul kragbokse peuter, het ook nie die gewenste reaksie gehad nie. Moeilik Al hoe meer boetes is opgelê, maar dit het later moeilik geword om die oortreders se rekeninge weer skoon te kry. Dit was ook moeilik om nuwe, geseëlde kragbokse aan hulle te verskaf. Bernhardt Lamour, waarnemende uitvoerende direkteur van die komitee, het lig gewerp op die feit dat die munisipaliteit se aankope vanaf Eskom bly styg, terwyl verbruikers al hoe minder elektrisiteit koop. Volgens Lamour sal die munisipaliteit meer energie moet inploeg en met meer innoverende idees vorendag moet kom om die probleem hok te slaan. ’n Taakspan is reeds saamgestel om met ’n strategie vorendag te kom oor hoe om verliese te bekamp. Daar sal ook binnekort ’n nuwe diensverskaffer aangestel word. Hy sal drie jaar daarop fokus om verliese wat met onwettige kragverbindings verband hou, te verminder. Onwettige kragverbindings kom voor in veral gebiede soos Mis­sionvale, Kleinskool en die Walmer township.