PHUMULO Masualle, Oos-Kaapse premier, het Vrydag min beloftes vir die provinsie se toekoms in sy toespraak by die opening van die wetgewer gemaak. Hy het pleks van beloftes maak, gefokus op wat die afgelope jaar op die gebiede van onderwys, gesondheid, landelike ontwikkeling, toerisme en die ekonomie gedoen is. Masualle het in sy toespraak gesê die provinsiale regering het ’n driejaarplan vir onderwystransformasie geïmplementeer. Dié plan is daarop gemik om die onderwysdepartement te stabiliseer en die gehalte van onderwys in die provinsie te verbeter. “Ons het die inskrywing van gr. 1-leerders wat vroeë kinderontwikkeling in gr. R ontvang het, van ’n basislyn van 67% tot 71,7% verhoog. Dit is ongeveer 34 000 leerders. “Ons het ook die opleiding van vroeë kinderontwikkelingspraktisyns verhoog van 2 264 teen ’n jaarlikse teiken van 2 471.” Masualle het bygevoeg die provinsiale regering sal van nou af meer aandag aan die infrastruktuurprogram vir vroeë kinderontwikkeling gee. Dít om registrasie van dié sentrums te laat toeneem as deel van die verbetering van die gehalte van die grondslagfase. Hy het bygevoeg dat die regering voortgaan met sy doelwit om skoolleierskap te bevorder deur die mentorskap en kapasiteitbou-programme vir skoolhoofde. “Ons het reeds ’n goeie verbetering in die funksionaliteit van die geteikende skole gesien.” Volgens Masualle trek altesaam 1 441 216 leerders voordeel uit skole waar geen skoolgeld betaal hoef te word nie. Altesame 1 630 168 leerders in die kwintiele een tot drie trek voordeel uit die skoolvoedingskema. Masualle meen ál die werk het bygedra tot die toename in die matriekslaagsyfer van 59,3% in 2016 tot 65% verlede jaar. Volgens Masualle sluit sommige van die fokusareas vir onderwys in die provinsie digitale transformasie in. “Ons sal ook fokus op die verbetering van doeltreffende projekbestuur in die lewering van basiese dienste soos water, sanitasie en elektrisiteit, aan skole.” Hy sê die provinsie verskaf ook vervoer aan 80 595 leerders van 751 skole in die provinsie. “Deur die program vir uitgebreide openbare werke en in vennootskap met die departemente van vervoer en onderwys sal monitors in die provinsie ontplooi word om die veiligheid van leerders te verseker.” Masualle het ook die bevordering van gesondheidsorg vir almal as ’n beduidende aanwyser van lewensgehalte beklemtoon. “Ons is goed op dreef om die goeie doelwitte van ons voorgangers te verwesenlik. “In ons reaksie op die MIV/vigs-pandemie toets ons nog altyd mense vir MIV/vigs as deel van ons 90-90-90-strategie. “Teen September 2017 het ons 876 959 mense getoets. Die halfjaar-teiken was 602 058. Ons mikpunt is om teen Maart 1,4 miljoen te getoets het.” Tuberkulose Volgens hom het die aantal pasiënte op antiretrovirale medisyne van 320 062 in 2014 toegeneem tot 427 170 einde September laas jaar. Hy meen daar is duidelike tekens dat die provinsie die stryd teen tuberkulose wen, aangesien TB-gevalle van 697 per 100 000 in 2014 tot 571 per 100 000 in 2017 gedaal het. “Verder, in ons stryd om die las te verminder van nie-oordraagbare siektes, het ons 970 000 mense vir hoë bloeddruk en een miljoen mense vir diabetes getoets.” Hy sê die herontwerp van primêre gesondheidsorg, wat een van die hoekstene van die nasionale gesondheidsversekering (NHI) is, bly die regering se sleutel om universele gesondheidsdekking te bereik. “Deur dié program sal altesame 400 000 huishoudings deur wyksgebaseerde uitreikspanne besoek word om die gesondheidstatus van individue in hierdie huishoudings te evalueer.” Masualle het ook op die voorkoming van tienerswangerskappe gefokus. “As deel van ons strewe om tienerswangerskappe te voorkom, sal ons seksuele-voortplantingsgesondheidsopvoeding by skole gee. Deur dié programme sal jong meisies van verskillende dienste, waaronder swangerskaptoetse, voorsien word.” Volgens hom is mediese regs­eise een van die grootste uitdagings op die gebied van gesondheidsorg. “Ons het groot vordering gemaak in ons strewe om korrupsie uit te roei en arrestasies word binnekort gemaak. “Ons wil ’n openbare voorbeeld maak van gewetenloses wat ons mense benadeel terwyl die provinsiale fiskus droog gemelk word.”