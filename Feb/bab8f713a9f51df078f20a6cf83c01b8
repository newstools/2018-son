HULLE het haar shack afgebreek en nou het sy nie meer ’n plek om te woon nie. Die hok van Charmel Davids (54) van Jacksonville in die Baaise noordelike gebiede is nou in stukke. Dít is oor die eienaars van die erf waarop sy gewoon het, haar nie meer daar wil hê nie, glo omdat sy nie huur betaal nie. “Sowat vyf jaar gelede, met die rectification van die huise, het die munisipaliteit vir mense strukture gegee om in te woon. “Dit mag na my mening nie uit Jacksonville uit geneem word nie,” het Damian Daniels, voorsitter van die Jacksonville-areakomitee, verduidelik. “Ons is nie hier om kant te kies nie. Ons het vandag kom kyk dat dinge glad verloop, maar toe kom ons hierop af. “Ons is lelik geskel,” het Charlotte Smith, ook van die areakomitee, gesê. Die onderonsie in Hennastraat was so erg dat die polisie amper gebel is. “Ek het in die verlede die huis gehuur by die eienaars. “Toe die munisipaliteit die huise kom regmaak het, het hulle dié groot struktuur vir my gegee om in te bly. “Nadat die huis ge-fix is, het die eienaars by die huis ingetrek en my gelos om in die struktuur te bly,” het Davids vertel. Hoewel Davids reeds vyf jaar so gewoon het, het sy nooit water of ligte gehad nie. Sy woon al tien jaar op die erf. “Ek moes maar ’n emmer gebruik om my dinge te doen.” Beggars can’t be choos­ers en Davids het nogtans daar aangebly. Dit was totdat die huis se eienaars, Steve Lawack (45) en sy vrou, Theona (45), gister besluit het om ’n trok te kry, die struktuur af te breek en dit vir hul eie gewin te gebruik. “Dis ons hok daardie. Ons het dit gekry by die munisipaliteit toe die huise reggemaak is. “Charmel wil net R50 huur per week betaal, en dis heeltemal te min. Ons het al in die verlede ’n uitsettingsbrief gekry, maar sy het haar nie daaraan gesteur nie. “Elke keer sê Charmel sy gaan ’n ander plek kry, en dan los ons dit vir ’n rukkie,” het Theona vertel. Steve het bygevoeg: “Ons sit haar vandag uit, want sy betaal ons nie. Ek gaan vir my dogter ’n hok opsit, want sy swerf rond.”