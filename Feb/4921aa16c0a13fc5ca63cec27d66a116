DIS ononderhandelbaar dat die Stormers môre hul Superrugby-veldtog teen die Jaguares met ’n sege móét afskop voordat hulle op hul oorsese toer vertrek. Só het die kaptein, Siya Kolisi, gister voor môre se kragmeting op Nuweland gesê. Die Stormers gaan ná die stryd teen die Jaguares na Australasië reis waar hulle die Waratahs in Sydney, die Crusaders in Christchurch en die Highlanders in Dun­edin aandurf. Die Kaapse franchise moet môre sonder die dienste van sy twee beseerde Springbokslotte – Eben Etzebeth en Pieter-Steph du Toit – klaarkom. Chris van Zyl en JD Schickerling gaan in dié twee se plek diens doen in die enjinkamer. Kolisi glo sy pak voor­spelers sal opgewasse wees vir die taak om die grondslag vir ’n oorwinning te lê. Die Kaapse franchise spog met ’n Springbok-voorry in Wilco Louw, Bongi Mbonambi en Steven Kitshoff. Raymond Rhule, die Storm­ers se aanwins van die Cheetahs, maak môre sy Superrugby-buiging vir sy nuwe span. Rhule gaan saam met Seabelo Senatla en Dillyn Leyds ’n opwindende agterste driehoek vorm. Rhule is een van vier nuwelinge in die groep. Die ander is die stut Carlu Sadie, die losskakel George Whitehead en die senter/vleuel JJ Engelbrecht.