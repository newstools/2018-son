DIE man wat daarvan verdink word dat hy ’n vrou dood­gesteek het, is kort ná die moord in hegtenis geneem. Volgens kapt. Jackson Manatha, ’n woordvoerder van die polisie, het die polisie in Msobomvu ’n 23-jarige man gister gearresteer vir die moord op ’n 24-jarige vrou. “Die vrou is Saterdag om streeks 02:00 by Zingqayi Village (naby Butterworth) noodlottig in die bolyf gesteek. Sy is op die toneel dood.” Dis onduidelik of die vrou by haar huis doodgesteek is. Die verdagte het ná die voorval weggehardloop, maar is kort daarna opgespoor en in hegtenis geneem. Dis onduidelik wat die verband tussen die vrou en die verdagte is. Die man sal vandag in die Butterworth-landdroshof verskyn op aanklag van moord.