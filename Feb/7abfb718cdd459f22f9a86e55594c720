DIT is net hul tweede wedstryd in die Varsity Cup, maar die Madibaz se toekoms in die kompetisie lyk reeds donker. Die Madibaz het Maandagaand in Bloemfontein in die doodsnikke uitgemis op hul eerste oorwinning oor die CUT Ixias toe hulle met 38-37 vasgeval het. Die Madibaz se losskakel, Simon Bolze, het met ’n doelskop in die laaste minuut van die wedstryd gemis wat hulle die oorwinning sou gee. Oomblikke voor dit het die Madibaz se Jordan Koekemoer ’n pragbeweging afgerond om hul vyfde drie van die wedstryd in die hoek te druk. Dit was ’n opwindende wedstryd, maar een wat die Madibaz moes wen. Dit is nou die Madibaz se tweede agtereenvolgende nederlaag, terwyl CUT geskiedenis gemaak het om hul eerste Varsity Cup-wedstryd te wen. Dié uitslag los die Madibaz tweede laaste met net twee bonuspunte. Dit was ’n verbeterde vertoning deur die Madibaz ná hul eerste nederlaag by die huis teen Ikeys. Hulle het beter geskrum en selfs vyf drieë aangeteken, maar met relegasie wat inskop in die jaar se kompetisie, is oorwinnings noodsaaklik. Die teenstanders gaan net ál moeiliker raak vir die Madibaz. ’n Span soos die onoorwonne Maties lê en wag nog. Maandag gaan ook die Madibaz toets wanneer hulle Wits tuis aanvat. Wits lê tweede, so Madibaz sal weer moet uithaal en wys.