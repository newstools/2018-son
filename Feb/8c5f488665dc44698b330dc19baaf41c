DIE polisie is op soek na twee mans wat kan help in ’n verkragtingsaak. Kapt. FC van Wyk, polisiewoordvoerder, sê die voorval het op Vrydag 10 Maart 2017 gebeur. “Op dié dag het ’n vrou en haar vriendin ’n kuierplek in Kortmarkstraat in die Kaapse middestad besoek. Terwyl hulle geëet het, het ’n man nader gestaan en homself as Ricardo voorgestel. “ ’n Vriend van Ricardo, ene Lorenzo, het ook opgedaag. “Hulle het later aangebied om die vrou huis toe te neem omdat hulle na bewering ook in Kuilsrivier bly.” Hulle het egter ’n ander rigting ingeslaan en haar na bewering in ’n stil area verkrag. Mense met inligting kan kapt. Willie Reynevelder by 082 334 7523 bel of Stop Misdaad by 08600 10111. Hulle kan ook na hul naaste polisiestasie gaan.