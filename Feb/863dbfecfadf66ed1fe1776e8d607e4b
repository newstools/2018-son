MARK “Professor” Mayam­bela sê hy is nog lank nie klaar nie, al speel dié opwindende speler nou al tien jaar in die Premierliga. Mayambela is ’n groot guns­teling onder sokkerondersteuners. Hy maak nie net bydraes met doele nie, maar help ook ander spelers om doele aan te teken. Hy hou daarvan om sy skills in wedstryde te wys. Mayambela het lank terug by Bloemfontein Celtic in 2007 sy eerste professionele kontrak geteken en later selfs opgeëindig in Europa, waar hy vir Djurgårdens FC in Swede uitgedraf het. Weens aanhoudende beserings kon Mayambela nie gereeld speel nie en hy het besluit om terug te kom na Suid-Afrika. Mayambela sê hy is nou verbaas om te dink dat hy so lank reeds speel ná al sy beseringsprobleme. “Ek is geseënd – om te dink ek speel nou nog en dit is my werk. Ek is van daardie manne wat elke dag in die straat gespeel het. Ek is baie gelukkig dat ek nou iets doen waarvoor ek lief is,” sê hy. Mayambela is nou in sy tweede seisoen by Chippa nadat hy die klub in 2016 gelos het. Hy het egter teruggekeer en sê hy geniet dit nes die eerste keer. “Chippa het ’n goeie voorsitter in Chippa Mpengesi. Hy is baie lief vir sokker en hou daarvan om die ondersteuners te vermaak. “Hy verstaan ook my spel en daarom het hy gesê ek is altyd welkom by Chippa. “Ek voel dit is ook hoekom ek van my beste sokker speel hier by die Chilli Boys.” Mayambela sê die span mik steeds hoog dié seisoen, al sukkel hulle om oorwinnings te behaal. Chippa het Saterdag weer teen Baroka 0-0 gelykop gespeel – sy vyfde agtereenvolgende gelykop uitslag van die jaar. Mayambela en Chippa slyp nou om sy voormalige span, Olrando Pirates, Saterdag in die Baai te verwelkom.