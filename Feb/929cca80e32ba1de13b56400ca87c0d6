’N GEWETENLOSE airtime-dief teer tans op ouetehuise deur hulle skenkings te beloof. Dié man stel homself voor as ’n boer wat in die Weskus-streek woon en vleis aan ouetehuise wil skenk. En dan volg sy skaamtelose liegery ... Frans Jacobs van Vredenburg sê sy swaer het hom onlangs vanuit Clanwilliam gebel met die nuus dat ’n boer ’n “vleisskenking” aan die plaaslike Sederville-ouetehuis wil maak. “Die man het hom voorgedoen as ene Magnus Rossouw en gesê hy boer so 17 kilometer buite Hopefield, wat mos net om die draai van ons is. “Hy (Rossouw) het my toe gebel en gesê hy wil ’n kwartbees en ’n hele skaap aan die ouetehuis skenk. En ek dink nog so by myself dat die Here ’n mens sommer vroeg in die jaar seën.” Volgens Jacobs het die man opreg geklink en het hy geen rede gehad om onraad te vermoed nie. Petrolgeld “Hy het gesê hulle bly ver van die winkels af en dat ek sommer, as ons gaan ontmoet, vir hom vier R275 airtime vouchers moet saambring. “Hy sou my ook R200 petrolgeld vir my moeite gegee het. “Maar nog op pad na ons afgespreekte ontmoetingsplek bel hy en vra vir die airtime, want sy vrou wou ’n oproep maak. “Ek, ou fool, lees toe vir hom al die vouchers se nommers af. “Ek was al amper in Hopefield en het geen plaas gesien soos wat hierdie Magnus-jong gesê het nie, en toe begin vermoed ek daar is iets fout. “Toe ek bel, toe is sy foon net af, en daarna was dit permanent op voicemail.” Jacobs het toe ’n klag gelê by die Vredenburg-polisiestasie. “Hy het my uit R1 100 se air­time gekul, en ek moes boonop nog ’n koerant vir hom ook saamvat. “Dis nie mooi wat hy gedoen het nie,” het Jacobs gesê. Son op Sondag verstaan dat die einste man ook ’n ouetehuis in Lambertsbaai ingeloop en uit R2 000 se lugtyd gekul het. Kapt. FC van Wyk, ’n polisiewoordvoerder, het albei gevalle bevestig. Van Wyk het gesê hulle ondersoek op die oomblik twee klagte van bedrog. Geen arrestasies is al gemaak nie.