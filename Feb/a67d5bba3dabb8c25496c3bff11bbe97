LEOLYNN Smith, ’n voormalige Son-verslaggewer, het Dinsdagoggend nog aan haar ma, Elsie, instruksies gegee oor hoe haar seun, Courtnum, se verjaardagkoek moet lyk. Dié kommunikasie- beampte van die plaaslike munisipaliteit Dr. Beyers Naudé in Graaff-Reinet het net voor 14:00 haar ma gaan groet en gesê sy is op pad Willowmore toe. En 14:30 is Leolynn op slag dood in ’n ongeluk buite Graaff-Reinet. Elsie sê: “Ons is stukkend. Niemand wou my sê sy is oorlede nie. Ek het my eie afleidings gemaak toe almal huil. “Courtnum verjaar Maandag, dan is hy nege jaar oud. Olin (Leolynn) het gesê sy gaan vir my ’n foto stuur van hoe die koek moet lyk. “Kort voor 14:00 het sy kom groet. Sy was op pad Willowmore toe. Min het ek geweet dat dit die laaste keer sou wees dat ek my kind sou sien.” Leolynn (33) is ses jaar ná haar suster, Llyris, gebore en twee jaar ná haar is hul broer, Donny, gebore. Speel “Olin was ’n borrelende mens wat altyd beskermend oor ons almal was. Sy was baie liefdevol.” Volgens Elsie was Leo­lynn ’n leerder aan die Union­ High School en die Hoër Volkskool in Graaff-Reinet voordat sy joernalistiek aan die destydse PE Technikon gestudeer het. Elsie sê Courtnum het vreeslik gehuil toe hulle die nuus aan hom oorgedra het, maar sy ma se pastoor het met hom gepraat en daarna het hy weer begin speel. “Hy het sy ma aanbid.” Sy sê die gesin wag dat Donny uit Durban kom voordat hulle die begrafnisreëlings bespreek. Llyris sê Leolynn was hul sonstraal. “Ek weet nie regtig wat om te sê nie. Dit voel asof my hart uitgeruk is. Daar is nie woorde vir die seer wat ons nou deurmaak nie. “Al wat ek weet, is dat my suster nie vanoggend (gister) haar make-up by my huis kom doen het nie. Sy het nie voor werk kom koffie drink nie. Daar was nie ’n halwe koppie koffie op die spieël­kas nie.” Llyris voeg by dat Leo­lynn lig gebring het oral waar sy gegaan het, of dit nou by haar werk was, by die huis of net by ’n kafee waar sy vinnig inge-pop het. “Sy het vreugde gebring. En 33 jaar lank het ons vreugde in ons gesin gehad. Vir my ouers was sy ’n staatmaker. Sy was die dogter met die balls om te doen wat gedoen moes word. “Vir my broer was sy ’n confidante. Hy kon oopmaak met haar soos nie met een van ons nie. “Vir haar seun was sy ’n ma en ek kan nie eens begin dink wat nou in sy gedagtes aangaan nie. “Vir my was sy my lewe. Sy het ’n innerlike sterkte en kalmte gehad en sy het dit uitgestraal.” Charles Bramwell, ’n provinsiale verkeerswoordvoerder, bevestig die bestuurder van ’n GWM-motor het in die rigting van Aberdeen gery toe sy beheer verloor en trompop teen ’n Land Cruiser gebots het. “Die bestuurder van die GWM is op slag dood en die bestuurder van die Land Cruiser is met beserings na die hospitaal vervoer.”