MEER as tien inwoners van Durbanweg in Korsten is siek van bekommernis oor hulle een van die dae sonder ’n heenkome gaan sit. Sommige inwoners woon al die afgelope 15 jaar op die perseel wat vir sakedoeleindes gesoneer is. Ander bestuur besighede wat onder meer die herstel van televisiestelle en sweiswerk insluit. Hulle was op hete kole nadat die balju van die hof skriftelik laat weet het die hof het ’n uitsettingsbevel bekragtig. Die mense moes teen gister hul goed pak en die perseel ontruim. Die perseel behoort aan die Durban Road Mall Trust, wat hom suksesvol tot die hof gewend het om die mense te ontruim. Die groepie het dadelik hul gekose party, die EFF, genader om te help. Die rooi hempies was gister op die toneel, slaggereed om die balju in te wag en om die uitsetting teen te sit. Jason Williams sê hy het in 2004 die perseel by die eienaar begin huur. ’n Huurooreenkoms is geteken vir Williams om ’n besigheid te begin. In 2008 het Williams sy besigheid weens die resessie verloor. Familielede van hom het intussen op die perseel begin woon. Hy beweer ’n munisipale werker het in 2015 ondersoek kom instel en hom laat weet die perseel is munisipale grond. “Toe ons hoor ons woon op munisipale land, het ons huurgeld begin weerhou. “Ons is in 2016 ingelig ons sal moet padgee. “Ons glo nou ons woon op munisipale grond. Hoe kan ons huur betaal aan die eienaar as daar onsekerheid daaroor heers of sy die wettige eienaar is of nie?” Simphiwe Daku, die EFF se streekskoördineerder, sê so ver as sy kennis strek, kan mense nie uitgesit word sonder dat ’n alternatiewe heenkome gebied is nie. “Die Metro moet ondersoek instel om vas te stel wie die eienaars van die plek is. Ons hoop om ’n gunstige oplossing te kry vir hierdie probleem.” Son het ’n navraag aan die munisipaliteit gestuur om die eienaarskap te bevestig. Teen druktyd het die mense steeds die balju en sy span ingewag.