ROBERTSON. – ’n Gr. 2-onnie het Dinsdag daardie “awww, cute”-gevoel gekry oor ’n kinderlike briefie in een van haar leerders se skoolboeke. Sy sê toe sy die briefie lees, het dit haar teruggevoer na ’n tyd jare gelede toe sy self op die skoolbanke gesit het. “Ek het op die briefie afgekom in een van die leerders se boeke terwyl hulle in die klas was. “Toe bars ek hardop uit van die lag. My klas het my sommer snaaks aangekyk.” Die onnie het Son gevra om asseblief nie die laerskool se naam te noem nie. Volgens die onnie het sy op die briefie afgekom toe sy die leerder se huiswerkboek wou deurgaan. “Ek het nie geweet of ek moet lag of teleurgesteld moet wees nie,” het sy gesê. Volgens haar het sy nooit die kids oor die briefie uitgevra nie, want sy was bang dit kan die kinders se skooljaar affekteer. Sy vermoed dat die klonkie wat die briefie aan die meisie geskryf het, dit in haar boekie gesit het. Terugdink Sy vermoed voorts dat hy wou gehad het die meisie moet die briefie sien en daarop reageer. Die briefie lees: “Ek is lovevir jou.En jy ook vir my, jaof nee.” Sy sê dit het haar laat terugdink aan haar laerskooljare. “Destyds het ons ook maar dié soort briefies geskryf. “Ek kan onthou dat ek my briefies altyd vir ’n vriendin gegee het om te gaan gee.” Volgens haar sal sy nou die tweetjies stip dophou en sorg dat hulle vir eers op hul skoolwerk konsentreer voordat die liefde begin blom.