DIE EFF sal die parlement Donderdagaand dwing om eers ’n mosie van wantroue teen pres. Jacob Zuma te debatteer voordat die staatsrede gelewer word. Só het die leier van die Economic Freedom Fight­ers (EFF), Julius Malema, gister gedreig. So, ná dié dreigement lyk dit asof die staatsrede vanjaar weer soos die vorige drie dramaties sal verloop en dat die withemde weer sal moet ingryp. Malema het die media gister in Johannesburg toegespreek. Dit was ’n dag nadat Zuma glo die versoek van die ANC se top-ses om sy pos te verlaat, verwerp het. Malema meen die ANC versuim om Zuma te hanteer. Hy dring daarop aan dat die mosie van wantroue vóór die lewering van die staatsrede gedebatteer word. Malema sê Zuma is on­bevoeg om die staatsrede te lewer omdat hy ’n oortreder is wat die land se Grondwet veront­agsaam. Die einste ANC wat Zuma nou uit sy pos wil verwyder, het hom beskerm toe die EFF dieselfde versoek het, sê Malema. “Ons is in die proses om ontslae te raak van Zuma,” sê Ma­lema. “Ál wat ons die ANC nou vra, is om dié ou maar aan ons uit te lewer, aangesien hy jakkalsdraaie om julle hardloop. “Bring hom hierheen. En ál hoekom hy hierheen ­gebring moet word, is om ’n mosie van wantroue vóór die staatsrede te bring. “Die staatsrede móét ­gelewer word, maar deur ’n ander leier, nie Zuma nie. “Aangesien die speaker van die parlement, Baleka Mbete, geweier het om ’n mosie van wantroue teen Zuma vóór die staatsrede toe te staan, lyk dit asof die mosie van wantroue Donder­dag gedebatteer sal word. “Ons wou orde gehad het, maar pleks daarvan word ons anargie gebied.” News24 berig dat lede van die ANC en van die drukgroep Black First Land First (BLF) gistermiddag slaags geraak het met mekaar buite Luthuli-huis, die ANC-hoofkantoor in ­Johannesburg. Beeldmateriaal van die fiasko is op sosialemedia-forums versprei. BLF-lede het na Luthuli-huis ge-march nadat dit aan die lig gekom het dat die ANC-leierskap ontslae wil raak van Zuma.