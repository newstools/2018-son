DIE Wes-Kaapse departement van onderwys is besig om vir 4 880 leerders plek te vind in skole in die provinsie. Maar die departement verwag dat nog leerders vandeesmaand in die provinsie sal aankom. Volgens Paddy Attwell, ’n woordvoerder van die departement, is daar altesaam 1 041 494 leerders in hoër- en laerskole in die provinsie tot dusver. Die syfer is volgens die Snap-program wat data oor tien dae saamgestel het. “Die syfer het met 25 018 toegeneem teenoor verlede jaar se syfer,” sê Attwell. Altesaam 5 186 hoërskoolleerders, van wie 4 401 in gr. 8 is, was in die eerste week van skool sonder plek in ’n skool. “Sowat 6 000 laerskoolleerders, wat oorwegend gr. 1’s is, was ook sonder heenkome.” Geïdentifiseer Volgens Attwell het die WKOD verlede jaar reeds gevra dat 231 mobiele klaskamers by skole in die provinsie opgerig word. “Ons het ook 35 skole geïdentifiseer wat 60 klaskamers beskikbaar sal hê in die distrikte. “Vyf en twintig van die skole is in die metropolitaanse distrikte en die ander in die landelike gebiede wat ook die Weskus insluit.” Attwell sê die distriksbeamptes het aangeraai dat ouers tevrede moet wees met die skole wat hulle voorstel. “Ons kan nie waarborg dat ons plek vir leerders in die skole van hul keuse sal hê nie.” Hy sê ook dat die beamptes besig is om planne op stel vir leerders wat nog nie plek by skole het nie. “Ons beamptes is vol vertroue dat die meeste leerders teen die middel van die maand in skole geplaas sal word.”