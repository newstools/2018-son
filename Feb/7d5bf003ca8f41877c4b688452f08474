PETER de Villiers, voormalige Bok-afrigter, is nie oortuig Rassie Erasmus is die regte ou om as Springbok-breier by Allister Coetzee oor te neem nie. De Villiers glo Erasmus se rekord as breier wys hy kan nie druk hanteer nie. Die Snorman sê: “Sy (Erasmus se) karakter is nie sterk genoeg nie. “Sy rekord wys wanneer hy onder druk geplaas word, kan hy dit nie hanteer nie. “Hy het nie uithouvermoë nie en hardloop weg wanneer dinge begin skeefloop. Dis nie die soort persoon wat ’n Bok-afrigter kan wees nie. “Dis nie ’n popularity contest nie. Hy sal sy man teen die hele land moet kan staan wanneer dinge nie goed verloop nie. “Op dié tydstip glo ek nie hy (Erasmus) sal die druk as die Bok-baas kan hanteer nie. Ek glo hy sal onder die druk verkrummel.” Die Snorman laat ook blyk dat hy Toetie gewaarsku het SA Rugby gaan hom opstel om as breier te misluk. Coetzee kon in sy twee jaar in beheer van die Bokke net 11 van sy 25 toetse wen. Dis ’n wenpersentasie van 44%. Laas week het Coetzee ’n brief aan Jurie Roux, Saru se uitvoerende hoof, gerig waarin hy sy ongelukkigheid uitspreek oor die gebrek aan ondersteuning wat hy van SA Rugby ontvang het. Hy onthul ook in die brief ál die probleme wat hy as Bok-breier ervaar het. Volgens Coetzee was dit meestal as gevolg van eksterne faktore buite sy ­beheer wat sy taak as Springbok-breier baie moeilik gemaak het. Toetie was ook nie gelukkig met die manier waarop Erasmus as Saru se direkteur van rugby vanaf Munster aangestel is nie. Erasmus is aan die einde van laas jaar as Saru se nuwe rugbybaas aangestel. Coetzee meen dis “skokkend” dat hy ’n pos as “seremoniële breier” aangebied is wat aan Erasmus moet rapporteer. Coetzee beskryf Erasmus ook “met respek” as “minder bevoeg”. Strik De Villiers het die Bokke van 2008 tot 2012 afgerig. Snorman beklemtoon hy het Coetzee gewaarsku daar word vir hom ’n strik gestel om as Bok-breier te misluk. “Hy is uit sy job geforseer, want mense het hom nie die nodige ondersteuning gegee om suksesvol te wees nie. “Dit het met my gebeur en ek het hom gewaarsku dit gaan met hom ook gebeur,” sê De Villiers.