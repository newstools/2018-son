DIE altyd openhartige Chrissy Teigen het op die Create & Cultivate-konferensie in Los Angeles erken sy is bang sy kry weer nageboortelike depressie ná haar tweede kind. Eonline.com berig Chrissy het in April 2017 in Glamour bekend gemaak sy het ná Luna se geboorte kwaai baby blues gehad. Haar en John Legend se seuntjie word in Junie verwag. “Is ek bekommerd daaroor met dié babaseun? Ek is. Maar ek weet ook wanneer ... ás dit gebeur, is ek reg daarvoor,” sê die 32-jarige. Sy wei uit: “Ek het die perfekte mense rondom my.” Chrissy het ná Luna se geboorte gedink dis maar hoe ’n mens moet voel nadat jy ’n kind gekry het. “Jy kry die kind, jy is hartseer, jy verloor endorfiene en dis hoe dit is,” voeg sy by. Die Lip Sync Battle-ster sê wel sy wens iemand het met haar oor die toestand gepraat. Sy sê sy moes self agter die kap van die byl kom net omdat niemand iets wou sê nie. “Ek wens meer mense rondom my het uitgepraat daaroor. “Ek moedig enigeen aan om te praat as hulle so iets rondom hulle sien.”