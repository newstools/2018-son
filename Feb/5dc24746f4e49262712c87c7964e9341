DIT is die beste dag van my lewe! Só het  die voormalige Springbokafrigter Peter de Villiers gesê nadat hy gister as die nuwe afrigter van Zimbabwe se nasionale rugbyspan aangestel is. Brendon Dawson gaan De Villiers se hulpafrigter wees. De Villiers was voorheen betrokke by Zimbabwe se o.?20-span. Die Snorman se eerste taak sal wees om Zimbabwe te help om vir volgende jaar se Wêreldbekertoernooi in Japan te kwalifiseer. Zimbabwe sal egter eers Namibië moet klop om vir die WB-toernooi te kwalifiseer. As die Snorman en sy span daarin slaag om Namibië ore aan te sit om vir dié rugby-skouspel te kwalifiseer, gaan dit die Zimbabwiërs in ’n baie interessante situasie plaas. Die Afrika 1-span wat deurdring, gaan in dieselfde groep wees as die verdedigende wêreldkampioen, Nieu-Seeland, die Springbokke  en Italië. As Zimbabwe vir dié toernooi kwalifiseer, gaan dit veral interessant wees wanneer hy teen Suid-Afrika te staan gaan kom. Die Snorman was die afrigter van die Springbokke vanaf 2008 tot die wêreldbekertoernooi in 2011 in Nieu-Seeland. Die Bokke het in die derde plek geëindig. De Villiers was ook die direkteur van rugby by die Universiteit van Wes-Kaapland van 2012 tot 2015. Die 60-jarige boorling van die Paarl het 5 van sy 11 toetse teen die All?Blacks gewen. Sy rekord is tans die beste van al die breiers wat onlangs die Bokke afgerig het. Hy het ’n goeie jaar in veral  2009 beleef toe sy Bok-span daarin geslaag het om die All Blacks drie keer te klop. Daardie jaar is die Bokke as die Drienasies-kampioen gekroon. In daardie dieselfde jaar het die Bokke met ’n reekssege oor die Britse en Ierse Leus vorendag gekom.