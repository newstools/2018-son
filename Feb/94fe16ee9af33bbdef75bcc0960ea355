DIE Grens se krieketspan het die naweek in Pietermaritzburg duur betaal vir sy swak kolfwerk. KwaZulu-Natal-Binneland se manne het die Oos-Kapenaars se kwes­bare kolfwerk behoorlik uitgebuit en die wedstryd in die provinsiale meerdaagse reeks met ’n beurt en 77 lopies gewen. Die besoekers se kolfwerk was teleurstellend, met net Jerry Nqolo wat in ’n mate kop bo water gehou het. Geantwoord In sy eerste kolfbeurt het Grens net 128 lopies aangeteken. Nqolo het 45 daarvan gekry. Graham Hume was die doring in Grens se vlees. Dié aanvangsbouler het 6/30 ingeoes. Die tuisspan het met 349 lopies geantwoord en gewys hoe dit met die kolf gedoen moet word. Phaphama Fojela was Grens se beste bouler. Hy het 5/79 ingeoes. In Grens se tweede kolfbeurt het dinge nie veel beter gegaan nie. Die span het 144 lopies gekry. Nqolo het weer die beste bydrae gelewer. Dié slag het hy 38 lopies aan­­ge­teken, maar die ondersteuning was te min om ’n beurtnederlaag te vermy.