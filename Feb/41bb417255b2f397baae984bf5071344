DIS nou 16 agtereen­volgende nederlae vir die Southern Kings in die Pro14-reeks, en ongelukkig is dit heelwaarskynlik nog nie die einde nie. Leinster het die Kings in hul laaste toerwedstryd Vrydag­aand in Dublin met 64-7 verniel. Hulle het dus in hul drie toerwedstryde nie een gewen nie. Die Kings kon van die begin af nie kers vashou by Leinster nie. Dit was duidelik toe Leinster reeds in die derde minuut­ sy eerste drie aangeteken het. Hoewel Leinster verreweg die beste span was, was daar wel oomblikke wanneer dit gelyk het asof die Kings drieë kan druk. Die Kings se kaptein, Micheal­ Willemse, het sy span se enigste drie gedruk. Die Kings se probleem is ongelukkig dat hulle nie vir lang rukke goeie en doel­treffende spel kan lewer nie. En totdat hulle dié probleem oplos en dit begin doen, sal hulle nie maklik ’n oorwinning behaal nie. Baie Suid-Afrikaners het ook die spelpeil in die Pro14-reeks onderskat. Dis nou duidelik dat meer as net veggees en toewyding teen dié spanne vereis word. Die Kings keer egter nou terug na Suid-Afrika, waar hulle darem nog vyf geleenthede sal hê om hul eerste oorwinning in die reeks te behaal. Deon Davids (afrigter) se troepe sal nie dat die uitslae van die toer hulle ontmoedig nie, want hulle het in elk geval reeds 13 nederlae voor dit gely. Hulle sal soos gewoonlik voortveg, en daarvoor verdien hulle lof, maar ongelukkig is daar nie veel hoop op ’n oorwinning nie. Daar moet ook nog vasgestel word of enige speler teen Leinster beseer is. Die Kings speel Vrydag weer in die Nelson Mandelabaai-stadion. Dis teen die Dragons van Newport, Wallis.