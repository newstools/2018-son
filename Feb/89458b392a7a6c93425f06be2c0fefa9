TREINE op die berugte sentrale spoorlyn het gisteroggend skaars begin loop, toe loop Richard Walker, Metrorail se Wes-Kaapse streeksbestuurder, ook. Die United National Transport Union (Untu) het Mthuthuzeli Swartz, Prasa Rail se waarnemende hoof, se besluit verwelkom om Walker “uit sy pos te skop”. Sonja Carstens, Untu-woordvoerder, sê dit gaan alles oor wanbestuur. Walker het gister aan Son gesê: “Dalk weet Untu iets wat niemand nog weet nie, maar praat maar met Prasa. Ek is met verlof.” Dit was ook nuus vir Nana Zenani, Prasa-woordvoerder, wat gister gesê het sy weet nie daarvan nie. Riana Scott, Metrorail-woordvoerder, het gesê sy het Untu se ver­klaring gesien, maar weet ook niks nie. “Wat bevestig kan word, is die streekbestuurder is tot Vrydag met verlof.” Untu hou egter vol Walker is nie meer die streekhoof nie. “Ons is ingelig ’n ondersoek word gedoen en hangende die ondersoek is hy op special leave gesit.” Daar word onder meer beweer Walker het laas jaar met die groot oponthoud van treine vooraf geweet van die probleme. “Hy’t agteroor gesit en niks gedoen nie. Hy dink nie vooruit nie.” Steve Harris, Untu-hoofsektretaris, sê Swartz het gewys hy is ernstig om die probleme op te los wat tot voordeel sal wees van ons werkers en miljoene pendelaars landwyd. “Walker se wanbestuur is die rede waarom die sentrale lyn meer as vyf weke nie in gebruik was nie. “Ons het gedurig in die verlede gesê Walker kan nie die chaos bestuur nie. Hy wil ook nie verantwoordelikheid vat vir wat gebeur nie. Hy neem ook nie notisie van die wetgewing om vir sy werkers ’n veilige werkomgewing te skep nie.” Zenani het gister net voor druktyd van mening verander en bevestig Walker is wel met spesiale verlof. “Dis hangende ’n interne ondersoek. Ek kan nie details daaroor gee nie en het in elk geval nie inligting oor die ondersoek nie.” Volgens Chris Hunsinger, lid van die parlementêre portefeuljekomitee oor vervoer, het Walker Dinsdag op kort kennisgewing voor die komitee verskyn. “Die doel was om verslag te doen oor die vordering en gereedheid om die sentrale lyn teen Woensdag oop te hê. Inleidend het hy genoem ‘mense’ wag by sy kantoor om hom ’n kennisgewing van die opskorting van sy dienste te oorhandig.” Hunsinger sê hy het toe details gevra en Walker het verduidelik dis als in die dokumente wat hy aan die komitee oorhandig. “Daar is senior bestuurslede wat nie sy besluite ondersteun nie en sy inisiatiewe as bestuurder word ondermyn,” sê Hunsinger. Intussen het die parlementêre komitee in beginsel besluit om die inhoud van Walker se dokumente te ondersoek saam met die openbare beskermer se verslag Derailed, PrasaLeaks en die komitee se verslag.