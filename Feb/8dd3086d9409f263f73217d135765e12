’N LUGREDERY kan jou drome vlerke gee. Vra maar die gemeenskap van Vrygrond naby Muizenberg. Hulle het dié week van ’n splinter­nuwe laer­skool eienaarskap geneem. Ithemba Primêr is moontlik gemaak danksy die bydraes en geldinsamelings van die Duitse lugredery Lufthansa. Ná vyf jaar se geswoeg, gesweet en beplanning sal 105 opgewonde leerders nou in drie klaskamers onderrig ontvang. Wanneer al die beoogde fases afgehandel is, sal sowat 700 leerders van die gemeenskap van Vrygrond hier onderrig kry. Die vreugdevure het Woensdag behoorlik gebrand toe die skool amptelik in gebruik geneem is. Glen van Harte, die direkteur van onderrig vir die Wes-Kaapse onderwysdepartement se suidelike metropool, het geswel van trots. “Hier was ’n jaar gelede niks anders as scrapland nie. Hierdie skool in ’n area waar 2 000 kinders nog sonder ’n plasing in ’n skool sit, is die toekoms van ons kinders. Die beste kom nog.” Die eerste fase van die projek het ongeveer R14 miljoen gekos. Die geld is ingesamel deur middel van skenkings en donasies van reisigers op Lufthansa-vlugte. Die patron van die projek, Vivian Spohr, sê onderrig is die kragtigste wapen waarmee die wêreld ver­ander kan word. “Vyf jaar se intensiewe dromery en beplanning het ’n werklikheid geword. “Dis ’n skool dié waar kinders hul drome kan bewaarheid. Ek hoop die gemeenskap gaan die skool deel maak van hul daaglikse bestaan en verseker dat die kinders hope pret het,” het Spohr gesê. Spohr het gesê hul Hope Alliance werk al 10 jaar in die gemeenskap en die eerste fase van dié skool is die begin van nouer samewerking met die gemeenskap. Mikel Khumalo, hoof van die Vrygrond-ontwikkelingsforum, sê die afgelope 20 jaar was daar net een laerskool in hul gemeenskap. “Baie kinders het ná laerskool nie hul hoërskoolopleiding voltooi nie omdat hulle ver afstande na die hoërskool moes aflê en dan deur gangsters geteiken is. “Dit het vyf gemeenskapsvergaderings gevat om die community te oortuig die grond moet eerder vir ’n laerskool as behuising aangewend word. Ons is baie dankbaar vir alles wat die rolspelers gedoen het om dié skool moontlik te maak.”