ASHTON. – Die Heidi-land Kleuterskool kan moontlik sy deure sluit oor vandalisme. Die skool, wat vanjaar 50 jaar oud word, se strewe is om hul deure oop te hou. Volgens die hoof, Chantel Julius, kom breek booswigte gereeld by die skool in. Julius sê dan word die kinders se kos gesteel. Die toilette word afgebreek en hulle steel ook die kragboks se koperdrade. Omtrent elke venster van die skool is stukkend soos die booswigte dit met klippe uitgooi. Julius sê die skool se dak is ook stukkend en wanneer dit die dag reën, reën hulle en die kinders nat. “Ons het al sake by die polisie gaan maak, maar niemand is nog vasgetrek nie,” het ’n erg omgekrapte Julius gesê. Sy sê as hulle nie dringend hulp kry nie, kan die skool ná al die jare sy deure sluit. In hierdie stadium kry die skool geen finansiering nie. Die ouers betaal R400 per jaar en die onnies haal geld uit hul eie sakke om die skool aan die gang te hou. Die onnies sê hulle doen die werk uit liefdadigheid. “Ons kry geen betaling nie,” het die onnies gesê. Die kleuters sê dat hulle heerlik by die skool speel en hul juffrou lees vir hulle lekker stories. Mense wat die skool wil help, kan 071 994 0012 bel.