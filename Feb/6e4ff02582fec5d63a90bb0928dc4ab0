DIE Hoërskool Modderdam in Bonteheuwel kap zip oor bewerings van ’n leerder wat by die skool geboelie word. ’n Gr. 9-leerder van Kreefgat wat glo al maande geboelie word, het ’n gr. 8-leerder blykbaar uit pure desperaatheid met ’n mes gesteek. Die gr. 8-leerder is twee keer in die rug gelem. Nog ’n hou het haar long getref. Sy is Saterdag uit die Somerset-hospitaal ontslaan en sterk tans tuis aan. Volgens Millicent Merton, ’n woordvoerder van die onderwysdepartement, is die skool bewus van die messteekvoorval. Sy sê die polisie ondersoek die saak. Sy wou haar egter nie uitlaat oor die bewerings dat die leerder op skool geboelie word en dat die ouers reeds by die hoof daaroor gekla het nie. Bang Volgens die gr. 9-leerder se ouers kon die voorval verhoed gewees het as die skool vroeër teen die boelie opgetree het. Die gr. 9-leerder se pa sê: “My kind het soggens laat skool toe gegaan, want sy was bang dat sy voorgelê word en sy het laat smiddae uit die skool gekom uit vrees dat sy geboelie gaan word.” Die ma van die gr. 8-leerder wat met die mes gesteek is, het na verneem word gister ’n saak by die polisie aanhangig gaan maak.