ONSKULDIG. Dit was nie haar “buttons” nie. Sy het maar net daar verbygeloop ... Maar dié is ’n storie met ’n Mandrax-kinkel in die kabel en die cops glo hulle het die regte vrou gevang. Jacomia Samuels (28) van Parkwood naby Grassy Park sweer sy moet nou hof loop vir dwelms waarvan sy g’n benul het nie. Samuels vertel die polisie­beamptes was op 19 Januarie besig met ’n klopjag in hul buurt toe sy daar verbyloop. “Ek het in die gangetjie gestap op pad na ’n neighbour toe om tee te gaan haal. “Die polieste sê toe ek moet stilstaan en toe ek sien, toe haal hulle ’n sakkie buttons (Mandrax) uit ’n gat in die grond uit. Bail “Die polieste sê toe ek moet saam hulle polisiestasie toe gaan om te gaan vertel wat ek gesien het. Maar toe ons daar kom, toe word ek opgesluit vir die besit van drugs.” Volgens haar het sy drie aande in die selle deurgebring voordat sy ’n hofverskyning gemaak het. “Ek het op 22 Januarie in die Wynberg-hof verskyn en moes bail van R2 000 betaal. “Ek mean maar, dis mos nie reg wat die polieste gedoen het nie. Hulle kan mos nie iemand anders se drugs op mý wil sit nie!” sê die ma van een benoud. Jacomia se ma, Veronica, spoeg behoorlik vuur oor die voorval. Onregverdig “Ek het tydens die raid buite gestaan, maar was nie bewus dat hulle my kind gearresteer het nie. “Hierdie voorval is regtig onregverdig. “Nie net moet my kind nou hof loop vir goed wat nie hare is nie, maar sy het ook nooit haar selfoon teruggekry by die polisiestasie nie.” Kapt. FC van Wyk, ’n polisiewoordvoerder, sê Jacomia is in hegtenis geneem vir die besit van 30 heel Mandrax-tablette, 2 halwe Mandrax tablette en 72 stoppe dagga. Kapt. Van Wyk sê die polisie­beamptes het gereageer op ’n wenk dat ’n vrou in Abdulla Walk in Parkwood dwelms verkoop. Kapt. Van Wyk sê Jacomia sal weer op 25 April in die hof verskyn op ’n aanklag van die besit van dwelmmiddels.