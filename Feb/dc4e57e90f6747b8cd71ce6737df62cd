JUVENTUS se ervare middel­skakel Sami Khedira reken Harry Kane van Totten­ham Hotspur is die volmaakte sokkerspeler. Khedira besing Kane in dié lofsange voor sy span se eerstebeen-wedstryd vandag teen Spurs in die ronde van die laaste 16 spanne van die Champions League. Die Engelse span boks tans bo sy gewig in dié gesogte kompetisie. Kane het die Spurs reeds gelei tot ’n sege van 3-1 oor die verdedigende kampioen, Real Madrid, in ’n groepfasewedstryd. Khedira, wat voorheen ook al vir Real uitgedraf het, het juis dié prestasie uitgewys as die rede waarom Juventus gefokus moet wees vir Mauricio Pochettinho (bestuurder) se span. “Hulle het teen spanne soos Liverpool, Arsenal en ander in hul liga (Engelse Premierliga, EPL) bewys hulle is baie sterk in alle fasette van hul spel,” het Khedira gesê. “Hulle het goeie middel­skakels en wêreldklas-doel­skieters wat jou sal straf wanneer jou aandag elders is. “Hulle is tans een van die beste sokkerspanne is Europa. “Ek dink ook Harry­ Kane is die volmaakte speler. “Daar is (Robert) Lewandowski, (Gonzalo) Higuaín, maar hy is ’n sterk en intelligente speler; hy het vaart en blitsige voete en kan dribbel en ’n doel aanteken sonder om sy ritme te verloor. “Vir my is ’n hy ’n ongelooflike speler en hy is nog jonk – dís waarom ek dink hy is die volmaakte speler. “Ons sal dus op ons hoede moet wees vir Tottenham.” — BBC