DAAR is planne om gangsterism in die North­erns te beveg, misdaad te verminder en terselfdertyd positiewe ontwikkeling in gemeenskappe te bevorder. Vroeër die week is ’n twee dae lange strategiese dialoog genaamd die think-tank dialogue gehou. Die byeenkoms is aangebied deur die Mandelabaai-ontwikkelingsagentskap (MBOA). Die dialoog het gehandel oor die kwessies en uit­dagings wat inwoners van Helenvale elke dag in die gesig staar, veral in Katanga. Misdaad, gangsterism, die jeug, onderwys, ’n tekort aan maatskaplike kohesie, identiteitsdinamika en ’n tekort aan vermaakgeriewe is bespreek. Athol Trollip, die burgemeester, Ashraf Adam, uitvoerende hoof van die MBOA, en Yolande Faro, hoof van die metro­polisie, was onder diegene teenwoordig. Ander kenners, akademici en sleutelrolspelers was ook op die vergadering. Helenvale is op die oomblik die fokuspunt van die projek Safety and Peace through Urban Up­grad­ing, wat onder die MBOA val. Altesaam €5 miljoen (sowat R74 miljoen) is beskikbaar vir ontwikkeling deur die KfW-ontwikkelingsbank in Duitsland. “Daar is ’n behoefte aan dialoog, die uitruil van idees en ’n verbreking van die huidige sisteme. Ons moet die trauma verbreek wat die mense van Helen­vale ervaar,” het Phil Goduka, voorsitter van die MBOA-raad, gesê. Prof. Theodore Petrus, navorsingsprofessor in die sosiale wetenskappe aan die Fort Hare-Universiteit, meen “coloured identity”-dinamika en die “kultuur van armoede” is groot struikelblokke vir ontwikkeling in Helenvale. Petrus het gesê die kultuur van armoede word gekarakteriseer deur negatiewe ken­merke, soos ’n gevoel van hopeloosheid, apatie en min­agting van die gereg. Faro het gesê: “ ’n Kind is soos ’n spons. As jy die spons in vuil water sit, sal hy dit absorbeer. As jy dit in skoon water sit, absorbeer hy dit ook. Ons moet met die jeug begin.” Faro meen verder die jeug is die mense wat verandering kan meebring. Sy voel die hopeloosheid in Helenvale word veroorsaak deur domestic vio­lence, skool-drop-outs en die tekort aan naskoolse geriewe. Dr. Moosa Mahadick meen: “Die gemors in Helenvale is ’n kragtige metafoor vir hoe die mense hulself sien.” Trollip het op die eerste dag van die dialoog ’n uitstappie gevat na Helenvale. “Helenvale is ’n unieke plek,” het hy gesê. “Dis een van die kalmste gemeenskappe wat dan dramatiese voorvalle van geweld ervaar. Ek glo nie die gemeenskap is moeilikheid nie; ek glo net hulle kort hulp.” Helenvale is van die Baai se armer gemeenskappe. Dit het 42 strate en min of meer 30 000 inwoners.