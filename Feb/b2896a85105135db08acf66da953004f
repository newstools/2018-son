VREDENDAL. – ’n Tante (68) is glo verkrag en daarna is haar kop byna pap­geslaan. Die bewering is voorts dat ’n doofstom man die vieslike daad gepleeg het. Die voorval het Saterdag gebeur. ’n Familielid vertel dat die verdagte toegang tot die tante se huis gehad het. Die familielid voeg by: “Nog erger is dat die doofstom outjie in sy 20’s is en ’n lid van die familie. “Die tante het in haar bed gelê toe die outjie hom bo-op haar geforseer en haar toe verkrag het. “Daarna is sy so wreed aangerand dat hy haar kop byna papgeslaan het met ’n stomp voorwerp.” Sy is vir dood agtergelaat in ’n plas bloed. Sondagoggend het ’n buurvrou aan die tante se deur gaan klop omdat sy haar nêrens in die jaart gesien het nie. Die buurvrou het by die huis ingegaan en haar steeds in die plas bloed aangetref. Die tante het nog ’n polsslag gehad en die ambulans is ontbied. Volgens die familielid het dokters die tante by die hospitaal gestabiliseer. Daarna is sy per nood­helikopter na die Tygerberg-hospitaal oorgeplaas, waar sy om haar lewe veg. Intussen is nog geen arrestasies gemaak nie. “Hy loop nog elke dag hier in die strate op en af asof niks gebeur het nie,” het die familielid gekla. Kapt FC van Wyk, ’n polisiewoordvoerder, het die voorval bevestig. Hy sê niemand is nog in verband met die voorval in hegtenis geneem nie en die polisie is tans besig met die ondersoek.