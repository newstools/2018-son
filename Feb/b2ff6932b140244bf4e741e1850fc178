DRIE mans is die afgelope naweek in verskillende skietvoorvalle in Lavender Hill afgemaai. In die jongste voorval gisteroggend omstreeks vyfuur is ’n 30-jarige man in Dahlia Road, Hillview, afgemaai. Hy is verskeie kere geskiet en het op die toneel gesterf. In nog ’n voorval die naweek is Kurt Lee (20) in Montagu Village afgemaai. Die voorval het Sondag omstreeks 20:16 in St. Bernardstraat plaasgevind. Hy en ’n vriend het by hul hekkie in die pad gestaan toe daar op hulle geskiet is. ’n Goudkleurige VW Golf 4 het in die pad by hulle gestop. Een van die insittendes het uitgeklim en verskeie skote op Kurt en sy vriend geskiet. Hulle het by die jaart probeer inhardloop. Kurt is noodlottig gewond. Volgens ’n inwoner was hy nie ’n gangster nie en het hom twee weke gelede bekeer. Gewond Shane Bell (20) van Hillview is ook Sondag helder oordag afgemaai. Hy is in die arm, nek en bene gewond en het in die hospitaal aan sy wonde beswyk. Hy is meer as agt keer raak geskiet. Hy was glo op pad na sy girlfriend toe ouens vanuit ’n motor op hom losbrand. Nog twee mans is ook Sondagmiddag in ’n skietery gewond en is in die hospitaal. Die twee mans van onderskeidelik 18 en 20 jaar was om 13:45 in die parkie in Hillview toe daar ook vanuit ’n motor op hulle losgebrand is. Volgens sers. Noloyiso Rwexana, ’n polisiewoordvoerder, is niemand nog vir die moorde in hegtenis geneem nie. Volgens Frank Bokhorst, die voorsitter van die polisiëringsforum in Muizenberg, gaan hulle môre ’n vergadering met die inwoners hou om die bendegeweld in die gebied te bespreek. Bokhorst het gesê: “Daar is meer polisielede in die gebied ontplooi om die bendegeweld vas te vat.”