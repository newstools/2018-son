’N MAN het met sy lewe geboet en sy suster het derdegraadse brandwonde opgedoen. ’n Mob was op soek na ’n man en hul hok is aan die brand gesteek. Dié brand, wat Donderdag in die vroeë oggendure in die Vrygrond-kamp in Kalkfontein gestig is, het die lewe van Arlindo Chauke (25) geëis. Sy suster Nomsa (18) veg tans om haar lewe in die hospitaal met die lelike brandwonde. Volgens ’n familievriend, Primrose Sondlo, het die mob vroeër in dié gebied ’n man gesoek wat nie aan hulle bekend is nie. Sondlo vertel: “Hulle het seker gedink Arlindo is tjommies saam met die man. Hy het glad nie eens die man geken nie.” Sondlo sê dieselfde mob het vroeër die aand ook ’n winkel aan die brand gesteek. Sy sê hulle vermoed petrol of paraffien is voor die deur van Chauke-hulle se hok gegooi. Sy vertel: “Arlindo het geslaap toe die plek aan die brand gesteek is. “Sy suster het wakker geskrik en wou by die deur uitloop toe sy die brand sien. “Sy het probeer om teen die vuur te baklei en dis toe sy begin brand het.” ’n Familielid, wat anoniem wil bly en langs Chauke-hulle woon, sê sy het hom nie een keer gehoor nie. Sy sê: “Hy het nie eens gehuil of geskreeu nie. “Hy het net daar in sy plek dood­gebrand.” By Son se besoek het die Stad Kaapstad se rampbestuur, asook die departement elektrisiteit, die mense gehelp. Die departement elektrisiteit het ’n nuwe kragstelsel geïnstalleer. Rampbestuur het ook ’n ramp-kit oorhandig. Die gemeenskapsontwikkelingsforum in Kalkfontein het ook seker gemaak die slagoffers kry kos en skenkings. ’n Polisiewoordvoerder, lt.kol. Andrè Traut, het bevestig die polisie ondersoek die omstandighede rondom die dood. Volgens Traut is ’n geregterlike nadoodse ondersoek geregistreer.