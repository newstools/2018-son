’N LELIKE geveg is by die Mitchells Plain Town Centre aan die broei tussen plaaslike hawkers en kerkmense van die Kongo. Die hawkers sê hulle kan nie Saterdae hul besigheid bedryf nie omdat die kerkgroep se musiek so baie geraas maak. Son het gaan inloer en gesien hoe die twee groepe mekaar letterlik ruk en pluk. En om dinge erger te maak, het die Tafelsig Ac­tivists Forum (Taf) ook nou die gebied betree. Die Taf sê hy benodig die podium omdat hy besig is met ’n bewusmakings­veldtog oor waterbesparing. Die hawkers sê hulle wil nie die refugees daar hê nie, want hulle maak geraas. Tarwa Titus, een van die hawkers, sê: “Ons het al verskeie kere by die council gaan kla om hierdie mense te verwyder wat so geraas maak op hul microphones. “Niks gebeur nie. “Die mense maak tot saans geraas. Ons kan glad nie sake doen nie, want die geraas is oorwel­digend.” Titus voeg by: “Dit gee almal ’n kopseer en ons klante kan nie met ons kommunikeer nie. Ons betaal vir ons stalletjies, maar die refugees betaal nie om hier op die podium te staan nie. “Hulle maak meer geld as ons, want hulle verkoop hul CD’s ook hier. “Nou sê die swart wets­toepassings­beamptes ons is rassisties teenoor ons African broers.” Die Kongolese het aan Son gewys hulle het wel ’n permit om elke Saterdag te preek. Die wetstoepassers het aan Son gesê die Taf het nie ’n permit nie en weier om aansoek te doen vir een. Toe die Kongolese die podium vat, het die hawkers hul kerkmusiek afgesit en hulle weggejaag.