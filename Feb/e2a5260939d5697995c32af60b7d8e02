CHIPPA United se onoorwonne lopie het gister in die Nelson Mandelabaai-stadion tot ’n einde gekom toe hy met 2-4 teen Orlando Pirates vasgeval het. Die Soweto-reus het duidelik net ’n klein bietjie meer kwaliteit as die Chilli Boys gehad. Chippa het wel eerste ’n doel aangeteken toe Mxolisi Macuphu in die 18de minuut ’n pragdoel behaal het om die skare van 24 000 te vermaak. Dit het gelyk of die Chilli Boys dalk vir Pirates ’n moeilike tyd sou gee, maar die Buccaneers het kalm gebly en gehou by hul aanvalspatroon. Dit het gewerk, want 10 minute nadat Chippa die voorsprong geneem het, het Pi­rates gelyk getrek danksy Bernard Morrison. Hoewel albei spanne kanse gehad het, het die telling 1-1 gebly tot rustyd. Ná rustyd het die meeste van die helfte sonder enige doele verbygegaan en dit het amper gelyk of die wedstryd 1-1 kon eindig, maar Pirates se Justin Shonga het uitstekend gedoen om Chippa se taai verdediging te klop. Dié keer was dit Chippa wat 10 minute ná Pirates se doel die gelykmaker aangeteken het deur Katlego Mashego. Dit het weer gelyk die wedstryd sou gelyk eindig, maar die voormalige Chippa-speler Thembinkosi Lorch het met vyf minute oor weer Pirates die voorsprong gegee. Daarna het Shonga ’n pragdoel aangeteken om Pirates na tweede op die Premierliga-puntelys te laat spring. Die Chippa-breier, Teboho Moloi, sê hy kan nie te veel kla oor die uitslag nie. “Dit was baie ’n goeie wedstryd van altwee spanne. “Ons het kanse gehad, maar Pirates het dit net beter benut. Ek kan nie die spelers slegsê nie. “Hul toewyding was puik en hulle het tot die einde geveg. “Dit was net nie ons dag nie,” sê hy. Pirates is nou net 4 punte agter die PSL-voorloper, Mamelodi Sundowns, met 36 ligapunte. Hoewel dit Chippa se eerste nederlaag van die jaar is, val die Chilli Boys na die negende plek op die puntelys. Spanne soos Baroka FC en Wits wat deurgaans baie gesukkel het, lê nou met een punt bo Chippa. Chippa moet nou volgende gereed maak om Cape Town City te stuit wanneer hulle Vrydag die Athlone-stadion besoek. Hulle behoort egter goeie rekenskap van hulself te gee.