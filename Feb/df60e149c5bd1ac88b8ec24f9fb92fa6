NADAT hy en Demi Moore opgebreek het, is Ashton Kutcher die berge in. Page Six berig in dié tyd het die akteur van tee en water geleef. “Nadat ek geskei het, is ek vir ’n week op my eie berge toe,” het die 40-jarige Ashton aan Dax Shepard op sy podcast Armchair Expert vertel. “Ek het ál my computers weggepak, my telefoon, my alles ... Ek het ’n week lank net ’n notaboekie, ’n pen, water en tee gehad.” Die akteur het ook verduidelik gedurende sy sewe dae lange spirituele besoek aan Big Sky, Montana, het sy vloeistof-dieet hom dinge laat sien. “Ek het op dag twee begin hallusineer, wat fantasties was ... Dit was nogal wonderlik,” het hy gegrap. In die berge het hy alles neergeskryf waaroor hy in sy vorige verhoudings spyt is en hy het briewe gestuur aan elke eks wat hy leed aangedoen het. Ashton, wat 15 jaar jonger as Demi is, het glo die aktrise met ’n jonger blondine verneuk. Die akteur is nou gelukkig met sy vrou, Mila Kunis, en hul twee kinders.