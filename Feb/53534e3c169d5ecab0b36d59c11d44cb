STELLENBOSCH het dalk ’n lat vir sy eie gat gepluk deur die ervare Ryan Chapman ná ses maande van sy jaar lange kontrak vry te stel. Chapman het met groot verwagtinge na die Kaap terug­gekeer nadat hy vir ’n hele paar seisoene in die Noorde gehuisves is. Die voormalige Santos- en Wits-speler het gister aan Son bevestig dat sy paaie met dié van die Nasionale Eerste­liga (NFD)-klub geskei het. “Ja, ek is terug in Johannesburg en sonder klub,” het Chapman gesê. “Dis nie die einde van die wêreld nie. “Ek oorweeg nog my opsies en sal maar sien wat die toekoms inhou.” Stellenbosch, wat die vyfde plek op die NFD-puntelys beklee, is ook nog op koers om vir die promosie/relegasie-uitspeelreeks te kwalifiseer. Dis veral hier waar Steve Barker, afrigter, se span by Chapman se ervaring sou kon baat vind. Volgens Chapman is hy nog nie gereed om sy stewels op te hang nie. “Ek voel ek het nog baie om enige klub te bied,” het Chapman gesê. “Ek voel nog goed en gesond. “Ek werk gereeld aan my fiksheid. Dis wat professionele spelers doen, jy weet,” het die voormalige Stellies-kaptein afgesluit.