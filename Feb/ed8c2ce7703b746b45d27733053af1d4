PATRICIA de Lille is steeds die Kaapse mayor nadat sy gister ’n mosie van wantroue deur haar eie party, die DA, oorleef het. Grant Twigg, ’n DA-raadslid, meen egter haar oorwinning beteken sy is ’n ANC-burgemeester in ’n DA-beheerde stadsraad. “Nou het ons ’n ANC mayor,” het Twigg kort ná die stemming gesê. Antie Pat het die DA se gat met een stem geskop toe 110 raadslede teen die mosie gestem het teenoor 109 stemme­ daarvoor. Drie raadslede het nie gestem nie nadat die speaker, Dirk Smit, gisteroggend besluit het dit sou nie ’n geheime stemming wees nie. Die DA het 154 raadslede in die Kaapse council en die opposisie 71. Minstens 45 DA-lede het dus saam met die opposisie gestem. Dit is ’n klap in die gesig van die party se federale raad nadat die raad beveel het De Lille moet uitgestem word. Die meeste DA-lede was duidelik geskok toe die uitslag op die groot skerm in die raadsaal verskyn het. Aan die ander kant het ANC-raadslede opgespring en gedans en gesing. Selfs Peter Marais, die voormalige Kaapse burgemeester, het die verrigtinge bygewoon. Hy het antie Pat gelukgewens dat sy namens hom en ander leiers “waarvan die DA vroeër jare onregverdig ontslae geraak het, wraak geneem het teen die onversoenlike white liberals”. Marais het bygevoeg: “Al was dit met een stem, sy (De Lille) het namens my wraak geneem.”  De Lille het die media toegespreek in haar kantoor, waar bokse klaar gepak was, met emosionele personeel­lede wat toegekyk het. Sy het die DA-raadslede wat vir haar gestem het vir hul “dapperheid” bedank. De Lille het gesê: “Ek is verlig dat ’n sin vir geregtigheid heers.” Die mosie het gekom ná bewerings dat De Lille by korrupsie in die Stad Kaapstad betrokke was. De Lille hou vol die DA het met die mosie van wantroue teen haar voortgegaan hoewel daar geen bewyse van korrupsie is nie. Sy het gesê dit maak “seer” dat die DA haar sonder enige bewyse uit die pos wil stoot, maar sy het bygevoeg sy is bereid om na die leiers en raadslede uit te reik. DA-koukus “En laat ons dan sien hoe vat ons die Kaap vorentoe. Dit gaan nie oor ons nie – dit gaan oor die mense van hierdie wonderlike stad.”  Die DA-leier, Mmusi Maimane, het ná die stemmery aan joernaliste gesê die party is nog nie klaar met De Lille nie. Volgens Maimane beteken haar oorlewing van die mosie nie die DA-koukus staan vas agter haar nie. Hy het gesê: “Dit is maar net een tree in ’n lang reis en ons moet voortgaan om aanspreeklikheid toe te pas.” Die ANC-leier in die Stad Kaapstad, Xolani Sotashe, het vroeër gesê die DA wil vir De Lille nou soos ’n gebruikte kondoom weggooi. Volgens hom is sy nie die probleem in die DA nie, maar die DA self is die probleem. “Die DA het De Lille gebruik om die bruin stem te kry. Die hele DA is korrup. “Die DA het dieselfde karaktertrekke as satanisme en gebruik swart mense as puppets­ om ’n agenda in stand te hou sodat white supremacy kan voortbestaan.” Die ANC-hoofsweep, Thandi Makasi, het die uitkoms van die mosie verwelkom en gesê dis eintlik die ANC se oorwinning. Cosatu het ook die mislukking van die mosie verwelkom.