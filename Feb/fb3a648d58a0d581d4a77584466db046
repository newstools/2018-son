HY SOEK minstens net ’n kwart van die R79 miljoen wat Oompie hom glo skuld. Só sê ’n werker van die Breedevallei-munisipaliteit wat anoniem wil bly. Hy sê hy trek baie swaar. Volgens die werker is hy in besit van ’n portefeulje wat David “Oompie” Cupido, die baasbrein agter 4th Power Investments, aan hom verskaf het toe hy geld belê het. Hy sê volgens die portefeulje-tabel moes sy belegging nou al massief gegroei het. Dié belegger, wat sedert laas jaar vir sy geld wag, sê hy het alle hoop op Cupido opgegee. Hy sê dit bly storie op storie en elke keer stuur Cupido net nuwe video’s uit waarin hy die mense vra om geduld te hê. Die man vaar uit: “Dit lyk na ’n hele skelm besigheid. “Oompie se mense het met twee vorms hier by ons aangekom. “Hulle verduidelik so vinnig die goed en as hulle klaar is, wonder jy net al hoe meer.” Volgens die werker wag Cupido nou glo op ’n rekeningnommer vanaf die Toronto Domi­nion Bank in Kanada om hul gelde uit te betaal. Die werker sê hy glo egter nie die nuwe storie nie. Hy sê: “Hy beweer die geld is oorsee en hy sukkel om dit in die land te kry. “Ek het nog nooit van só ’n bank gehoor nie. “Hy sê geen banke in Suid-Afrika wil hom help nie.” Die belegger sê sy geduld is op en hy kan nie verstaan hoe die res van die be­leggers Oompie steeds kan glo nie. “Ek verloor my vertroue. “Ek dink selfs ’n gesonde mens se geduld sal ook teen hierdie tyd al opraak.” Die belegger sê ’n storie het sy ore bereik Cupido het al die Kaapse gangsters se geld uitbetaal. Volgens hom kom maak die gangsters nie meer amok by Cupido se huis in Touwsrivier nie. Die belegger sê hy wil Cupido net waarsku hy moet vinnig die mense se gelde uitbetaal oor sy (Oompie) se skuld ophoop. ’n Vrou het die foon ge­antwoord en dadelik neergesit toe daar gevra is om met Cupido te praat.