DIE bail-aansoek van ’n pastoor wat sedert November verlede jaar mang vir die beweerde verkragting en betasting van nege kinders, kan net nie slaag nie. Gister is sy aansoek om borgtog vir die derde maal in die Blue Downs-landdroshof uitgestel – hierdie keer omdat die landdros siek was. Die betrokke pastoor het saam met ander pastore ’n kerk in Khayelitsha bedryf toe een van die kinders (11) alarm maak oor die beweerde misbruik. Die vermeende slagoffers is almal van Kalk­fontein. Die Kalkfontein Community Development Forum (KCDF) het besluit om ondersoek in te stel na die kerk. Gister het Son dié gemeenskapsforum vergesel op ’n besoek daaraan. Volgens ’n jong man word vanaf November nie meer daar kerk gehou nie; die dienste word glo nou in ’n ander saal aangebied. Iemand wat langs die kerk woon het, het aan Son gesê hulle het altyd onraad vermoed omdat slegs meisies tussen ses en sewe jaar oud die “kerkbyeenkomste” by­gewoon het. Die ouers was na bewering nooit welkom om hul kinders te vergesel nie. Volgens die neighbour het die kerk toegemaak toe die beweerde skandes in die media uitgekom het. Die neighbour vertel: “Eers het jy altyd die kinders daar gesien ingaan. Die pastore sou sommer self die kinders by die parkie kom haal om kerk toe te kom. Dan sou ons hoor hoe die kinders huil en die pas­tore op hulle skreeu.” ’n Lid van die KCDF, Mac Januarie, het aan Son gesê hulle het gesien die kerk is vol matrasse. Volgens hulle het die kinders ook gereeld daar mov­ies gekyk, maar hulle is nie seker watter soort movies vertoon is nie. Januarie beweer: “Vir my lyk dit of hulle besig was met ’n sindikaat. “Die pastore weet dan nou wat dié pastoor aangevang het, maar steeds ondersteun hulle hom.” Die pastoor in aanhouding sal op Dinsdag 13 Februarie weer in die hof verskyn.