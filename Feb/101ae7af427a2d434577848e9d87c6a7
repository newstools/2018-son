CALITZDORP. – Broer William Blaauw, bekende prediker en buurtwaglid, vrees vir sy en sy gesin se lewe. Dit volg nadat hy op die regte tyd op die regte plek was toe ’n skurk ’n blikwinkel met ’n gun wou beroof. Broer Blaauw vertel: “Ek was Donderdagaand in Sesde Laan by die Spaza Shop. Ek het pynpille gaan koop. Ek was ’n bietjie siekerig. “Terwyl ek daar binne was, toe storm die jong wat ek as Ryno ken, die winkel binne. “Hy het ’n gun op die man agter die counter gerig. Toe gewaar hy my, want hy weet ek is ’n buurtwaglid en werk saam met die polisie.” Volgens Blaauw het die verdagte toe op hom af­gestorm en die vuurwapen op hom gerig. “Ek het gedink: Broer Blaauw, jou klokke lui vandag! Hy besef toe hy kan nie my skiet of die winkel verder probeer beroof nie, want ek het hom herken.” Blaauw is kwaad dat die cops nog nie die verdagte aangekeer het nie. “Nou loop hy elke dag verby my huis en lag en dreig ons. En om te dink ek werk elke dag saam met die polisie, maar noudat ek hulle nodig het, nou doen hulle niks vir die Blaauws nie!” Kapt. Malcolm Pojie, ’n polisiewoordvoerder, het die buurtwaglid bedank vir sy bydrae tot misdaadvoorkoming. “As daar ’n misverstand is, moet dit onmiddellik uitgestryk word.”