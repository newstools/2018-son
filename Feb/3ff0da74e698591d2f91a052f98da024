’N MILJOEN... Nee, twee miljoen... Nee, drie miljoen views op YouTube. En teen die tyd dat jy dié lees, het meer as 3 miljoen kykers reeds Shekhinah se musiek­video “Suited” aanlyn gespeel. Dis danksy Luke Goliath se bydrae as producer, en vandag sit hy met ’n Platinum Award van Sony Music Entertainment Africa daarvoor. Hy was g’n skaam om teenoor Son te brêk oor sy Platinum Award nie. Dis ’n droom wat ná jare uiteindelik verwesenlik is. Luke (22), wat van Parkside in die Baai se Northern Areas is, het al op 13 geweet hy wil homself onderskei in musiek. Hy het al musiek gemaak met Idols se Loyiso Gijana en DJ Maphorisa en praat van verrassings met nóg musikante binnekort. Oor sy musiek sê Luke: “Dis ’n amazing gevoel; dis ’n rush. Dis soos om op ’n high te wees en higher te wil word, en ek wonder altyd wat’s volgende? “Ek speel kitaar vandat ek 13 is. Ná vyf jaar het ek myself op die internet geleer om musiek­ te produce. “Ek het sagteware daarvoor gekry. Ek’t nie daarvoor geswot nie; ek het myself geleer hoe om dit te doen. “Die kitaar het later net eenkant gelê.” Luke bestempel sy genre as pop. Hy sê dis ’n fantastiese gevoel om ’n song te produce en die vrugte daarvan dan te pluk. Hy is ook ’n DJ wat gereeld in plaaslike clubs optree. Sy ouers en vriende is trots op sy prestasies. Luke lag en sê: “Nóú verstaan my ouers hoekom ek skool ge-bunk het.” Hy bieg: Akademie is nie vir hom nie. Hoewel hy sy musiek nie met dié van ander musikante in die Northerns wil vergelyk nie, is hy bly daaroor dat hy ander steeds kan inspireer. Luke sê: “Ek verteenwoordig moontlikheid. Jy kán bereik wat jy wil, dis nie onmoontlik nie. “Almal wat als iets in die lewe bereik het is gewone mense, nes ons. Ek glo in die law of attrac­tion. As jy iets kan visualiseer en daarin glo, sal dit ’n werklikheid word.”