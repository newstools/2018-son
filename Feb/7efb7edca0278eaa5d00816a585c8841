DIE Lions en die Sharks kan hul Superrugby-teenstanders vanjaar harde bene laat kou. Warren White­ley se span het sy veldtog gister op Ellispark op ’n wennoot afgeskop toe hy ’n gemotiveerde Sharks-span in ’n riller met 26-19 geklop het. Goed en wel, nie een van die spanne was foutloos nie, maar die tekens is daar dat hulle enduit hul man behoort te staan. Swys de Bruin, die Lions-breier, sal verheug wees dat hy sy eerste wedstryd in beheer gewen het. Hy het onlangs die leisels by Johan Ackermann oorgeneem. Die Lions-senter Lionel Mapoe het vroeg sy stempel afgedruk met twee drieë, terwyl die span se voorspelers ook die oorhand in die skrums gehad het. Die drie van die debutant Aphiwe Dyantyi sal nog lank onthou word. Hy het sy direkte teenstander in die 21ste minuut geklop, ’n grondskoppie geloods en dit skitterend opgeraap om oor die doellyn te duik. Maar maak geen fout nie. Dié Sharks-span is goed gedril en kan dalk net sy beste seisoen in jare hê. En hou gerus die vleuel S’busiso Nkosi vorentoe dop. Puntemakers: LIONS – drieë: Lionel Mapoe (2), Aphiwe Dyantyi, Kwagga Smith; doelskoppe: Elton Jantjies (3). SHARKS – drieë: Robert du Preez, S’busiso Nkosi, Makazole Mapimpi; doelskoppe: Du Preez (2).