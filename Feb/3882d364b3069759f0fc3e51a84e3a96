TERWYL al sy tjommies lekker by die skool leer, sit klein Tyrique Sonake verveeld by die huis. Die hartseerste is dat die 8-jarige klonkie van Heather Park, Eersterivier, sommige dae buite die skool se hekke vir sy vriende staan en wag – net om te hoor hoe hul skooldag was. Sy sonde? Sy ma het hom ingeskryf by ’n skool nader aan sy huis. Valerie Sonake het reeds in Mei verlede jaar by die Primêre Skool Stratford aansoek gedoen omdat sy nie meer die vervoerkoste kon bybring om hom na sy ou skool te stuur nie. “Die hoof het gesê hy gaan my kind saam met vier ander kinders op die waglys sit,” onthou sy. Sonake het toe in Oktober na die skool teruggegaan om ’n registrasievorm in te vul. “Ek is toe aangesê dat ek my seun se vertrekkaart en die rapport van sy ou skool na hulle toe moet bring. “Ek het toe in die nuwe jaar sy dokumentasie by sy ou skool gaan kry en neem dit toe na die Stratford Primêr. Dit was ’n week voordat die skole geopen het,” verduidelik sy. Sonake se dit is tóé dat die sekretaresse vir haar die stationery-lys gee, asook ’n brief met ’n stempel wat lees “approved”. “Ek het toe sy stationery gaan koop en hom gereed gemaak vir skool. “Maar toe ons op die eerste skooldag daar opdaag, is ek gesê daar is nie plek nie,” sê sy. Sonake sê sy is baie bekommerd en wil nie hê haar seun moet sy tyd by die huis sit en mors nie. Tyrique trek elke dag sy skoolklere aan net ingeval sy ma ’n oproep kry dat sy hom skool toe kan neem. Dié dag breek vanoggend vir die leergierige outjie aan, want danksy Son se navraag by die Wes-Kaapse ­onder­wysdepartement is daar toe tog vir hom plek gemaak by die Primêre Skool Stratford. Tyrique moes hom vanoggend by die skool aanmeld, het Millicent Merton, woordvoerder, gesê. Merton sê die skool het nie Sonake se kontakbesonderhede gehad om haar te laat weet daar is weer plek nie.