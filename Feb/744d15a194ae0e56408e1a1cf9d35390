OUDTSHOORN. – Ronaldo Rhode, wat daarvan aangekla word dat hy ’n pensioentrekker beroof het, verskyn eers in Maart weer in die hof. Aubrey Claassen (66) is beroof van meer as R600 wat hy vroeër die dag by ’n geldskieter in St. Johnstraat geleen het. Katrina Claassen het getuig sy en haar man het dié dag R700 geleen. Rondstaan Sy het daarvan gebruik om iets te ete te koop en die res van die geld vir haar man gegee om te hou. Volgens Katrina het sy Rhode dié oggend by die leenplek sien rondstaan. Hy het hulle na bewering later agtervolg en in Kameelweg ’n entjie gevra. Terwyl haar man in Kameelweg gestap het, het Rhode hom glo van agter om die nek gegryp, met ’n mes gedreig en al sy geld uit sy sak gehaal. Rhode hou vol hy het net die R300 gevat wat Claassen hom geskuld het. Streeklanddros Retha Pretorius het die saak tot 20 Maart uitgestel.