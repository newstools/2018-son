SY HET ywerig water bespaar en geglo ons almal kan ’n verskil maak om Dag Zero te voorkom. Maar nadat die Stad Kaapstad haar twee weke in die waterwoestyn gelos het, glo Janine van Litsenborgh van Bellville die Stad is niks anders as ’n water-mafia nie. Van Litsenborgh het in trane uitgebars toe sy vertel hoe haar elektroniese watermeter twee weke gelede eenvoudig deur die Stad gediskonnekteer is. Sy sê sy het aanvanklik gedog almal in hul buurt sit met ’n waterprobleem. Maar nadat sy begin navraag doen het, sê sy, het sy besef dis net sy wat in ’n water-hel sit. Toe die hemel sy krane Dinsdagaand oopdraai, het Van Litsenborgh van pure dankbaarheid na buite gehardloop en ’n kaal “reën­stort” gevat. “Ek het nie omgegee dat my bure my sien nie, want ná die hel wat die City my deurgesit het, was ek bly om net water te sien. “Vir twee weke kon niemand by die City my antwoorde of ’n ver­wysingsnommer gee nie. “Ons bespaar religiously water en niemand kon verduidelik oor hoekom my 350 liter- elektroniese meter skielik meer as 600 liter per dag gebruik nie. “Eers wou ’n vroutjie met wie ek gesels het, te kenne gee dat my rekening dalk agterstallig is. “Later het almal by wie ek antwoorde wou hê, eenvoudig net elke keer oor en oor dieselfde vrae gevra. Sonder dat dit tot enige antwoorde gelei het.” Van Litsenborgh sê sy het baie skade gely. “Ek en my gesin kon nie ons ding in die toilet doen nie en my hairdresser-besigheid het ook skade gely. Ek het selfs ’n vaginale infeksie gekry.” Sy sê toe dit Dinsdag so lekker reën, het beamptes van die Stad se waterdepartement uiteindelik by haar huis opgedaag. Maar by Son op Sondag se besoek die volgende dag – en toe Van Litsenborgh ons wou wys hoe die elektroniese meter lyk – was dié weer aan die lek. Jean-Marie de Waal, ’n woordvoerder vir die Stad, sê vertragings met die kwessie het ingesluip omdat die voorval nie as ’n waterklag ge-log was nie. “Die foutiewe flow-count meter is toe herstel en ons is jammer vir die ongerief wat die inwoner moes verduur.”