“Ek HET nog nooit met ’n man geseks nie!” Só sê ’n jong vrou van Rawsonville en daarom was sy so geskok toe sy hoor dat sy swanger is. Solene Pietersen (21), ’n verstandelik gestremde, het op 28 Desember na die Rawsonville-kliniek gegaan vir haar voorbehoedinspuiting. Die verpleegster aan diens, Sandra Lenue, het sommer toe ook ’n swangerskaptoets gedoen en Pietersen meegedeel sy is ses weke swanger. “Ek was só geskok oor ek nog nooit met ’n man geslaap het nie en het dit ook aan die verpleegster genoem. “Sy’t my glad gedreig dat ek moet erken dat ek met my mansvriend geslaap het. “Ek het toe dadelik my pleegma, Lizzie Bosman, hieroor ingelig, waarna sy toe saam met my terug na die kliniek is. “Daar het Sandra Lenue weer gesê ek is swanger. “Sy’t gesê ek moet op 2 Januarie terugkom vir ’n opvolgondersoek. “ ’n Manlike verpleër het toe my urine getoets en ook gesê ek is swanger. “Hy stuur my toe na ene suster Boer, wat my ondersoek het, maar geen tekens van swangerskap­ gevind het nie. “Tóg gee sy my agt pakkies verskillende pille en verduidelik sommige van die pille is vir die baba om te groei. Ek het dieselfde aand die pille begin gebruik “Op 25 Januarie het suster Boer my ’n boek oor family planning gegee en gesê dat ek op 1 Maart moet terugkom vir ’n sonar. “Die medikasie het my siek gemaak en op 11 Februarie is ek per ambulans na die Worcester-hospitaal geneem.” Bosman sê daar is haar pleegkind deur ’n dokter ondersoek wat gevind het sy is nie swanger nie. “Toe ons Lenue hieroor inlig, het sy gesê sy het nét ’n observasie gedoen. Sy stuur ons toe na ’n suster Kannemeyer, wat net gesê het almal maak foute,” sê Bosman. Kwel Volgens haar het suster Kannemeyer ook afgesak: “As mý hart skoon is en ek weet mý kind het nie met ’n man geslaap nie, sou ek dit net so gelos het. “Sy sê toe dat ek my nie langer daaroor moet kwel nie en ons aangesê om liewers te loop. “Die mense by die Worcester-hospitaal het gesê dat die medikasie my kind kon doodmaak,” het Bosman bygevoeg. Volgens Megan Sonnenberg, ’n woordvoerder vir die Wes-Kaapse gesondheidsdepartement, gaan hulle die batch swangerskaptoetse wat in dié geval gebruik is, laat ondersoek. “Swangerskaptoetse is nie 100% akkuraat nie, maar in dié geval het dit meer as een keer positief gewys. As daar enige fout is, sal die vervaardiger ingelig word.” Oor die beweerde swak diens sê Sonnenberg: “As dit wel die geval was, vra ons om verskoning. “Maar ons streef altyd daarna om net die beste diens aan ons pasiënte te verskaf. “As enige van die beweringe waar is, sal die nodige aksie geneem word.”