’N MAN is met ’n hokkiestok en bierbottels buite ’n kuierplek in George aangeval. Die 30-jarige man van Parkdene het gisteroggend erge beserings aan sy kop en onderlyf opgedoen. Die voorval het naby die parkeerterrein van Club Nitro gebeur. ’n Klubganger meen daar moet meer sekuriteit by die club se parkeer-area wees. Volgens hom is dit nie die eerste keer dat so iets gebeur nie. “Ek dink daar is ’n misdaad-element, veral wanneer mense die club verlaat om hul karre te gaan haal. Sekuriteit is regtig nodig. “Dis ’n nice spot vir almal om uit te hang, maar nou gaan mense hulle daarvan begin distansieer as daar nie vinnig iets gedoen word nie,” het die klubganger gesê. Kopbeserings Daar word nou na vier verdagtes gesoek. Volgens sers. Michael Opperman, ’n polisiewoordvoerder, het die verdagtes die slagoffer genader en hom met ’n hokkiestok oor die kop geslaan. “Een van die verdagtes het die slagoffer aangeval en hom geskop terwyl hy op die grond gelê het. “Die slagoffer het erge kopbeserings opgedoen en sterk aan in die George-hospitaal.” ’n Saak van aanranding met die doel om ernstig te beseer, is oopgemaak en word ondersoek.