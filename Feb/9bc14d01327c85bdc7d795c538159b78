MET ’n moewiese slag het ’n groot spreilig skielik omgeval en die huis van ’n gesin van Missionvale amper heeltemal vernietig. Verlede Saterdag omstreeks 11:00 het hulle ontspan en TV gekyk toe die paal deur hul slaapkamers gebars het. Die dak is aan flarde en teëls lê gebreek op die beddens. Mure is platgeslaan en die shack in die huisie se agterjaart staan skoon skuins. As Hanie Fillis (60) nog ’n paar minute langer in die bed gelê het, sou sy dalk nie vandag hier gewees het nie. Eugene Brander (38), haar seun, woon saam met haar in die huis. Sy kamer is net so erg beskadig soos sy ma s’n. “Ek het my ma gaan help om te was, want sy is blind in die een oog. Toe ek klaar is en haar wou vat om op die bed te gaan lê, het ek besluit ons moet liewer voor by die TV sit. “Skielik het ons ’n harde geluid gehoor. Ek het dadelik gaan kyk en toe na my ma toe gegaan, want sy was in skok. Die huis is heeltemal stukkend," sê Brander moedeloos. Edwin Sacks (33), wat naby woon, sê hy het als vanuit sy agterjaart gesien. “Ek het dadelik daarheen gehardloop om te kyk of die mense orraait is. Die hek was gesluit en ek moes oor die fence spring om by hulle uit te kom. Ons het almal geroep wat ons kon help en ek het die tannie uit die huis gelei. Sy en die seun was in skok.” Inwoners sê die polisie en brandweer was vinnig op die toneel. Luyolo Nombola, ANC-raadslid van wyk 31, was dieselfde dag nog daar. Hy het onmiddellik sy contacts gebel om te hoor wat hulle te doen staan. “Daar het nog nooit vantevore so iets gebeur nie. Danksy die gemeenskap se hulp, veral die buurmense, is die tannie en haar seun ongedeerd,” het Nombola Saterdag gesê. Hy het bevestig die elektrisiteitstoevoer na die spreilig is afgeskakel en die paal sou later die dag verwyder word. Brander sê: “Ek voel baie sleg. Waar gaan ons vanaand slaap? My ma en haar boyfriend (60) is pensioentrekkers en ek kyk na hulle.” Boonop was dié gesin se huis glo die eerste wat op Lombard Ground in Mis­sionvale gebou is.