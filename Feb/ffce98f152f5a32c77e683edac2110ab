SOUTHWELL en Station Hill het Saterdag goeie oor­winnings behaal in hul ligawedstryde van die Grahamstad-krieketraad. Southwell het Salem, wat bo-aan die eersteliga-puntelys is, met vier paaltjies geklop. Station Hill het Port Alfred in hul derby in die tweede liga met 59 lopies geklop. Reën het van die naweek se wedstryde geraak en skuiwe op die puntelys veroorsaak. Die wedstryd tussen Sidbury en Cuylerville het doodgereën terwyl wedstryde tussen ander spanne verkort moes word. Salem het eerste gekolf en 203/7 aangeteken nadat die wedstryd tot 44 boulbeurte per span verkort is. Nicholas Zimmerman het 49 lopies aangeteken. John Rennie (44) en Buster Brother­ton (37) het ook stewige bydraes gelewer. Andrew Bowker (2/12), Jeff Rodgerson (1/25) en Johan du Preez (3/25) het die beste met die bal vir Southwell gevaar. Met sy 77 lopies het Bowker Southwell se lopiejaagtog ideaal geopen. Dylan Kruger (33) en Kevin Bennett (31) het bygedra daartoe dat Southwell die oorwinning met 204/6 al in die 42ste boulbeurt behaal het. Station Hill het eerste gekolf en 199 aangeteken. Joy Afrika (43), Alrico Hilpert (33), Franklin Jacobs (29) en Keanen Arends (23) het die meeste ­lopies bygedra. Port Alfred is vir 140 lopies uitgehaal. Jacobs het vyf paaltjies ingeoes en Alvin Marney drie. Early Birds het Salem se tweede span met 60 lopies geklop. Die veelsydige Devante Sias was die held in dié oorwinning. Hy het 115 on­oorwonne lopies aangeteken en vyf paaltjies geëis.