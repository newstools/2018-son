GEORGE. – ’n Hedendaagse Robin Hood wat sy geld weggee vir die armes... Dís Wilbur Harris, ’n stadsraadslid. Harris gee daai ekstra geldjie wat hy maandeliks as deel van sy salaris­verhoging ontvang, vir ­armes­. Harris sit onder die vaandel van die Independent Civic­ Organisation of South Africa (Icosa) in die stadsraad hier. Hy het besluit dat sy salaris­verhoging van 6% – so net meer as R700 per maand – ’n groter impak sal maak op die lewe van arm mense. Harris, wat sê hy doen dit nie om politieke gewin nie, daag sy kollegas en lede van ander stadsrade uit om dieselfde te doen. “Elke raadslid ken mos die behoeftes in sy of haar gemeenskap. As hulle dit nie doen nie, moet hulle met hul gewete saamleef,” sê hy. Harris skenk die bedrag aan die Abeeda Harris-stigting. Die stigting het verlede jaar ’n Ope Hand-projek begin om arm gesinne te help. Abeeda is Harris se suster. Die stigting het ’n paar jaar gelede­ ontstaan ter nagedagtenis van haar. Abeeda is ’n terloopse slag­offer van die struggle. Sy was net 12 toe lede van die onlustepolisie van die apartheidsregering haar op 13 September 1976 doodgeskiet het. Blykbaar het Abeeda op pad winkel toe deur ’n gebied gestap waarin die polisie­ en jeugdiges mekaar gekonfronteer het. Harris sê die ellende van armoede in George is baie groot weens hoë werkloosheid. Hy sê: “Ons het in die verlede altyd huisbesoeke gedoen en toe agtergekom die pot is leeg. “Daar was nie genoeg kos in die huis nie. “Ons is meer bekommerd oor kinders as grootmense, want kinders het nie die uithouvermoë wat grootmense het nie. “Ek het besluit om my salarisverhoging aan die stigting te skenk sodat dit vir die Ope Hand-projek beskikbaar kan wees. “Ons gaan dit doen in samewerking met kerke. Al help ons net tien huis­houdings per maand, het ons darem ’n verskil gemaak. “Dit kom uit my hart. Ek moet leiding bied; ek moet wys ek wil nie net ontvang nie. “Armoede ken nie kleur nie. Wanneer jy in die dorp rondkyk, sal jy sien dat baie blankes ook swaarkry.” Besonderhede Harris wil die geld van Maart af beskikbaar stel. ’n Amptelike bekend­stellingseremonie van die projek sal later gedoen word. Meer besonderhede daaroor sal dan ook bekend gemaak word. Harris sê: “Al word grootmense in die begin nie gehelp nie, wil ons darem weet dat iéts vir die gemeenskap gedoen word.”