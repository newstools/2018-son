DIE Blues se voorbereiding vir hul Superrugby-veldtog is ’n terugslag toegedien. Dis omdat die lostrio Jerome Kaino, Jimmy Tupou en Dalton Papali’i beseer is. Dit was in ’n op­warmingswedstryd van die span van Auckland gister teen die Hurricanes in Warkworth. Die Superrugby-seisoen begin volgende week, maar die span se afrigter, Tana Umaga, weet nog nie hoe ernstig sy spelers beseer is nie. Die gesoute All Black Kaino en atletiese Tupou sou vir seker die Blues se beginspan gehaal het. Onbekend Dit sou wees vir die Blues se eerste Super­rugby-wedstryd volgende Vrydag teen die High­landers in Dunedin. Kaino se linkerknie is beseer en Tupou se been. Dis nog onbekend wat Papali’i’ beseer het nie. Umaga het gesê: “Ons gebrek aan diepte in die posisies is al ’n probleem. So, dié beserings gaan ons onder hoër druk plaas. “Blake Gibson (losvoorspeler, gebreekte duim) het reeds aangedui dat hy die openingswedstryde sal misloop.” – NZ Herald