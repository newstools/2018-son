DIE EFF sal die parlement Donderdagaand dwing om eers ’n mosie van wantroue teen pres. Jacob Zuma te debatteer voordat die staatsrede gelewer word. Só het hul leier, Julius Malema, gister in Johannesburg gedreig. Dit was ’n dag nadat Zuma glo die ANC se top-ses se versoek verwerp het om sy pos te verlaat. Malema eis dat die mosie van wantroue voor die lewering van die staats­rede gedebatteer word. Hy sê Zuma is on­bevoeg om die staatsrede te lewer omdat hy die land se Grondwet veront­agsaam. Geweier “Ons is besig om ontslae te raak van Zuma,” sê Ma­lema. “Ál wat ons die ANC nou vra, is om dié ou aan ons uit te lewer aangesien hy jakkalsdraaie om hulle hardloop.” Volgens Malema “móét die staatsrede ­gelewer word, maar deur ’n ander leier, nie Zuma nie. “Aangesien die speaker van die parlement, Baleka Mbete, geweier het om ’n mosie van wantroue teen Zuma vóór die staatsrede toe te staan, lyk dit of die mosie van wantroue Donder­dag gedebatteer sal word. Ons wou orde gehad het, maar pleks daarvan word ons anargie gebied.”