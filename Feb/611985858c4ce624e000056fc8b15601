DIE soektog na ’n nuwe finansiële hoof vir die Nelson Mandelabaai-munisipaliteit is op dreef. Dit volg kort nadat Trevor Harper nou finaal uit dié amp bedank het. Bewerings is volop dat die voormalige geldman ’n goue handdruk van R5 miljoen van die metro ontvang het. Oor die bedrag wat Harper besluit het om die trekpas te vat, swyg hy en die munisipaliteit soos die graf. Die stadsbestuurder, Johann Mettler, sê die bedrag waarop ooreengekom is, is vertroulike inligting. Harper is in November 2016 geskors omdat hy glo nalatig was toe hy betalings van meer as R34 miljoen aan Afrisec afgeteken het. Dié maatskappy het vir die metro se sukkelende IPTS-busstelsel werk gedoen. Daar was glo geen wettige kontrak nie. Op ’n vertroulike raadsitting op 23 Februarie 2017 is Harper amptelik geskors hangende die uitkoms van sy tugverhoor. In Junie verlede jaar is hy by nog omstredenheid betrek oor die betaling van R7,8 miljoen aan Erastyle vir die ontwikkeling van die IPTS se bemarkingstrategie. Hy is in dié geval onskuldig bevind aan enige oortredings. Harper het soos normaal sy salaris ontvang terwyl die metro met sy uitgereikte tugverhoor gesloer het. Dit het die stad glo R2 miljoen gekos. Die UDM-raadslid Mongameli Bobani is oortuig die burgemeester, Athol Trollip, het R5 miljoen goedgekeur sodat die Harper-kopseer kan verdwyn. Gesweer Volgens Bobani is Trollip nie by magte om ’n goue handdruk te bewerkstellig nie. Hy sê die aanstelling van senior bestuurders en hul kontrakte (soos die finansiële bestuurder) berus by die raad. “Dit is die einste Trollip wat in die verkiesingsveldtog in 2016 op die verhoog langs Mmusi Maimane (DA-leier), gesweer het die DA-beheerde regering sal korrupsie en goue handdrukke die nekslag toedien.” Retief Odendaal, die burgemeesterskomiteelid vir begroting en tesourie, sê hulle soek reeds ’n nuwe finan­siële hoof. “Ons doel is om ’n skoon ouditverslag te kry. Die stad sukkel nou al te lank met finansiële ellende weens onstabiliteit in die direktoraat vir die begroting en tesourie.”