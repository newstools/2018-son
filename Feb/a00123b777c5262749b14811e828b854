DIE Stormers het ’n paar interessante veranderinge gemaak vir môre se Superrugby-kragmeting met die Waratahs (afskop 10:45 SA tyd) in die Allianz-stadion in Sydney. Die afrigter, Robbie Fleck, het besluit om twee van sy beste aanvallende spelers, Seabealo Senatla en EW Viljoen, heeltemal uit die groep te laat. JJ Engelbrecht, wat voorheen nie die mas by die Stormers en die Springbokke opgekom het nie, is op senter ingesluit in die plek van Viljoen. Senatla en Viljoen het albei laas week teen die Jaguares uitgeblink. Engelbrecht en Damian de Allende gaan ’n nuwe kombinasie in die middelveld vorm. Daar is ook geen plek in die span vir die fisieke, jong losvoorspeler Cobus Wiese nie. Kobus van Dyk gaan die nr. 7-trui in Wiese se plek dra. Sikhumbuzo Notshe, wat as ’n toekomstige Springbok-losvoorspeler beskou word, is op die plaasvervangerbank ingesluit. Dillyn Leyds is van heelagter na vleuel geskuif om plek te maak vir SP Marais, wat sy terugkeer ná ’n besering maak. Pieter-Steph du Toit is ook weer fiks. Hy gaan die nr. 5-trui dra. Laas week se speler van die wedstryd word na die nr. 4-slot geskuif, terwyl Chris van Zyl die slot-posisie vanaf die bank gaan dek. Volgens Fleck kry Senatla ’n blaaskans weens sy hoë voorseisoense werkslading. En al was Viljoen tot dusver ’n staatmaker vir die Kaapse franchise in die middelveld, glo Fleck Engelbrecht moet een of ander tyd ’n kans kry. Die breier sê sy span is vasberade om op die momentum van laas week se oorwinning van 28-20 oor die Jaguares op Nuweland voort te bou. Hy het gister gesê: “Dit was tot dusver ’n baie goeie week vir die spelers in Sydney. “Hulle is gefokus om die toer op ’n positiewe noot te begin. “Ons is bewus daarvan dat daar verskeie aspekte van die spel is waarop ons sal móét verbeter.” Waratahs: Israel Folau, Andrew Kellaway, Lalakai Foketi, Kurtley Beale, Curtis Rona, Bernard Foley, Jake Gordon, Michael Wells, Michael Hooper (k), Ned Hanigan, Rob Simmons, Tom Staniforth, Paddy Ryan, Damien Fitzpatrick, Tom Robertson PLAASVERVANGERS: Hugh Roach, Harry Johnson-Holmes, Shambeckler Vui, Nick Palmer, Jed Holloway, Mitch Short, Bryce Hegarty, Alex Newsome Stormers: SP Marais, Dillyn Leyds, JJ Engelbrecht, Damian de Allende, Raymond Rhule, Damian Willemse, Dewaldt Duvenage, Nizaam Carr, Kobus van Dyk, Siya Kolisi (k), Pieter-Steph du Toit, JD Schickerling, Wilco Louw, Ramone Samuels, Steven Kitshoff PLAASVERVANGERS: Dean Muir, JC Janse ven Rensburg, Carlu Sadie, Chris van Zyl, Sikhumbuzo Notshe, Justin Phillips, George Whitehead, EW Viljoen