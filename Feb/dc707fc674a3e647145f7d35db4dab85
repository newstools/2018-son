SY IS moeg daarvoor om sy slaansak te wees elke keer wanneer hy kwaad raak. Hy skop en slaan haar, trek haar hare uit en snou haar voor hul klein kinders lelike goed toe, vertel ’n jong ma. Nou weet Mandy Jaf­tha (31) van Bethelsdorp in die Baaise noordelike gebiede nie meer watter kant toe nie. Selfs die legal route het nie gehelp nie. Jaftha en dié man het twee seuns (drie en ses jaar oud), maar die kinders moet na bewering gereeld sien hoe Pappa Mamma oor onbenullighede slaan. “Agt jaar gaan dit so aan. Hy het my begin slaan kort ná die geboorte van ons eerste kind. Hy sal oor klein dinge met my baklei en dan ruk dit handuit,” vertel Jaf­tha hartseer. “Elke keer maak hy met my wat hy wil. My liggaam is al broos geslaan. Ek moet elke keer ons kinders eenkant toe stoot sodat hulle nie ook seerkry nie,” vertel sy. Elke keer dat die slanery te erg raak, hardloop Jaftha rond en kruip vir die man weg. Daar is blykbaar nie eintlik redes vir die uitbarstings nie, behalwe dat Jaftha saam met ander mense kuier of wanneer die kinders met ander kinders speel. Hy raak na bewering selfs kwaad wanneer Jaftha net ’n neighbour ’n bietjie brood leen. Die man se ma het al die huis se groceries en elke dag kom gee sy Jaftha net genoeg om vir almal aandete te maak. Jaftha sê haar seuns het al hul pa begin slaan omdat hy haar slaan en sal vir hom dinge sê soos: “You p**s, don’t hit my mother.” Die kinders weet al hulle mag nie met ander kinders speel nie en vra glo al maatjies om weg te bly van hulle af sodat hulle nie in die moeilikheid kom nie. Die laaste voorval het Sater­dag plaasgevind en Jaftha is nou die ene blou kolle en ervaar pyn. “Ek was op pad huis toe en toe ek die voordeur oopmaak, het hy my gegryp en op die bank neergegooi. “Hy het my op my kop geskop en geslaan. Dit voel nou nog of my kop wil bars van die pyn. “Ek het toe in die straat ingehardloop, maar hy het my gevolg. Hy het my voor almal in die straat aan­gerand en kinders het tot die polisie gaan roep. Die polisie het niks aan die saak gedoen nie, al het die kinders hulle gesê hy slaan my gereeld so.” Jaftha het uitge-pass van die skok en pyn en in ’n antie se huis wakker geword. Sy kruip tans by mense in die area weg omdat sy vir haar lewe vrees. Son was by toe die man Jaftha gister met ’n hamer in die hand opspoor. Hy wou nie kommentaar lewer op die situasie nie en het aggressief gesê dit is sy persoonlike business. Jaftha vrees vir haar en haar kinders se lewe en wil hulle graag in ’n beter om­gewing grootmaak. “Die man het dringend hulp nodig – ek dink nie meer hy besef wat hy doen nie. Die abuse raak net erger en ek is bang my kinders kry seer.”