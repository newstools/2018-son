HOE diep moet ’n sny wees voordat jy mediese hulp kort? Selfs klein snye kan besmet raak. Dus moet jy dadelik optree as jy ’n snywond opdoen. Maak die snyplek met kraanwater skoon. As dit ’n gapende wond is of dit wil nie ná drie minute ophou bloei nie selfs al plaas jy druk op die plek, moet jy kliniek of dokter toe gaan. Wees selfs versigtiger met wonde aan die gesig (dit kan jou voorkoms beïnvloed) en hande; die weefsel, ’n senuwee of ’n sening het dalk seergekry. Hoe moet ek reageer as ek vermoed ’n kind het ’n giftige stof ingekry? Bly kalm. Bel dadelik iemand wat jou oor gif kan raadgee, soos die Rooi Kruis-kinderhospitaal by 021 689 5227. Moenie dat die persoon opgooi of iets drink nie; gesels eers met ’n gesondheidsorgwerker. Neem die kind na die naaste ongevalle-eenheid en onthou om die houer saam te neem sodat dit vir die mediese personeel makliker is om agter te kom wat hulle moet doen. Bel ’n ambulans as die kind bewusteloos is, ongewoon optree en onreëlmatig asemhaal.