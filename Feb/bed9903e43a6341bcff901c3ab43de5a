PE HARLEQUINS het sy plek in die halfeindronde van die Oos-Kaapse Super12-klubrugbyreeks bespreek. ’Quins het Saterdag in die Adcock-stadion in Port Elizabeth seker gemaak hy haal die halfeindronde deur Berlin Tigers met 31-6 te klop. Daar wag nou Saterdag ’n baie groter uitdaging op ’Quins, want hy kom op Londt Park teen Park te staan. Park het die naweek op Londt Park vir Ntlaza Lions met 22-3 geklop. In die ander halfeindstryd in die reeks speel Swallows, die enigste oorblywende span van die Grens, in Oos-Londen teen Gardens van Uitenhage. Swallows het Despatch met 20-12 geklop en Gardens was met 36-21 teen Buffaloes baas. Park en ’Quins het hul oorwinnings die naweek op nat velde behaal. ’Quins het gaandeweg al hoe beter by die toestande aangepas en was rustyd met 19-3 voor. ’Quins het uiteindelik vyf drieë gedruk.