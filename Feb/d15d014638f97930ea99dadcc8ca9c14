SUID-AFRIKA sal Indië in die komende T20-reeks van drie krieketwedstryde sonder heelparty van sy staatmakers aanpak. Van die gereelde spelers kry ’n blaaskans voor die toetsreeks teen Australië in Maart, terwyl daar ook beseerdes is wat nie oorweeg kon word nie. Drie spelers in die groep het nog nie vir die Proteas T20­krieket gespeel nie. Die nuwelinge is die War­rior-kolwer Christiaan Jonker en twee Titans, die naatbouler Junior Dala en die paaltjie­wagter/kolwer Heinrich Klaa­sen. “Ek kan nie wag om my by die groep aan te sluit nie. Dit is my droom om vir die Proteas te speel,” het ’n verheugde Jonker gister gesê. “Dit is maar altyd in die agterkop dat daar ’n kans is dat jy vir die Proteas gekies kan word. “Ek wil graag goed vaar en hopelik langer by die groep betrokke wees. Dit wys jou die keurders sien dit raak as ’n mens goed vaar. Ek wil veral die mense van die Oos-Kaap vir hul ondersteuning bedank.” JP Duminy sal die Proteas in die afwesigheid van die beseerde Faf du Plessis aanvoer. Volgens die sameroeper van die keurders, Linda Zondi, het van die Proteas die laaste tyd baie gespeel en moet hulle ’n ruskans kry voordat die Aussies aangedurf word. “Dit sluit Hashim Amla en Aiden Markram, asook die gereelde boulers, in. “AB de Villiers het eers onlangs weer begin speel. Hy is dus by die groep ingesluit. “Imran Tahir bly ons eerste keuse as draaier. Hy kry egter ’n blaaskans, want ons wil Tabraiz Shamsi en Aaron Phangiso meer speelkans gun,” het Zondi verduidelik. Die keurders het ook Suid-Afrika A se span aangewys wat van 22 tot 24 Februarie in Benoni teen Australië speel. Die groepe is: Die bepalings is: Sondag: 14:30:  1ste T20, Wanderers, Johannesburg 21 Feb: 18:00:   2de T20, SuperSport-park, Centurion 24 Feb: 18:00:    3de T20, Nuweland, Kaapstad.