DRIE van die vier jong mans wat in ’n ongeluk gesterf het, het ver­lede jaar gematrikuleer. Dié drie Kraaifonteiners se toekoms is in ’n oomblik daarmee heen toe hulle in ’n huis vasgeploeg het. Die ongeluk het Sondag in die vroeë oggendure in Voortrekkerweg in Kraaifontein gebeur. Son kon vasstel Zinzan Willemse, ene Rodney, Sazi en Melvin het in die botsing omgekom. Melvin was ’n nefie van een van die ander slagoffers en het vir die naweek kom kuier. Die drie ander slagoffers was verlede jaar leerders van die Hoërskool Monument Park in Kraaifontein. Volgens gerugte het die vier jong mans van ’n paartie af gekom en was hulle op pad huis toe toe die bestuurder beheer oor die motor verloor het. Die voertuig het dwarsdeur die heining van ’n woning geploeg en al vier is op slag dood. Die sekretaresse by Monument Park het aan Son gesê hulle verkies om nie kommentaar te lewer nie. Die gemeenskap van Kraaifontein was erg geskok toe hulle van die jong mans se dood verneem. Die boodskappe het behoorlik op Facebook ingestroom. Marinda Lange Theron, wie se seun verlede jaar saam met drie van die slagoffers gematrikuleer het, skryf: “My hart gaan uit na die ouers en familie van die drie jong mans, Zinzan, Rodney en Sazi, wat gisteraand ver­ongeluk het. “Ek hou al die vriende in my gebede. “Rodney, ek sal altyd jou groet en glimlag onthou. “Mag die Here julle almal styf vashou en mag Hy julle in hierdie moeilike tyd troos. “Gone way too soon. Rus in vrede.” Jenny Livesey skryf: “Sterkte aan die familie. “Woorde klink nou so leeg. Ons dink aan en bid vir julle almal. Daai kinders was nog so jonk.” ’n Polisiewoordvoerder, Sinathi Joni het bevestig die Kraaifontein-polisie ondersoek ’n saak van strafbare manslag. Joni het gesê: “Die ongeluk het op 18 Februarie omstreeks 02:45 gebeur. “Die omstandighede rondom die ongeluk word ondersoek.”