DUWAYNE DAMONS (20), ’n gospel-sanger van Atlantis, hou vandag ’n spesiale konsert op sy 21ste verjaardag. “Ek is baie opgewonde om dié mylpaal in my lewe te vier en 21 van my gunsteling-gospelliedjies te sing.” Damons sê hy het in die huis van die Here grootgeword en is lid van die lof-en-aanbiddingsgroep, waar hy drums speel, in hul kerk.” Damons vertel een aand op pad huis toe het booswigte hom lelik aangeval en hy moes twee weke in die hospitaal deurbring. “Ek het hulle vrygespreek, want die woord leer my om jou vyand te seën.” Damons voeg by: “Ek bly gefokus op die kruis en strek my uit na dit wat voorlê en vergeet van dit wat gebeur het.” Damons vertel hy is geseën met mense wat bankvas agter hom staan. “Ek is dankbaar vir die ondersteuning van my ouers, Berenice en William Damons, asook Felicia en Veon Koopman en Welma en Freddie Johannes.” Die gospel-kunstenaars wat Damons inspireer, is Dr. Tumi en Travis Greene. Hy gaan ook van hul liedere in sy konsert sing. Damons beplan sy eerste album later die jaar en gaan saam met die regisseur Tom-Lee Maya werk. Shammah Faith Mission bied vandag die konsert “21 Songs to Cele­brate 21 years of Duwayne Damons” aan. Dit vind plaas by die Laerskool Saxonsea in Atlantis. Dit begin 17:00 en die toegang is R100, snacks ingesluit. Almal word gevra om wit aan te trek. Die gaskunstenaars wat gaan optree, is Grant van Rooyen, Anastacia Titus, Tom-Lee Maya, Angelique Simon, Charlene Oliver, Mickayla Siebritz en Lindzay Corban. Kontak Felicia Koopman by 076 587 5030 vir meer inligting.