DIE Westelike Provinsie-krieketspan lê tweede op die puntelys van die nasionale meerdaagse krieketreeks. Dis nadat die Kapenaars vir Gauteng Saterdag op die Westelike Provinsie-krieketklub se veld met vier paaltjies geklop het. Danksy die naatboulers Mpilo Njoloza (3/39) en Justin Dill (2/18) het die WP die Gautengers in die eerste beurt tot 177 lopies beperk. Die WP se kaptein, Qaasim Adams, het van voor gelei met n geduldige 75 lopies van 158 af­lewerings. Dill het ’n waardevolle 61* bygedra tot die tuisspan se eerstebeurttelling van 278. Die draaier Junaid Dawood het die aanslag op Gauteng se tweede beurt gelei met 4/33 in 21 beurte. Gauteng het 214 lopies in sy tweede beurt aangeteken en die WP 115/6.