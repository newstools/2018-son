NÁ MEER as drie dekades is dit tyd vir hulle om totsiens te sê en finaal die aftog te blaas. Maar hulle sal altyd die goeie herinneringe koester en vir altyd in hul leerders se harte voortleef. Gister het die Hoërskool Booysenpark in die Baaise noordelike gebiede ’n byeenkoms gehou om sy twee geliefde onnies te groet. Anthony Loxton was vir 32 jaar ’n departementshoof van handel by die Hoërskool Booysenpark en Cheryl Baatjies was vir 34 jaar ’n Engels-onderwyseres vir die matrieks. Loxton het in 1986 sy loopbaan daar begin en los diep spore agter wat skoleatletiek en rugby betref. Hy was versot op die skole se interhuis-atletiek en het telkemale die fluitjie geblaas by skolerugbywedstryde. Uitstyg Loxton meen niks kan hom ontneem van sy liefde om met kinders te werk nie, maar hy is bly om ’n bietjie van ’n ruskans te kry. “Dit is altyd vir my mooi om te sien hoe kinders van minderbevoorregte agtergronde bo hul omstandighede uitstyg,” het Loxton gesê. Baatjies het aanvanklik geskiedenis onderrig, maar daar was ’n groot behoefte aan Engels addisionele taal-onnies en sy het dit gevul. Jaar ná jaar het sy saam met die matrieks geswot en saam gestres wanneer die resultate uitkom. Sy was diep geraak toe die leerders gister bymekaarkom om hulle te groet. “Ek gaan nou rustig wees, want dit was soms uitputtend om ’n onnie te wees. “Die kinders verskil baie vandat ek begin skool gee het en hulle is moeiliker. Dit is tog jammer om hulle te ‘verloor’, en ek dink ek gaan dit begin besef binne die volgende paar weke,” het Baatjies gesê. Die leerders het seker gemaak die afgetrede onnies se laaste dag is onvergeetlik.