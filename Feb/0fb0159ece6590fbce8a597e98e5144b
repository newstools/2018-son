DIE strate van Tafelsig is verlate. Dis soos ’n spookdorp uit ’n grillerige movie. Nêrens is die gelag van kinderstemme hoorbaar nie. Meer as tien sake van verkragting is sedert die begin van Desember tot Januarie in dié gemeenskap aangemeld. Dit is ook hiér waar klein meisietjies soos groot spelde verdwyn. Volgens Joanie Fredericks, voorsitter van die Mitchells Plain Impact Association (MPIA), is dit vir organisasies belangrik om saam te werk om seker te maak verkragtings word hok­geslaan. Veral in dié klaar gekneusde en geknoude gemeenskap. Son het gister die gemeenskap besoek wat nou helder oordag grafstil is. Toe Son daar opdaag, was die strate doodstil. Net vier kinders was buite – waar die getal in die verlede baie hoër was. ’n Mammie, wat verkies om haar kind binne die huis te hou, sê sy het die besluit geneem oor verkragters gewoonlik mense is wat die kinders ken. Die ma wil graag anoniem bly vir veiligheid. Sy sê: “My kind is veiliger in die huis, waar ek haar kan sien. “ ’n Mens kan nie eens meer die pastore vertrou nie.” Fredericks vertel gister haar hart breek omtrent as sy aan ál die sake dink. “Dit beteken my werk is nie effektief nie. “Dit beteken ons moet harder werk. Maar ons moet ook kan saamwerk.” Son het gister berig oor ’n oupa wat sy ses kleinkinders verkrag het. Dié kinders bly in Tafelsig. Die mammie (21) van die jongste van die weerlose kinderslagoffers het gister openhartig met Son gepraat. Die hartseer het nog vlak in haar oë gesit. “My kind is maar net vier jaar oud. Daai ou man het haar hele lewe vernietig.” Sy voeg by: “My skoonsuster se kinders het aan hul ma vertel wat die ou man met hulle aangevang het. “My skoonsuster moes hoor hoe die oupa sy vingers gelek het nadat hy met die kinders se privaat dele ­gespeel het. “Sy het my man vertel wat gebeur het en dat hy ons dogtertjie moet vra. “Toe ons haar vra, kon ons die vrees in haar oë sien. “Toe sê sy dat oupa sy tong in haar mond gedruk en met haar privates gespeel het.” Die mammie sê toe die kinders na die dokter geneem is, is dit bevestig dat hulle gemolesteer is. “My kind was ook van agter af gemolesteer. Die oudste is ten volle deurgedring. “Ek kon dit nie glo nie. Iemand wat ons vertrou het.” Verban Volgens die mammie roep die oupa die kinders een vir een na sy slaapkamer en gee hulle geld om stil te bly. Hy het ook glo die oudste (12) sy huis verban oor sy wou bos los. Die mammie sê: “Hy het haar met die dood gedreig as sy uitpraat.” Die mammie voeg by dat sy alle ouers en kinders aanmoedig om uit te praat in sulke gevalle. “Mense moet nie bang wees nie. Dis hul kinders se lewe en mense wat nie wil uitpraat nie, moet dink aan die skade wat dit die kind kan berokken.”