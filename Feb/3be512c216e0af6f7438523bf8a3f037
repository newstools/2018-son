PAARL. – “Water” is deesdae die gonswoord. Daar is selfs al berig oor ’n paar Chinese wat in Joburg “fonteinwater” uit brandkrane getap en gebotteleer het. Dít, en die feit dat die Stellenbosch-munisipaliteit in ’n persverklaring laat blyk het dat hy heeltemal onafhanklik van Kaapstad funksioneer, het Son laat kers opsteek by die Drakenstein-munisipaliteit oor sy planne vir die waterskaarste. In reaksie op Kaapstad se verhoging na vlak 6B-waterbeperkings vandag het Dirk Hattingh, uitvoerende direkteur: ingenieursdienste, gereageer: “Drakenstein is van die Stad Kaapstad afhanklik vir water en 90% van sy water word van Kaapstad verkry. “Dus is sterk koördinering tussen Drakenstein en Kaapstad oor watertariewe en waterbeperkings nodig.” Die Drakenstein-raad het die nuwe watertariewe en inwerkingstelling van vlak 6B-waterbeperkings gister op ’n raadsvergadering oorweeg, maar die uitslag van dié vergadering was teen druktyd nog nie bekend nie. Indien dit goedgekeur word, sal vlak 6B-water­beperkings en nuwe watertariewe vir Drakenstein ­vanaf 16 Februarie geld. “Dit is ondanks die feit dat die Paarl drie van sy eie damme in Paarlberg het en ook direk aan die Berg­rivier en Wemmershoekdam gekoppel is. “Ons monitor waterverbruik streng en kan bevestig daar is tans ’n besparing van 44,35% in vergelyking met die ooreenstemmende tydperk in 2014. “Ons huidige daaglikse verbruik vir die hele Drakenstein-gebied beloop sowat 30 megaliter per dag.” Boorgate word as ’n kitsoplossing in Kaapstad en omliggende areas beskou. Hattingh sê Drakenstein is geen uitsondering nie. “Altesaam 19 boorgate is reeds geboor met wisselende mate van sukses. “Die totale begroting vir die boorgatprogram beloop R80 miljoen.”