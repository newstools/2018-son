’N JAAR nadat Locrisia Goliath met haar boy­friend opgebreek het, is haar baba gebore. Nou, 15 jaar later, het hierdie eks van haar na bewering met ’n vuurwapen in die hand kom antwoorde soek op die vraag of die meisie (nou 14) wat by sy ma grootword, werklik sy dogter is. Goliath (32) sê dit was veral vir haar ’n skok juis omdat haar dogter by haar eks se ma naby die Strand woon. Volgens haar het sy onlangs haar kind daar gaan haal weens gerugte dat sy mishandel word. “Op 19 Januarie het my eks vir my ’n SMS gestuur en gevra of my dogter sy kind is. “Ek het nie reply nie, want sy boodskappe is altyd baie lelik. “Op dieselfde dag het hy toe gekom en ’n vuurwapen op my gerig terwyl ek met my babadogter in die arms gestaan het. Hy het gesê hy gaan my en my ma vrek skiet. “Toe vat hy my oudste dogter en jaag weg,” sê sy. Goliath beweer die polisie by die Kleinvlei-polisiestasie in Eerste­rivier was nie van veel hulp nie. “Hulle het gesê hy het ook regte, want hy is die pa van die kind.” Die eks is eindelik opgespoor en is op die oomblik in aanhouding. ’n Polisiewoordvoerder, kapt. FC van Wyk, het gesê die polisie ondersoek kragtens die Wet op Gesinsgeweld ’n klag van intimidasie teen die eks. Sy en Go­liath se twis oor vaderskap sal op 22 Februarie in die hof aangehoor word. Goliath sê sy het versoek dat bloedtoetse gedoen word sodat haar eks vir eens en altyd die boodskap kan kry. “Hy is nie die pa nie,” verklaar sy. Intussen woon Goliath se tienerdogter steeds by haar eks se ma, Joyce. Dié sê op haar beurt Goliath se bewerings is niks anders as infame leuens nie. “Die kind ís my kleindogter en ek het haar nog nooit ge-abuse nie. Mense ken my en weet ek het ’n goeie naam. “Locrisia het my seun onnodiglik in die tronk laat smyt. Ek gaan my lawyer sien en haar sue.”