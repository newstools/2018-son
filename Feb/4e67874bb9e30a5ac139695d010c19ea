DIE Springbok-sewesspan sal in volgende week se toernooi in Las Vegas sonder die dienste van ses van hul sterspelers moet klaarkom. Seabelo Senatla, Sikhumbuzo Notshe (albei Stormers), Tim Agaba (Bulls) en Kwagga Smith (Lions) is almal terug by hul Superrugby-spanne. Spelskeppers soos Justin Geduld (ken) en Rosko Specman (dyspier) is beseer en sal ook nie in aksie wees nie. Neil Powell het besluit om Selvyn Davids in die rol as spelskepper te kies om Geduld se plek in te neem. Ryan Oosthuizen, Siviwe Soyizwapi en Ruhan Nel reis almal saam na die Dobbelstad. Nel het die vorige toernooi in Hamilton weens ’n besering misgeloop. Dit sal egter die eerste keer wees dat Davids en Oosthuizen in die huidige reeks in aksie sal wees. Albei spelers het laas jaar hul buiging vir die Blitsbokke gemaak. Soyizwapi is ook terug nadat hy ’n kniebesering in Desember in die toernooi in Kaapstad opgedoen het. Die terugkeer van die ervare kaptein, Philip Snyman, behoort egter te vergoed vir die gebrek aan ervaring in die groep. Snyman neem by Kyle Brown oor as leier. Die Blitse gaan teen Wallis, Kanada en Engeland in Groep B te staan kom. Die span vertrek môre na Amerika.