CALITZDORP. – ’n Pit bull het haar aan daai sagte plek gegryp en sy het gedog haar bors gaan afgeskeur word. Dis wat Vrydagaand met Daleen Daniels gebeur het toe ’n pit bull haar gegryp het. Sy vertel: “Ek was daardie aand op pad om ’n bier te gaan koop by ’n yard. Almal koop daar. “Maar daardie aand toe ek my kom kry, spring daai pit bull my uit die grond uit. “En soos ek keer met my arms, so sny sy tande in my vleis in. Ek hoor dan nou nog in my gedagte hoe daai hond se tande tot op my gebeente kraak.” Maar die ergste sou nog kom toe die gedierte haar aan een van haar borste beetkry. “Toe ek op my rug val, het die hond my aan my regterbors gegryp. Toe sleep hy my en pluk my oor-en-weer. “En niemand help nie. Ek het uitge-pass van die pyn.” Volgens Daniels het sy nog ’n klein kindjie wat soms nog aan haar bors soog. “Die kind raak soms nog met die bors in die mond aan die slaap.” Daniels is oorgeplaas na die Oudtshoorn-hospitaal, waar steke ingesit is. Sy is nou afgeboek van haar werk, maar kla dat sy R120 per dag verloor. Daniels is ook kwaad omdat die cops nie haar saak wil vat nie. “Al sit hulle net die hond uit dat niemand weer deur my hel gesit word nie.” Kapt. Malcolm Pojie, ’n polisiewoordvoerder, het die voorval betreur. Hy sê: “Ons voel dit saam met die slagoffer. Sy moet net ’n afspraak maak met kapt. May (stasiekommissaris), wat die saak wel sal opvolg.”