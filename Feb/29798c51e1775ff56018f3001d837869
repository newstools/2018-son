BEAMPTES by die Dongguan-treinstasie in die suide van China sê ’n vrou wat laas week vir die Chinese Nuwe­jaar huis toe gereis het, het deur hul X-straal­masjien gekruip. Die antie was nie lus om haar handsak te laat los nie. Opnames van die sekuriteitskameras wys hoe sy haar handsak eers op die vervoerband sit en toe ewe rats agterna deur die masjien kruip. Die beamptes waarsku passasiers om dit nie te doen nie, want dié masjiene stuur skadelike strale uit. – UPI