HAAI, Sonlanders! Vandag plaas ons die eerste van drie hoofstukke van MARIANA­ LOOTS se verhaal Die Wedloop.Dié storie gaan oor Lien wat ná haar ma se dood by ’n nuwe skool moet aanpas. LIEN ignoreer die gegiggel toe sy tweede van regs aantree. Haar oë kyk doer na waar die wit lyne ineenloop. Dis net 400 m tot by die eindstreep, maar vir haar is dit die pylvak van ’n marathon waarvan die wegspringskoot al ’n halfjaar tevore geklap het. Sy trek haar skouers reguit toe sy aan daai dag dink. Dit was die tweede Vrydag van die tweede kwartaal, net twee weke nadat hulle hierheen getrek het. En vier maande nadat haar ma dood is. Aan die begin was haar ma se dood nie so erg nie. Dit het gevoel of sy dalk net lank op die buurplaas kuier. Of soos die keer toe sy met ouma Lien se afsterwe drie weke by die familie op Upington was. Haar goed was nog daar in die huis. Boonop het haar rosegeur nog aan alles gekleef. Getreur Die saadjies wat sy die vorige seisoen in die grond gesteek het, het ook nog fraai geblom in die bedding wat sy met die waskom se water klam gehou het. Lien en haar pa het hulle versorg so goed hulle kon, maar dit was asof die blomme ook getreur het. Elke dag het die koppies ’n bietjie meer gehang totdat hulle eindelik net haarnaalde aan die bopunt van verskrompelde stingels was. In die huis kon Lien ook nog ’n rukkie haar ma se teenwoordigheid voel. Sy het nog heeltyd verwag sy gaan haar ma in die kombuis aantref, aan’t vrugte inlê of konfyt kook vir verkoop of in die naaldwerk­kamer, waar sy so graag met ’n speld in die mond geneurie het terwyl sy nóg ’n lappieskombers vir die basaar stekie vir stekie aanmekaarlas. Dit was natuurlik heel anders in die laaste tyd. Tóé was haar ma se kragte te min vir al daardie goed en het sy meestal haar rolstoel langs die kombuistafel getrek. Dan het sy geduldig vir Lien verduidelik hoe die vrugte gesny of skoongemaak moet word, hoeveel suiker sy moet afmeet en wanneer die kokende massa reg is om sorgvuldig in die potjies gegiet te word. Nooit het sy vies geword as Lien dalk gemors het nie, en altyd wanneer sy die sirkellappie met ’n rekkie om die botteltjie met die handgeskrewe etiket gedraai het, het sy gesê: “Daar’s hy, my kind. Mooi so.” Totdat dit ook te veel geword het en sy net met die druk van haar hand kon kommunikeer, ’n hand wat al hoe kouer en kouer geword het namate die krag uit haar gesypel het. Lien weet ook nie of haar ma toe nog opgelet het na die potjie langs haar bed waarin sy wat Lien is elke week vir haar ’n vars tuinblom gesit het nie. Dalk het haar ma nie eens onthou hoe baie tyd hulle daar by die bedding in die skadukol deur­gebring het nie. Die een kolletjie wat haar ma vir haar toege­ëien het toe haar pa die res van die werf in ’n groentetuin omskep het om te las waar die staat se geld nie kon bykom nie. Teen die derde maand ná haar ma se dood was die blomme lankal uitgetrek en die rosegeur iets wat Lien net vaagweg kon onthou. Tussen haar en haar pa het hulle die nodige takies in en om die huis gedoen gekry, maar iets het altyd kortgekom. Die huis het te groot gevoel, die atmosfeer te swaar. Die geregte wat Lien volgens haar ma se resepte vir hulle gemaak het, het net nie dieselfde gesmaak nie en haar pa het ook nie meer so luidrugtig om die kombuistafel vertel wat en wie hy almal daardie dag by die klein padstal teëgekom het nie. Die draadloos was ook stil wanneer hy ná ete op die stoep gaan rook het. Dikwels het hy net daar in die stoel geslaap wanneer hy nie die moed kon bymekaarskraap om na die nou halfleë hoofslaapkamer te gaan nie. Toe hy ’n maand lank nie in sy bed geslaap het nie, het Lien besef die bokse in die garage is nie vir goed wegpak nie; dis vir inpak om weg te trek. Weer. Wat hulle dan toe ook gedoen het. Net Basjan was sy ou self. Soort van. Hy het die gouste aanvaar Ounooi is nie meer daar nie en darem vir ’n bietjie lighartigheid gesorg met sy flappende tong en oortjies en die stertjie wat altyd swaai. Maar dis ook Basjan wat die moeilikheid met Hester begin het. Wel, soort van. Op die nuwe dorp was Lien nog die kar aan’t afpak terwyl haar pa gaan kafeekos kry het toe Basjan se geblaf losbars. Van die straat se kant af het ’n amperse gebrul geantwoord en toe Lien omdraai, sien sy net kwyldrelle spat soos die swart kolos van ’n hond ruk om los te kom van die leiband om sy nek. ’n Donkerkopman met ’n snor het nader gehardloop om ’n verskrikte meisie van Lien se ouderdom te help om die hond onder beheer te kry. “Hou, Hester!” het hy gegil en die monster se nekband net betyds vasgegryp. Maar Basjan deins vir g’n niks en niemand terug nie. Vlamrooi Die brakkie was toe al reg onder die kolos se neus aan die knor en tande wys. Die verskrikte meisie se gesig het skielik vlamrooi geword, en net toe skop sy die blaffende Basjan dat hy met ’n tjank agter die kar gaan bewe. Voordat die geskokte Lien nog by hom kon uitkom, het die man die swart hond weggepluk, sy dogter se hand gevat en vinnig begin wegstap. Oor sy skouer het hy geroep: “Sorg dat daai vlooisak aan ’n leiband kom of hou ten minste jul hek toe!” Sy woorde het die trane laat droog word op haar wange en sy het gebid sy kom dié mense nooit weer teë nie. Maar so maklik was dit nie. Toe Lien op haar eerste dag by die nuwe skool by haar registerklas kom, kyk sy vas in die einste haakneusmeisie wat sy gebid het sy nooit weer sou sien nie. Juffrou Smit het ewe vriendelik nader gestaan, haar welkom geheet en Haakneus nader geroep. “Lien, dit is Hester September. Sy is die klaskaptein en sal jou wys hoe alles werk.” Hester het geglimlag, maar aan die glim in haar oë het Lien sommer gesien help is die aller­laaste ding wat Hester gaan doen. En dít was die eerste ding wat Lien laat besluit het sy gaan vir die regte oomblik wag om Haakneus Hester te wys wat in haar steek. Die tweede ding het daai volgende Vrydag gebeur. Die ding wat haar na die rantjies gedryf het. Wat dink jy van hierdie storie? Enige voorstelle? SMS na 32369