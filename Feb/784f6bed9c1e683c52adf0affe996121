VOLGENDE naweek se wedstryd tussen Southwell en Cuylerville behoort die wenner van die Grahamstad Krieketraad (GKR) se eerste liga te bepaal. Albei spanne het verlede naweek indrukwekkende oorwinnings behaal. Sidbury, Station Hill, Southwell se tweede span en Sidbury se tweedes het almal ook goeie oorwinnings behaal, maar die fokus is op Southwell en Cuylerville se tweestryd. Southwell is met 29 punte eerste op die puntelys. Cuylerville volg met 26. Cuylerville sal Southwell waarskynlik moet klop om die liga te wen. Cuylerville het Manley Flats met drie paaltjies geklop. Die broers Kyle en BranÂ­don Handley het met onderskeidelik 33 en 32 lopies die beste kolfbydraes gelewer. Southwell het Port Alfred, met die veteraan Jeff Tarr met die bal (5/14) aan die spits, met 119 lopies verslaan. Southwell se span wat aan die Bathurst-liga deelneem, vaar ook baie goed. In die GKR se tweede liga raak sake ook nou warm tussen Rainbows (40 punte), Station Hill (38), Shrews (35) en Cuylerville (33).