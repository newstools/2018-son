’N BEJAARDE oom van Despatch moes onlangs ’n aand in die selle spandeer omdat sy shack glo vuil is. Verlede Woensdagaand het Henry Keyter (76) nog rustig kaalstert geslaap toe die polisie sy deure afgeskop en hom gearresteer het. Die storie het glo begin toe die Nelson Mandelabaai-munisipaliteit hom ­gewaarsku het oor ’n infor­mele struktuur in sy erf. Die hok val uitmekaar, daar is oral rommel op die erf en dit lyk kompleet soos ’n woud daar. Natuurlik het Keyter nie planne vir sy hok nie. Hy woon al meer as 30 jaar daar en sy vrou is ongeveer 15 jaar gelede oorlede. Op plekke is daar glad nie ’n dak nie en die materiaal wat daaroor gesit is, het ook al geskeur. Die oom het sommer ou matrasse se springs gebruik as ’n heining. Keyter sê hy is te oud om die gemors skoon te maak, maar nou móét hy ná sy vernederende ervaring. “Ek het sonder pajamas in my eie huis geslaap, want ek bly alleen. “Die polisie het die buitenste ysterhek afgeskop en my kamerdeur vernietig. “Ek het vir die polisie­lede probeer verduidelik ek wil eers klere aantrek, maar toe sê die een: ‘If you can sleep here like this, you can sleep in the cells like this.’ “Ek het vir hulle gesê dan moet hulle my vrekskiet, maar kaal gaan ek nie in die straat in nie. Dit was vernederend en hulle kon dit beter gehanteer het.” Toe Keyter na buite ­begelei is, het hy sewe metropolisiekarre, twee polisie­waens en ’n stampvol Quantum-bakkie gewaar. Die hele buurt se mense het gestaan en staar na die aksie in Kruisstraat. Die tonge het glo lekker geklap oor wat die oom moontlik aan­gevang het. “Ons het eers 00:00 by die selle by die Despatch-polisiestasie aangekom. “Ek moes die sel saam met ander jong mense deel en hulle almal wou weet wat ek verkeerd gedoen het. Dit was ’n onrustige nag,” vertel Keyter. Hy het die volgende dag in die landdroshof in Uitenhage verskyn en die landdros het glo gesê hy benodig die lasbrief voordat hy ­enigsins met die saak kan voortgaan. Jan Afrikaner (69), Keyter se vriend, meen dis uiters onverantwoordelik van die Metro om ’n ou oom te arresteer en deur sulke trauma te sit. “As jy na Daleview, Khayamnandi, Reservoir Hills en Moovallei kyk, gaan jy nie minder as 1 000 informele shacks vind nie. “Baie het al afgebrand. Die oom is te oud en sieklik om shacks reg te maak.” Die metropolisie het Son verwys na die SAPD en sê hy het net bystand gebied met die arrestasie, maar dit nie self uitgevoer nie. Kapt. Gerda Swart, ’n polisiewoordvoerder, sê: “Daar was ’n lasbrief vir sy arrestasie en die SAPD het Keyter Woensdagaand ge­arresteer. “Hy het ’n onwettige struktuur op sy erf en is voorheen gewaarsku.” Keyser het Donderdag in die hof verskyn en is vry­gelaat op waarskuwing. Hy moet weer op 20 Februarie hof toe gaan.*