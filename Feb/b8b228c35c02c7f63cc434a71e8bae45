HAAI, Sonlanders! Kind Sonder ’n Pa is CHRISTO MEYER se jongste skryfstuk. Geniet die eerste hoofstuk! OP ’N oggend, ’n koelerige dag in die langste maand van die jaar, spandeer Renita Stemmet meer tyd voor die spieël as op ander dae.Glimlaggend beskou sy haarself van kop tot toon, soos iemand wat ontevrede is met haar slanke liggaamsbou.Sy staan 1,58 meter in haar skeefgetrapte skoene en al is sy nie beeldskoon nie, is sy ook nie vaal en onaantreklik nie.Dit het Renita nog nooit gepla hoe sy in haar wit hemp en ligblou skirt lyk nie, want haar skoolklere is altyd skoon en netjies. Maar vandat sy onlangs iets interessants opgemerk het, is sy die afgelope week of wat effens selfbewus.Sy weet dit is nie sommer net haar verbeelding nie – Vernon Stein tree deesdae eienaardig op.Hy het nooit notisie gevat van haar nie, maar dis asof hy skielik nie sy oë van haar kan afhou nie.Sy het hom al betrap waar hy openlik na haar staar. Toe Vernon verlede Vrydag sien sy raak bewus daarvan dat hy haar aanstaar, het hy vinnig weggekyk. Haar wange het gegloei en sy het haar haastig uit die voete gemaak. Nagmerries Vernon is ’n nice ou, maar hy ken nie haar verkeerde kant nie. Hy mag nooit haar geheim ontdek nie.Dit is iets wat haar die res van haar lewe sal agtervolg. Aand ná aand, maande aaneen, het die nagmerries haar gery.Hy sal hom seker lam skrik as hy sou uitvind.Sy gee nie om as hy van haar hou nie, maar hy moenie haar gedagtes deurmekaar maak nie.Dis haar laaste jaar op skool en sy wil graag goed vaar. Sy wil vir die wêreld wys sy kan bo haar omstandighede uitstyg.Sy wil so ver moontlik wegkom van hierdie plaasdorp met sy stowwerige strate en witgekalkte huisies. Hier is geen toekoms vir haar nie.“Jy kan maar kom eet,” hoor sy haar ma, wat die laaste maande heelwat gewig verloor het, uit die kombuis roep.Sy draai haar rug op die spieël en loop uit haar kamer. Sy gaan sit by ’n tafel met wankelrige pote.Mieliepap. Weke aaneen reeds is dit al waaruit haar spyskaart bestaan. Mieliepap vir ontbyt, mieliepap vir middagete, mieliepap vir aandete.Selfs op Kers- en Nuwejaarsdag moes sy daarmee tevrede wees.Sy kla nie, want sy besef haar ma probeer haar bes. Dis swaar om werk te kry, veral as jy nie eens ’n matrieksertifikaat agter jou naam het nie.Hopelik draai die wiel. Sy bid nie verniet elke aand dat die Here hul situasie moet verander nie. Ten minste gaan sy nie saans honger slaap nie. In hul woonbuurt leef elke gesin net vir homself. Almal kry swaar, maar niemand gee meer vir sy medemens om nie.Sy kan nie onthou wanneer laas een van die bure kom inloer het om te hoor hoe dit gaan nie.Miskien is dit beter so, anders versprei die skinderstories vinniger as ’n veldbrand.Toe sy klaar geëet het, was sy haar bord. Sy gryp haar boeksak en gooi dit oor haar skouer. Sy soengroet haar ma en val in die pad.Renita stap vroeër as gewoonlik by die skoolhekke in. Nee, sy het nie agterstallige huiswerk wat sy haastig moet inhaal voordat die sirene afgaan nie.Die enigste rede waarom sy haar op die kop 07:10, in plaas van die gewone 07:40, op die skoolterrein bevind, is net omdat sy iets onder die skoolhoof se aandag wil bring.Oor die algemeen is sy nie ’n klakous nie, maar die Vader in die hemel weet sy kan dit nie meer vat nie. Die hele naweek het sy aan ’n plan van aksie gedink en uiteindelik besluit om haar hart teenoor meneer Groenewald te gaan uitpraat.As dit nie help nie ... Sy soek nie ’n herhaling van die gebeure met Gretchen in haar laerskooldae nie.Maar as dit nie anders kan nie ... Nee, daardie gedagtes moet sy liewer uit haar kop kry.Die skoolhoof se deur staan oop. Renita stap in, haar oë op die persoon agter die lessenaar gerig.Meneer Groenewald is onbewus van haar. Sy aandag is by ’n koerant op sy lessenaar.Dís hoe sy hom ken, altyd op die hoogte van die jongste nuus in die land. Dit lyk darem of hy nie te besig is nie.Hopelik kry sy kans om haar probleem met hom te bespreek.Dan huiwer sy. Doen sy die regte ding? Moet sy omdraai en dit ignoreer, soos sy nog altyd doen?Maar wat as dit vererger? Renita neem ’n besluit. Sy gaan haar nie verder laat verneder nie. Genoeg is genoeg.Toe die skoolhoof haar gewaar, lig hy sy kop.“Môre, Renita. Het ons ’n afspraak waarvan ek vergeet het?” vra hy kalm.“Môre, Meneer. Ek hoop nie ek pla nie.”“Jy pla nie, maar waarom is jy so vroeg hier? Ek is seker jy het beter dinge om te doen.”Sy haal diep asem.“Daar is iets wat ek onder Meneer se aandag wil bring.”“Ek luister,” sê meneer Groenewald fronsend. “Is dit ernstig?”“Dis Pienkie ... ’m, Philipeen Scheepers, Meneer. Sy wil my nie uitlos nie.”Meneer Groenewald beduie Renita moet sit.“Wat maak Philipeen waaroor jy ontevrede is?”“Sy ... sy noem my name wat seermaak, Meneer.”“Name soos?”Sy bly ’n oomblik stil. Vererg “Pienkie sê ek is ’n weggooikind.”“ ’n Wat?”“ ’n Weggooikind ... en dat ek nie weet wat van my pa geword het nie.”Sy sien die skoolhoof vererg hom.“Ek sal haar moet vasvat. Sy het geen reg om so met jou te praat nie. Wag totdat haar ouers hiervan hoor.”“Ek wil nie moeilikheid hê nie, Meneer.”“Hoe lank gaan dit al aan?”“Van laas jaar af. Sy sê dit nooit voor die ander kinders nie. Net wanneer ons alleen is en dan begin sy kliphard lag asof dit die grootste grap onder die son is.”Meneer Groenewald vryf oor sy ken.“Hoe gaan dit by die huis?” verander hy die onderwerp.“Nie so goed nie, Meneer. My ma sukkel om werk te kry.”“Sê my, dink jy Philipeen se gedrag het dalk iets daarmee te doen dat jy die een was wat verlede jaar die kollig by die atletiek gesteel het, en nie sy nie?”“Kan wees, Meneer. Ek is nie seker nie.”“Ek gaan dit nie daar laat nie, Renita. Philipeen behoort haar te skaam. Haar gedrag is onaanvaarbaar.” Lees môre verder