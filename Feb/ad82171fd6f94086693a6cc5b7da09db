‘VOERTSEK! Jou n**i! Dis ’n getoordery dié!” So het Nicolene Malie, suster van die veroordeelde moordenaar Gregory Malie (34), Vrydag binne en buite die Baaise hooggeregshof geskel tydens ’n bekgeveg met die polisie en die familie van wyle Sean “Nako” Berry. Sean is die broer van Donovan “Staal” Berry, wat op 3 Mei 2016 doodgeskiet is. Dinge het so handuit geruk dat drie cops – kapt. Rio Kriel, konst. Xolani Peta en AO Clive Phillips – haar by die hofgebou uit moes vergesel. Nicolene se uitbarsting kom minute nadat regter D. Chetty haar broer, Gregory van Uitenhage, en Sherwin Grootboom (26) van Timothy Valley skuldig bevind het aan die moord op Sean Berry op 19 Junie 2016 in Barendstraat, Salt Lake. Chetty het die twee mans ook skuldig bevind op klagte van poging tot moord en die onwettige besit van ’n vuurwapen en ammunisie. Volgens Chetty was daar geen geloofwaardige getuienis voor die hof om getuienis te staaf dat Sean deel was van ’n bende nie. Hy sê die hoofgetuie in die saak het Malie en Grootboom geïdentifiseer as lede van Staal se gang. Chetty sê dis algemene saak dat daar ’n dispuut tussen Sean se familie en Staal se werkers was ná sy (Staal se) dood. Eiendom van Staal is tydens die dispuut by sy dwelmpos in Barendstraat uitgebrand. Volgens Chetty was daar ’n dispuut omdat die Berrys Staal se eiendom wou terughê. Chetty sê Staal se werkers het die dwelmpos in Barendstraat na afloop van die dispuut verlaat en daarom het die Berry-familie geen rede gehad om hulle vals te implicate nie. Volgens Chetty het die beskuldigdes genoeg rede gehad om ’n wrok teen die Berrys te koester omdat dié familie hulle Barendstraat belet het. Chetty sê voorts dit is ook hoogs onwaarskynlik dat die hoofgetuie in die saak ná die skietvoorval vals name van moontlike verdagtes aan die polisie deurgegee het. Volgens Chetty aanvaar hy ook die getuienis van die cop wat getuig het dat Gregory met sy inhegtenisneming ontken het sy naam is Gregory Malie. Chetty sê voorts soos die getuienis van Grootboom se alibi, Lauren de Grass, ontvou het, het dit ál duideliker geword dat hulle vooraf gekonkel het oor die hele storie. Die regter sê al het Gregory en Grootboom se weergawes in kruisondervraging consistent gebly, strek dit glad nie tot hul voordeel nie. Chetty sê voorts daar is geen twyfel nie dat die persoon wat gewond is, dié beserings tydens Sean se skietdood opgedoen het. Volgens Chetty maak dit nie saak wie die eerste skoot afgevuur het nie. Hy sê elkeen van die aanvallers was in besit van ’n vuurwapen en het skote afgevuur. Chetty sê dis hieruit duidelik dat die aanvallers in common purpose opgetree het. Na afloop van die uitspraak het adv. Liesel Landman, staatsaanklaer, gesê Gregory het vorige veroordelings – vir diefstal en twee vir roof. Grootboom het geen vorige veroordelings nie. Jodine Coertzen, wat Malie verteenwoordig, het gevra dat die voorvonnisbetoë uitgestel word sodat ondersoek gedoen kan word na die welstand van Gregory se minderjarige kind. Die kind se ma, wat ook Gregory se alibi-getuie was, het die kind glo by bure gelos en is sedertdien skoonveld. Die staat het geen beswaar teen die uitstel gemaak nie. Chetty het om dié rede die saak uitgestel tot 2 Maart om ’n verslag van die maatskaplike werker te bekom. Sean se ma, Marie, sê na afloop van die hofverrigtinge sy is bly haar seun se moordenaars is skuldig bevind. “Nou kan ons aangaan met ons lewens.”