DIE boulers het die eerste dag van die meerdaagse krieketwedstryd tussen die Warriors en Dolphins oorheers. Vanoggend sal die Warriors hul eerste kolfbeurt op St. Georgepark in Port Elizabeth op 100/4 hervat. Dis nog 45 lopies agter die Dolphins. Dié is in hul eerste beurt vir 145 lopies uitgeboul. Die boulers het gister dus gesorg vir 14 paaltjies. En dis die draaiers wat hul stempel sommer vroeg al op die wedstryd begin afdruk het. Die Warriors se Simon Harmer het die besoekers se kolflys verniel met sy wegbreke: Hy spog met 6/47 ná 22,2 boulbeurte. Die naatbouler Anrich Nortjé het inge-chip met 3/42. Net Senuran Muthu­samy (41) en Vaughn van Jaarsveld (40) kon vir die Dolphins werklik weerstand bied. Die Warriors het daarna ook uitgevind dis nie maklik om op dié blad lopies­ aan te teken­ nie. Yaseen Vallie (29*) en Lesiba Ngoepe (14*) hervat vandag die Warriors se poging om ’n voorsprong op die Dolphins te kry.