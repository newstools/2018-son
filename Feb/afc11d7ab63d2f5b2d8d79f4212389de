PRETORIA. – Die Suid-Afrikaanse Sokkervereniging (Safa) se Visie 2022-plan om afrigters landwyd te bemagtig en op te lei, het hier momentum gekry. Afrigters van die land se 52 streke sluit môre hul week lange afrigtingswerksessies by die Universiteit van Pretoria se Hoëprestasiesentrum af. Die program word deur die Suid-Afrikaanse Brouerye (SAB) geborg. Die afrigters sal ná die kursus ’n D-vlak-lisensie bekom. Sheryl Botes, oud-Kapenaar en een van Safa se instruktrises, sê die breiers sal nou na hul gemeenskappe en LFA’s terugkeer en gaan terugploeg. Botes, wat verskeie afrigtingsdiplomas en ’n beroepslisensie bekom het, sê: “Dit is belangrik dat ons op voetsoolvlak afrigters op die regte pad sit. Hulle is die eerste breiers wat met spelers op grassroots-vlak werk. “Dit is hier waar talent geïdentifiseer word.” Jan Jumaats van Plettenbergbaai sê hy is baie opgewonde oor die toekoms, want hy het baie geleer. Hy is ’n lid van die Junior Golden Stars in Kranshoek. Jumaats sê: “Dit is ’n wonderlike geleentheid vir my om as afrigter my eerste kwalifikasie te kan kry. “Dit is ’n baie goeie projek van Safa om ons te bemagtig. Ek kan nou begin terugploeg.”