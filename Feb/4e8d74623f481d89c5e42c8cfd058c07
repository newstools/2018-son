CASTER Semenya (27), die tweemalige Olimpiese gouemedaljewenner oor 800 m, gaan op Donderdag 8 Maart in die Tuks-stadion op die Athletix Grand Prix-byeenkoms in Tshwane die 1 000 m pak. Dié byeenkoms is die tweede in ’n reeks van drie. Dit sal die eerste keer in die Olimpiese kampioen se loopbaan wees dat sy amptelik oor 1 000 m meeding. Sy sê as sy daardie dag goed voel, gaan sy Ilze Wicksell (née De Kock) se SA rekord van 2:37,2 van 1983 probeer oortref. “My voorbereiding verloop vlot. Ek is fiks en vol selfvertroue. As die toestande reg is, sal ek wil sien hoe naby ek aan die rekord kan kom. “As die tyd reg is, gaan ek die rekord probeer ver­beter.” Die Grand Prix-reeks pas perfek by haar planne in. “Dit sal my ’n aanduiding gee van wat ek later vanjaar in Europa kan doen. In Augustus is daar die Afrika-seniorbyeenkoms in Nigerië. Daar is ook die Continental World Cup later vanjaar.” Semenya beoog om haar nasionale titel ’n week later te verdedig.