DIE vervoerstelsel in Kaapstad wankel. Volgens Brett Herron, burgemeesters­komiteelid vir vervoer en stedelike ont­wikkeling, raak diefstal, vandalisme en aanvalle op die openbare vervoerstelsel net meer. Volgens Herron wys statistieke van die Stad se MyCiTi-busdiens, Golden Arrow Bus Service (Gabs), en die Passenger Rail Agency of South Africa (Prasa) dat daar ’n aanval op die stelsel is en min mense word gearresteer. “Ek vra die polisie en die Nasionale Vervolgingsgesag in die Wes-Kaap om dringend na die saak te kyk. “Ek oordryf nie as ek sê die openbare vervoerstelsel kan inmekaar stort as die sabotasie voortgaan nie.” Hy sê pendelaars, plaas­like besighede, die ekonomie en ander padverbruikers suffer as gevolg van die aanvalle. “Van Julie 2014 tot September 2017 is byna R4 miljoen skade net by MyCiTi-bushaltes aangerig. “Die afgelope naweek by Dunoon en Usasaza het betogers die infrastruktuur beskadig. Twee MyCiti­busse is ook in 2014 en 2017 uitgebrand. En een bus kos R4 205 000.” Herron sê die Stad het ook reeds R6,6 miljoen tussen Julie 2015 en September 2017 uitgegee om verkeersligte en paaie reg te maak. Golden Arrow sê ses busse is tussen Maart 2016 en September 2017 aan die brand gesteek en dit het die busmaatskappy R12 miljoen gekos om te vervang. Ook is R529 000 bestee om ruite van busse wat stukkend gegooi is, te vervang. Metrorail het 668 voorvalle van vandalisme en ander aanvalle in die boekjaar 2016-’17 aangemeld. “Dis 400% meer as in 2014-’15, toe 135 voorvalle aangemeld is. Die meeste gevalle was in Kaapstad. “In 2016-’17 is 312 gevalle by die polisie aangemeld. Net 26 mense is gearresteer.”