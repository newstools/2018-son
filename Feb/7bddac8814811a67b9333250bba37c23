HAAI, Sonlanders. Die oomblik van waarheid het aangebreek vir Ore. Tor los Kenny, Ore se broertjie, by ’n gangster-kontak van hom in Mitchells Plain, en vat toe ’n taxi na Parkwood, Ore se hoofkwartier. Hier, omring deur sy manskappe, sê Tor vir Ore hy het gekom om hom dood te maak. Maar staan Tor ’n kans teen die selfversekerde Ore se gangster-oormag? Geniet die voorlaaste hoofstuk van ELDRIDGE JASON se verhaal Wraak! ‘EK GAAN jou breek,” sis Ore. “Ek gaan jou in soveel stukkies breek dat die jongens wat so vir ’n geldjie skarrel, gaan sien daar is geen worth meer in jou nie.” Tor grinnik. “Niks kan my meer breek nie,” sê Tor skor. “Jy het my klaar gebreek die dag toe jy my vrou en kind met jou vuil pote uit hierdie lewe gevat het.” “Jy moet closure kry, Boet,” sê Ore gemaak gemoedelik. “Daar is mos baie tiewe in die see. Hoekom breek jy jouself oor hierdie een vrou?” ’n Skadu skuif oor Tor se oë. “Jy sal nie verstaan nie en ek gaan nie my tyd mors deur die lied van die lewe aan ’n idioot te verduidelik nie,” sê Tor. “Irma en Luca wás my lewe. Toekoms “Sonder hulle is ek niks. “Hulle was my hede en my toekoms, die spil waarom my lewe gedraai het. “Hulle was die rede hoekom ek my ou lewe laat staan het om hulle ’n beter lewe te kan gee. “Maar hoe verduidelik ek dit aan ’n idioot wat hopeloos te veel geld en hopeloos te min breins het?” Ore raak bloedrooi in die gesig. “As jy soos ek met f*kk*l grootgeword het en jou pad deur die lewe moes oop fight, gaan jy nou nie hier soos ’n ouderling sit en vir my preek nie. “Jy weet nie hoe ek moes suffer om te kom waar ek nou is nie.” “Verskonings, verskonings,” sê Tor onbeïndruk met die vurigheid in Ore se stem. “Mense soos jy het altyd ’n verskoning om die k*k te justify waarmee hulle hulself bemoei. “Armoede is nie ’n verskoning nie, so ook nie ’n pa wat weggehardloop het en nie kans gesien het vir sy verantwoordelikhede nie. “Moenie so verbaas lyk nie... Kenny het my als vertel. “Hy sien jou as sy hero, die een wat die lewe makliker gemaak het vir hom. “Maar wat nie jy of Kenny in jul koppe kan kry nie, is dat julle deur jul gemak baie ongerief en trane in ander se lewe stort. “Ek het gekom om dít vir jou te sê. Én dat vandag jou laaste dag op aarde is. “Skuim soos jy verdien nie om asem te haal nie. As etter het jy hierdie wêreld ingekom, en die dag as jy onder jou sandkombers lê, gaan jy steeds etter wees. “Maar hierdie slag sal jy darem ’n dooie etter wees.” Ore lag, maar daar is ook ’n senuagtigheid by hom te bespeur. “Jy klink darem baie seker van jou saak,” sê Ore. “Jy en watter army beplan om my wit­biene te maak? “Do the maths, my ou. It’s you against the world.” “Can you picture my prophecy? “Stress in the city, the cops is hot for me “The projects is full of bullets, the bodies is droppin’ “There ain’t no stoppin’ me Constantly movin’ while makin’ millions...” “Is jy dan nou ’n poet?” vra Ore sarkasties. Tor trek sy skouers op. “Vir iemand wat Tupac se song ‘Me Against the World’ aanhaal, weet jy bitter f*kk*l van sy musiek.” Ore raak weer AllGold-rooi. “Kom ek sê jou wat,” sê Tor en skuif rond op sy stoel. “Ons kan hier praat oor alles in die lewe wat nie meer saak maak nie, soos oor hoe Liverpool wéér niks trofeë dié jaar gaan wen nie... “Of ons kan ’n einde maak aan hierdie miserabele lewe van jou. “Sê jou wat ek gaan maak. Eers gaan ek hierdie ou in die hoek met die cheap ge-dye-de rooi hare die lewe uit vat. “En dan vat ek jou uit dat jou mense so gaan sukkel om jou vet gat in ’n kis te kry.” Tamatie sluk hard aan die knop in sy keel en voel merkbaar of die vuurwapen nog aan sy sy sit. “En hoe?” vra Ore selfversekerd. “Maklik,” sê Tor nonchalant, “as jy maar net jou manskappe op ’n kursus gestuur het van hoe om iemand ordentlik te deursoek.” Ore maak sy mond oop om iets te sê, maar Tor vlieg blitsig op uit sy stoel. Met ’n vinnige beweging van sy arm vlieg ’n dolk uit die versteekte skede in sy hempsmou. Die vlymskerp lem deurboor Tamatie se keel en voordat die skollie nog kan besef dat hy dood is, syg hy saggies teen die muur af. Die dun bloedspoor teen die muur is ál bewys dat iemand soos Tamatie ook eens op ’n tyd die aarde bewandel het. Voordat Ore van sy verbasing en skok kan herstel, beweeg Tor blitsig in sy rigting en pluk nog twee dolke uit. Met mening slaan hy die messe vas in Ore se hande wat op sy lessenaar leun. Ore gil soos wat g’n mens se ore dit kan hou nie. Tor draai haastig om en sluit die deurskuif agter hom. Met afgemete treë stap hy op Ore af en slaan hom twee moewiese houe deur die gesig. Die gangster-dikding se oogbanke begin onmiddellik opswel. Tor haak af en pot Ore met die elmboog teen die mond. ’n Kraakgeluid klink op soos wat Ore se goue tande in sy mond verkrummel. Bloed stroom langs die kant van sy mond uit. Tor buk af en bring vanuit ’n skede aan die agterkant van sy kuit ’n pistool te voorskyn. Weergalm Hy stap om die lessenaar en skiet Ore twee keer in die knie. Kraakbeen vergeet dat hulle ooit bestaan het en Ore se gille weergalm deur die vertrek. Tor tree agteruit. Daar is ’n koudheid in sy oë wat die inwoners van Alaska skoon jaloers sal maak. “En nou? Waar is die bravade van die magtige Ore dan nou?” Ore haal swaar asem. Toe kyk hy Tor smekend aan. “Enigiets,” prewel hy. “Enigiets… noem dit, en dit is joune. “Ek het ’n gesin en...” “Ek worry f*kk*l oor jou gesin nie,” sê Tor kras. “Jy het nie twee keer gedink om mý gesin uit te wis nie. Jou tênkie gaan nie meer klap nie. Daar is nie meer ’n fi’bob vir jou op nóg ’n game te speel nie.” Tor rig die vuurwapen op Ore en skiet die gangster loodreg tussen die oë. Ore val soos ’n sak aar- t­appels agteroor met die dolke steeds in sy hande. Hy gee een lang roggel en toe skuif ’n dowwe gordyn voor sy oë. Tor stap om die lessenaar en spuug op Ore se lyk. “Gemors, mag jy nooit in vrede rus nie,” sis hy. Toe hoor hy die dringende voetstappe van Ore se manskappe wat haastig by die trappe opkom...