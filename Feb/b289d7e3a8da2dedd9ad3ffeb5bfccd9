ENTREPRENEURS sal eersdaags baat vind by die blinknuwe Uitenhage Enterprise Development Centre, wat gister in die dorp geopen is. Die doel van die sentrum is om jong aspirant-sakelui toe te rus met die hulpmiddels wat hulle benodig om ’n suksesvolle besigheid te bestuur. Die raad van die Nelson Mandelabaai-munisipaliteit het die sentrum in Uitenhage geopen omdat inwoners baie geld bestee om soortgelyke dienste in die Baai te bekom. Dit volg ook nadat inwoners gereeld gekla en hulself as die stiefkinders van die Metro gedoop het. Soortgelyke sentrums is reeds in Govan Mbeki-rylaan en Veeplaas op dreef. Athol Trollip, die burgemeester, het op die opening gesê die ekonomie sal nooit groei toon as geleenthede nie vir ander geskep word nie. “Ons wil spesifiek die mense van agterblewe gemeenskappe help en die werksoekers in werkskeppers omskep. “Die werkloosheidsyfer onder die jeug staan op 50%. Dit moet een van die ergste plekke wees om jouself as ’n jeugdige te bevind.” Trollip meen die sentrum sal ’n aanwins vir die stad wees, veral in die lig van die werkloosheidsyfer wat bly styg. Grant Tobias, die bedryfs­bestuurder van die drie sentrums in die streek, sê die Uitenhage-sentrum gaan dien as ’n hub waar entrepreneurs dienste kan bekom. Tenders Dit sluit opleiding en werk- en inligtingsessies in. Entrepreneurs gaan onder meer leiding kry in hoe om ’n besigheidsplan op te stel, marknavorsing te doen en hul besigheid se finansies te bestuur. “Hulle gaan ook touwys gemaak word oor hoe om te tender, waar om tenders te kry en alles wat met die tenderproses gepaardgaan. “Hulle kan die internet en rekenaars gratis gebruik om fakture te stuur en om interaksie met hul klante te behou.” Die sentrum spog ook met ’n raadsaal wat vir vergaderings gebruik kan word. Die opgeleide personeel kan entrepreneurs met die regte rolspelers in kontak plaas, waar nodig. Die sentrum word bedryf vanaf die Nelson Mandela Bay Science & Technology Centre. Dit is Maandae tot Vrydae van 08:00 tot 16:00 oop.