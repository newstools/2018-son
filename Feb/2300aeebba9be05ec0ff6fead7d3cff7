PRETORIA. – Die voorma­lige waarnemende polisiekommissaris lt.genl. Khomotso Phahlane is uit op borgtog van R10 000. Hy het gister saam met sy vrou, Beauty, wat ’n brigadier is, en ’n verkoops­man van tweedehandse karre, Durand Snyman, in die handels­misdaadhof hier verskyn. Hulle word aangekla van korrupsie en geldwassery. News24 het vroeër berig dat ’n kontrakteur, Keith Keating, transaksies vir Phahlane, sy vrou en Snyman met sy bankrekening gefasiliteer het. Die Valke en onafhank­like polisie-ondersoek­direktoraat (Opod) het toe ’n gesamentlike operasie uitgevoer. Polisiekontrakte Sewe eiendomme wat met Phahlane en sy vrou verbind word, is ge-raid. Keating se maatskappy, Forensic Data Analysts (FDA), het sedert 2010 na bewering R5 miljard uit polisie­kontrakte gemaak. Opod het vroeër in ’n brief aan die waarnemende polisiekommissaris, lt.genl. Lesetja ­Mothiba, gesê Keating het betaal vir karre vir Phahlane, sy vrou en suster. Daarin is ook geskryf: “In die ondersoek is moont­like korrupsie, bedrog en geldwassery gekry wat die karhandelaar Durand Snyman gereël het.”