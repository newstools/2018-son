NIGEL Plaatjies en sy oom Johannes Plaatjies moet lewenslank mang vir die moord op Winnie Rust. Só het die staat gister in die Kaapse hooggeregshof aangevoer waar dié twee verskyn het. Nigel en Johannes is reeds skuldig bevind aan moord, roof met verswarende omstandighede en diefstal. Adv. Monwabisi Masiya het die hof herinner die klagte is almal baie ernstig. Hy het dit verder aan die hof gestel dat Rust, ’n 77-jarige Bolandse skrywer, kwesbaar was. Rust se lyk is op 11 Mei 2016 in haar huis in Wellington gevind. Sy is doodgewurg. Masiya sê Nigel was reeds nie meer ’n kind toe dié misdrywe gepleeg is nie. “Die Kinderwet kan hom nie beskerm nie, want dit geld nie vir hom nie.” Hy sê Nigel het ook nie die hof in sy vertroue geneem en gesê wat in die verhouding tussen hom en Rust gebeur het dat hy dié misdrywe gepleeg het nie. “Ons weet nou nog nie wat presies gebeur het en hoe Rust vermoor is nie.” Hy het ook die proefbeampte aangehaal wat getuig het dat Nigel glad nie emosie getoon het nie. “Ja, hy het deur die hele verhoor afgestomp voorgekom. Maar toe Johannes getuig het, het hy gelag asof Johannes se getuienis vir hom ’n grap was.” Masiya het ook gesê wanneer ’n misdaad gepleeg word, is daar altyd iemand wat ly. “Deur hul dade ly sy gesin nou, maar Winnie se familie en die breër gemeenskap van Wellington ly ook.” Nigel se lawyer, adv. Yasmine Rajap, het aan die hof voorgehou Nigel was jeugdig en onvolwasse toe die misdaad gepleeg is. “Weens sy onvolwassenheid kon hy nie sien dat hy sy gesin deur sy aksies sou benadeel nie. Sy ma se gesondheid het agteruitgegaan, sy sussie se skoolloopbaan is benadeel en sy ma-hulle het nie meer ’n inkomste nie. Ek vra dat die hof in gedagte sal hou dat hy nog jonk is en gerehabiliteer kan word.” Sy het ook gesê Nigel is skaam oor sy dade en dis dié dat hy nie daaroor wil praat nie. By die aanhoor hiervan het Nigel ’n paar tydige traantjies weggepink. Adv. Ken Klopper, Johannes se lawyer, het ’n moeiliker taak gehad om die hof te oortuig om sy kliënt die minimum vonnis op te lê. “Sy misdaadrekord spreek vanself. Hy is egter nog relatief jonk en kan sy gedrag verander. Ek wil so glo.” Die staat en Klopper het albei na Johannes se briewe aan Nigel verwys en gesê dit wys Nigel kon nie deur Johannes beïnvloed word nie. Oplê Die staat het ook gesê Johannes is ’n liegbek wat geen verantwoordelikheid vir sy aandeel in die misdaad wil dra nie. Regter Elize Steyn sal op 13 Maart vonnis oplê.