KORT ná ’n dreigement wat op haar gerig is, is twee petrolbomme Vrydag in die vroeë oggendure na haar huis geslinger. Rina Potgieter, ’n uitgesproke gemeenskapsleier en pastoor van Helenvale, sê sy is ná die tragiese gebeure verpletter. Hoewel geen merkbare skade aan die huis aangerig is en niemand in die voorval beseer is nie, het die vlamme ál die swaar verdiende besittings van Curt Carelse, haar seun, verwoes. Een van die twee petrolbomme het in sy huis agter in sy ma se jaart beland. Geskree Potgieter sê Carelse was by die werk toe die voorval gebeur het. “Ons het omstreeks 04:20 wakker geword van iets wat in die huis gegooi is. “My dogter Nonno het vir my geskree dat ’n petrolbom voor haar kamer lê en brand. “Ons het die vlamme geblus, maar toe roep my neighbour en sê my seun se plek is aan die brand.” Potgieter sê haar ses kleinkinders, onder wie een gestremde, was baie paniekbevange. “Die security gate voor die deur van my seun se plek is weggebuig en dis seker hoe die petrolbom ingegooi is. “By my huis is een van die ruite in die kombuis netjies uitgehaal en dis hoe die bom hier ingegooi is.” Volgens Potgieter is ál Carelse se besittings verwoes. “Sy klere, sewe duvets, sy rusbanke, TV en sy selfoon is alles uitgebrand. “Hy het ongelukkig nie insurance gehad nie.” Sy sê verder dit blyk Cecil, haar gestremde kleinkind, het ’n voorgevoel oor die aanval gehad. Hy het Donderdagaand gesê hy gaan by haar in haar kamer slaap en nie by sy ma, waar hy gewoonlik slaap nie. Sy voeg by die polisie was binne vyf minute ná haar oproep by haar huis. Die forensiese span het vinger­afdrukke geneem. “My party-leaders en kerkmoeders was ook hier. “Ek het vir my party-leaders gesê ek sal nie uit die omgewing trek nie. “Die Here het my nie ’n gees van vreesagtigheid gegee nie, maar van krag, liefde en selfdissipline.” Potgieter vertel sy weet wie vir die aanval verantwoordelik is en dat gerugte van ’n dreigement teen haar voor die aanval die ronde gedoen het. “Dinge kon anders gewees het. “Wat as my kind in sy blyplek was en hy uitgebrand nie? “Die Here se hand van beskerming was oor ons.” Potgieter se huis is in Mei verlede jaar gedurende die gewelddadige betogings in ­Helenvale ook ge­petrolbom. Die petrolbom is deur haar sitkamervenster gegooi, maar het nie afgegaan nie. Kapt. Johan Rheeder, ’n polisiewoordvoerder, het bevestig dat ’n saak van brandstigting geopen is.