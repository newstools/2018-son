AS JY ’n “Yaaas Queen!” gehoor het tydens die It’s A Love Thing-konsert, was dit ek. Dit het my soveel vreugde verskaf elke keer wanneer Belinda Davids strategies en met confidence beweeg het om ’n bietjie ekstra been te wys. Die sangeres het nie dieselfde uitrusting-verskaffer as die ander (en jonger) sterre gebruik nie. Dit was ook duidelik sy’s baie gemaklik en het pret gehad met haar looks. Sy en haar stylist, Anuell Ahmar, het van die plaaslike brand Ruff Tung gebruik gemaak. En Belinda was duidelik met die boodskap wat sy wou hê haar uitrustings moes oordra. “Om 40 te wees beteken nie jy raak oud nie. Ons kan steeds enige tyd sexy op ’n klassieke manier wees,” sê Belinda. Sy en Anuell het gepraat en sy vertrou hom om haar te gee wat sy wil hê. “Dit gaan oor die regte keuse vir jou liggaamstipe maak. Ek het ’n bietjie van ’n risiko gevat, maar ek het beeldskoon gevoel. “En Ruff Tung het presies gehad wat ek soek,” vertel sy. En Belinda gaan nie verskoning vra omdat sy haar lyf met trots wys en in deursigtige uitrustings op die verhoog verskyn nie. “Toe ek 40 geraak het, het my liggaam verander. My mindset het verander en my confidence het verander. “Ek het minder begin omgee oor wat mense dink oor hoe ek lyk. “En wat ek gedra het, het presies dit verteenwoordig.”