HAAR Facebook-vriend het haar met ’n skroewedraaier gedreig en haar in die bosse verkrag. Kapt. André Beetge, ’n polisiewoordvoerder, sê dié verkragting het na bewering op Valentynsdag in die Baai gebeur. “ ’n Man (33) is vandag (Vrydag) omstreeks 12:00 gearresteer in verband met die nuutste Facebook-verwante verkragting. “Dit is die tiende soortgelyke voorval wat in die Motherwell-cluster gebeur het.” Volgens Beetge is die vrou Woensdag omstreeks 09:00 verkrag. ’n Vrou (30) het ooreengekom om haar Facebook-vriend in NU29 te ontmoet. Die verdagte het glo vir die vrou gesê sy oom gaan haar kom haal, maar toe is dit hyself. “Toe hulle in die bosse deur NU29 gestap het, is die slagoffer met ’n skroewedraaier gedreig en toe deur hom verkrag,” vertel kapt. Beetge. Die verdagte sal na verwagting môre in die Motherwell-landdroshof op aanklag van verkragting verskyn. Skakel “Dié arrestasie word beskou as ’n deurbraak, maar ons gemeenskappe moet versigtiger wees wanneer hulle op die sosiale media vriende maak en dan vreemdelinge ontmoet,” sê genl.maj. Dawie Rabie, bevelvoerder van die Motherwell-polisiegroepering. Kapt. Shaun Harmse, die ondersoekbeampte, doen ’n beroep op alle slagoffers van soortgelyke sake om met hom kontak te maak deur 082 442 1232 te skakel.