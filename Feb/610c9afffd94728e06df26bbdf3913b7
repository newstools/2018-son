GATVOL gemeenskapslede van die bendegeteisterde Hillview in Lavender­ Hill het gister daarop aangedring om beskerm te word. Dit kom nadat Elroy Dass (30), nog ’n onskuldige man, Sondag helder oordag in Drakensbergweg doodgeskiet is. Omgekrapte inwoners beweer dis al sowat 20 mense wat sedert November 2017 doodgeskiet is. Volgens Gaynor Davids (44), ’n familielid, was Dass nie ’n gangster nie. Davids sê: “Ek het gedog dis my seun wat hulle skiet toe ek die skote hoor. “Toe ek uithardloop, sien ek dis Elroy wat geskiet is. “Ek het sy pols gevoel en hy het nog gelewe. “Hy het op sy maag gelê en daar het bloed by sy ore uitgekom. “Elroy was op pad na die mobile­-winkel toe daar vanuit ’n silwer Opel op hom geskiet is. “Hy het nog R1 in sy hand gehad en ek het dit uit sy hand gehaal.” Sy het Dass as ’n lieflike mens beskryf wat altyd los werkies vir mense in die gemeenskap gedoen het. Volgens Jojo Daniels (57), ’n inwoner, is daar weekliks ’n skietery en leef hulle in vrees. Inwoners en die cops van Muizenberg het Sondagmiddag ná die moord op Dass slaags geraak. Hulle kla oor die cops niks aan die gangsters doen nie. Die cops moes met rubberkoeël op die inwoners losbrand wat die pad met brandende tyres versper en die cops met klippe bestook het. Volgens die cops het hulle net drie vêns wat in ’n werkende toestand is om die gemeenskap van Muizenberg en Hillview te be-dien. Die waarnemende hoof van die polisiestasie het die gemeenskap daarvan verseker dat hulle ’n operasionele plan het om die bendegeweld vas te vat en sê meer cops sal in die gebied ontplooi word. Volgens Aysha Davids, ’n gemeenskapsleier, is Hillview ’n hot spot en soek hulle ’n satellietpolisiestasie in die gebied, want die Muizenberg-polisiestasie is te ver. Inwoners beweer die bendegeweld het opgevlam toe ’n bekende druglord laas jaar in Hillview doodgeskiet is. Volgens kapt. FC van Wyk, ’n polisiewoordvoerder, het die voorval omstreeks 04:00 tussen Esme en Evenly Court gebeur. Niemand is nog gearresteer nie en ’n moordsaak word ondersoek. In Bonteheuwel is ’n 20-jarige man Sondagmiddag afgemaai. Dayne Davids is in Date Palmstraat verskeie kere raak geskiet en is op die toneel dood. Niemand is nog in verband met die moord gearresteer nie.