’N GOSPEL-SANGER en ’n ontevrede mammie slinger beskuldigings oor papgeld heen en weer tussen hulle. Op ’n onvaste noot sing die gospelman Louie For­tune (56) dat die fight nie oor sy fortuin in papgeld gaan nie, maar eerder oor sy liefde. Louise Russel (36) van Grabouw, die ma van hul 12-jarige bloedjie, sing egter ’n ander deuntjie. Sy hou dik dat Fortune al meer as R50 000 agterstallig is met in papgeld. Russel sê sy sukkel al jare om haar kind se pa, wat ’n pastoor en gospelsanger is, in tune te kry as gereelde papgeld-betaler. Sy meen sy het die geld vir haar dogtertjie nodiger as – soos sy dit stel – sy leuens. Russel sê: “Ek is ’n enkelma. Ek moet lening op lening maak vir my kind. Ek sukkel al so lank.” Sy verduidelik: “Toe my kind vier maande oud was, het hy Ierland toe getrek. “Hy was intussen getroud, maar het vir my gesê hy is geskei. Toe sy vrou hom los, het hy teruggetrek Suid-Afrika toe. “Die R500 vir papgeld het net daar gestop toe my kind sewe jaar oud was.” Russel sê intussen het Fortune haar in die sosiale media ge-block nadat sy hom eenkeer by ’n event raakgeloop het. Sy verduidelik: “Ek het hom gesê dat hy aangegee is. “Maar hy het steeds geweier en gesê hy’s te oud om te betaal en werk nie. “Hy wil ook nie tyd vir sy kind maak nie. Een keer toe hy haar uitgevat het, het hy haar ’n R50 gegee waarmee sy vir ons ’n parcel vis en chips gekoop het.” Die gospelman sing egter ’n heel ander deuntjie. Fortune glo vas dat Russel eintlik agter sy liefde aan is en nie sy kind se papgeld nie. Fortune sê: “Sy begin my naam nou erg sleg maak. Dit gaan ’n hele verkeerde move wees, want vir jare was dit nie ’n probleem nie.” Fortune meen: “As sy nie gesien het dat ek saam met iemand anders gewees het nie, sou sy nie ge-worry het nie. Sy wil hê dat ek haar my vrou moet maak. “ ’n Voorwaarde van haar is ook dat ek eers ’n verhouding met haar moet hê voordat ek ons kind kan sien.” Fortune vertel van sy baie onsuksesvolle pogings om sy kind te sien te kry. Hy voeg by: “Ek wens vir ’n goeie verhouding met my kind. “Maar die ding staan soos dié: Ek kan nie die kind uitvat sonder dat sy saamgaan nie. Die kind kan ook nie saam met my en my girlfriend uitgaan nie. “Sy treat my soos ’n piece of shit en wil haar pastoor by die fight betrek.” Oor die papgeld sê Fortune dat die kind klaar geld van die staat kry en dat hulle tans besig is met mediasie. Hy vertel huiwerig: “Ek het nie ’n bankrekening nie ... As sy net oor die feit kan kom dat ek ’n girlfriend het ...” Russel kap terug: “Hoe bedien hy sy gemeente as hy self so in sonde lewe? Hy moet sy eie advies vat. “Ál wat hy aan my sê, is dat die Here vir ons sal voorsien en die Here sal my kry vir wat ek van hom praat. “Hy dreig my met die Here, maar hy moet weet my God is ’n regverdige God. Ál wat saak maak, is my dogter.”