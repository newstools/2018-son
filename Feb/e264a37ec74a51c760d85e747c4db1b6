DIE DA in Beaufort-Wes gaan nou die opposisie wees nadat die sogenaamde kingmakers in dié Karoo-dorp, die KDF, ’n koalisie met die ANC aangegaan het. Die Wes-Kaapse DA-leier, Bonginkosi Madikizela, bevestig gister aan Son die Karoo Democratic Force (KDF) het met die ANC in die bed geklim. Beide die ANC en DA het ses raadslede in die council en die KDF-leier, Noel Constable, het die hef in die hand oor wie in die munisipaliteit regeer. Madikizela sê die DA het probeer om Constable te oortuig om nie sy koalisie met die DA te verbreek nie. Madikizela voeg by: “Om die waarheid te sê, die KDF se redes maak nie sin nie. “As hy voel die koalisie met die ANC is die beste ding vir hom, dan is daar niks wat ons daaraan kan doen nie. Ons is happy om die opposisie te wees.” Dié verandering van leierskap in die Beaufort-Wes-munisipaliteit kom ondanks die feit dat die DA laasweek ’n tussenverkiesing in wyk 2 met meer as 90% gewen het. Die ANC-voorsitter in die Karoo en voormalige burgemeester, Truman Prince, sê in ’n verklaring die verkiesing was nie vry en regverdig nie. Volgens hom is plaaswerkers deur plaasboere voor die verkiesing gedreig hulle sal hul werk verloor as hulle nié vir die DA stem nie. Die DA-kiesafdelings­leier, Daylin Mitchell, sê ­­Prince is bewus van die prosedure wat hy kan volg as hy voel die verkiesing was nie vry en regverdig nie. Mitchell sê: “Hy kan dit met die IEC opneem. “Elke keer as die ANC nie in Beaufort-Wes wen nie, kom hy met sulke verskonings. “Dit was dieselfde storie met die tussenverkiesing verlede jaar in wyk 7.”