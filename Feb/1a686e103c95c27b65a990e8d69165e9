“EK HET nie die skoot sien afgaan nie. Ek het dit net gehoor.” Só het ’n werker van wyle Naeem Desai, ’n Baaise sakeman, gister in kruisondervraging getuig in die moordverhoor van Deswin “Boetiebaas” Kleinbooi (22) en Eston “Gans” Afrikaner (19), albei van Helenvale. Die saak word in die Baaise hooggeregshof aangehoor. Desai is op 12 Mei 2016 in Helenvale doodgeskiet terwyl hy brood afgelewer het. Kleinbooi en Afrikaner staan tereg op aanklagte van moord, roof met verswarende omstandighede en die onwettige besit van ’n vuurwapen en ammunisie. Die staatsgetuie, een van Desai se werkers wat die oggend van die moord saam met hom was, is in ’n getuiebeskermingsprogram. Catherine Janse van Rensburg, ’n kliniese sielkundige wat die getuie se IK vroeër dié maand getoets het, het bevind sy IK val in die kategorie matig verstandelik gestremd. Sy het ook bevind hy het die intellektuele kapasiteit van ’n 12-jarige. Die getuie het gister gesê die oggend van die moord was die spreiligte aangeskakel in die pad waar die blou container is waar hulle brood afgelewer het. Hy het gesê die afleweringstrok was ten tyde van die aflewerings deurentyd aangeskakel. Die getuie het gesê toe die skoot afgaan, het hy agter om die afleweringstrok gehardloop omdat hy op dié manier vinniger aan die bestuurder se kant van die trok sou uitkom. Volgens hom het hy nie die skoot sien afgaan nie, maar dit wel gehoor. Adv. Jodine Coertzen, wat namens Kleinbooi verskyn, het hom toe gelei om te getuig hy maak die afleiding dat Gans die skoot afgevuur het. Volgens die getuie het Gans en Boetiebaas hom nie gesien toe hy agter om die trok beweeg het op pad na Desai nie. Hy het gesê ’n derde persoon wat by Gans en Boetiebaas was, het hom ook nie gesien nie. Volgens die getuie het Gans, wat volgens hom aan die driver se kant van die trok gestaan het, in sy (die getuie se) rigting gekyk en dit is hoekom hy sy gesig ten volle gesien het. Hy het gesê daarna het Gans weer na Desai gekyk. Volgens die getuie het Gans hom nie gesien nie, want dit was donker agter die trok waar hy (die getuie) gestaan het. Hy het verduidelik die lig aan die driver se kant van die trok was aangeskakel en dis hoekom hy kon sien Gans leun by die trok in. Die getuie het volgehou hy het die drie mans gesien terwyl Coertzen by hom wou weet hoe dit moontlik is as hy agter die trok gestaan­ het. “Hulle het my nie gesien nie, want hulle was te besig met hul eie dinge.” Hierop het Coertzen aan die getuie gesê sy gaan aanvoer sy weergawe dat hy alles kon sien, is onwaarskynlik. Die man het getuig die skoot wat hy daardie oggend gehoor het, was die eerste een wat hy in sy lewe gehoor het. Vertrou Volgens hom het hy aan niks in die trok geraak toe hy Desai se familie oor die tweerigtingradio oor die voorval ingelig het nie. Hy het verder getuig hy het nie aan die cops op die moordtoneel gesê wie die moord gepleeg het nie, want hy het toe niemand vertrou nie. Volgens hom het hy ook nie geweet ’n beloning is aangebied vir mense wat inligting oor die saak gehad het nie. Hy het gesê as hy van die beloning geweet het, sou hy die polisie vertel het wie die moord gepleeg het. Verklaring Volgens die getuie weet hy nie van ’n verdagte wat die oggend van Desai se skietdood in hegtenis geneem is nie. Hy het voorts getuig die polisie het eers ’n dag nadat hy ’n verklaring oor die voorval gemaak het, die verklaring aan hom teruggelees. Die saak dien voor regter Dayalin Chetty. Peet Schoonraad tree namens Afrikaner op. Adv. Garth Baartman kla aan. Die beskuldigdes bly in aanhouding.