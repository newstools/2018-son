SUID-AFRIKA se krieketkeurders sal Heinrich Klaa-sen voortaan nie kan ignoreer wanneer ’n span vir enige formaat van die spel gekies word nie. Klaasen het sy kans in die eendag- en T20-reeks teen Indië net gekry omdat Ouinton de Kock, die gereelde paaltjiewagter-kolwer, ’n gewrigbesering opgedoen het. Hy het egter met puik vertonings gewys hy is tuis in die internasionale arena. Klaasen kan ook net as ’n kolwer sterk oorweeg word wanneer De Kock as paaltjiewagter terugkeer. Terugstaan In die enigste ODI wat die Proteas in die reeks teen Indië gewen het, is Klaasen as die speler van die wedstryd aangewys. Dié eer het hom weer te beurt geval in Woensdagaand se T20-wedstryd in Centurion toe hy ’n pragbeurt van 69 lopies gespeel het. Klaasen besef hy moet dalk weer terugstaan ná die T20-reeks teen Indië, wat met môre se beslissende stryd in Kaapstad eindig. “As ek moet terugstaan, moet dit maar so wees. “Dit is spelers van wêreldgehalte wat nou van beserings terugkeer – Quinny, Faf du Plessis, AB de Villiers en ook Temba Bavuma. “Ek het eintlik my droom verwesenlik deur op my tuisveld my land te help om ’n wedstryd te wen. Dit is wel ’n belangrike fase van my loopbaan om seker te maak my naam is in die hoed,” het Klaasen gesê. Hoewel hy in die wolke is oor sy vertoning, weet hy môre wag ’n nuwe uitdaging op Nuweland. “Indië se boulers is baie vaardig en slim. Ek sal weer hul planne moet uit-figure en met teenaanvalle kom.”