Liewe Antie Mona Ek is 30 jaar oud, en gaan uit met ’n ou van 41. Antie, ek is baie lief vir hom. Ons albei het twee kinders uit ons vorige verhoudings. Wat my pla, Antie, is dat hy verander het. Hy het my elke dag ge-SMS of gebel en gesê dat hy my mis. En dat hy my lief het. Nou doen hy niks van daai meer nie. Ek wil hom regtig nie verloor nie. – via WhatsApp Wanneer die liefde jonk en exciting is, kan ’n paartjie nie genoeg van mekaar kry nie. Dis boodskappe en foto’s op sosiale media, liefdesboodskappies en hand aan hand loop, so asof die paartjie ’n nier deel. Maar
 ongelukkig soos wat die tyd aanloop, kwyn hierdie opwindende deel van 
’n verhouding en word daar minder romantiese dinge gedoen. Dit sê egter nie dat hy nie meer lus is, of kans sien vir jou nie. Maar
 as hy net so skaars begin raak soos sy liefdesboodskappe en oproepe, 
dan moet jy begin wonder of hy nie dalk koue voete begin kry nie. Daar is net één manier om jou vrese te besweer en dit is om ’n openhartige gesprek met hom te hê. Airtime en data is duur en dalk kan hy nie meer so baie geld afstaan om op die foon met jou te lê nie. Maar as daar ’n ander issue is wat hom pla, het jy die reg om daarvan te weet. Daar is niks daarmee verkeerd om te wil weet hoekom hy nou “anders” is nie.