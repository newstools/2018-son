DIE Stellenbosch-wynland sal in sy kleurrykste karnavalklere getooi wees wanneer Eikendal Vineyards die einde van die oes met ’n plaasstyl-Weintaufe-jamboree vier. Dit vind op Sondag 4 Maart plaas. Die Eikendal Weintaufe het deur die jare ’n somertyd-familietradisie in die wynland geword. Vanjaar kan geesdriftiges weer ’n dagviering geniet met uitsonderlike wyn, skouspelagtige kosstalletjies, druiwetrap, gelukstrekkinge, karnaval-artieste. Daar sal jagluiperds te sien wees en trekkerritte en gholfuitdagings is ook op die program. Musiek deur die talentvolle Newton & Co. en plaaslike sensasies, Ram ­Entertainers, sal ritme toevoeg tot die fees. Die wynlandgoed staan bekend as een van die premium-wynprodusente in Stellenbosch, en die veelbekroonde chardonnay sal die kollig steel. Die keldermeester Nico Grobler sal die jongste produk op die dag bekend stel, waarna gaste dit direk uit die vat kan geniet. Alle Eikendal-wyne sal daardie dag beskikbaar wees. Behalwe die chardonnay, sal daar rooiwyn wees (soos die vlagskip-versnit Clas­sique), ’n rosé en ’n Méthode Cap Classique. Liplekkerkos word berei deur die restaurant op die plaas, Cucina di Giovanni, bekend vir sy heerlike Italiaanse kos. “Vanjaar wil ons ons chardonnay met mening vier. Kom dus na ons wynmaak-speelgrond en deel in die vrug van ons arbeid. “Ons hou ’n oeskarnaval. So, jy beter jou partytjiehoed dra!” skerts Nico. Daar sal sterk klem wees op kindervermaak, sodat pa en ma waarlik teen die damwal kan ontspan en die jongste oesjare kan geniet. Behalwe al die springmielies, roomys en lekkergoed, kan die kleingoed hulself ook vermaak in ’n kreatiewe wonderwêreld van kuns en kunsvlyt. Vermaak wissel van gesigverf en gewilde koekieversiering tot aapstreke in die klouterraam, op die grasperk of in die springkasteel. Berei jou voor vir ’n paar ouers-van-die-jaar-drukkies. Kaartjies vir die Eikendal Weintaufe-oeskarnaval 2018 sal op die dag by die hek beskikbaar wees en kos R120 per persoon, wat ’n glas, proe uit die vat en al die vermaak vir die dag insluit. Onder-18’s gaan gratis in. Bring die vriende en familie en onthou jou sonbrandroom. Die hekke word om 10:00 geopen. Vir meer inligting oor die karnaval, bel die landgoed by 021 855 1422 of stuur ’n e-pos na info@eikendal.co.za. Die Eikendal-landgoed is gerieflik geleë op die R44 tussen Stellenbosch en Somerset-Wes.