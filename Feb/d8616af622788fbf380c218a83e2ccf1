DIE oomblik van waarheid breek Vrydagaand vir Osborne Machimana, Suid-Afrika se swaargewigbokskam­pioen, aan. Hy verdedig dan sy nasionale titel teen die reus van Meyerton, Ruann Visser, by die Emerald Casino in Vanderbijlpark. Machimana (39) dra die kroon al lank, maar Visser (27) se kamp glo hy is gereed om ’n nuwe era vir Suid-Afrika se swaargewigafdeling in te lui. Machimana het 23 van sy 35 gevegte gewen en hy het 17 teenstanders uitgeslaan. Hy het tien keer verloor en is self ses keer uitgeslaan. Twee van sy gevegte het gelykop geëindig. Machimana het egter die laaste paar jaar selde beïndruk en die tyd is dus ryp vir ’n nuwe kampioen om na vore te tree. Visser, wat ook bekend staan as die Giant King, het net een van sy 13 gevegte verloor. Dit was egter ’n geveg waarin hy sy enkel sleg beseer het en kwalik kon voortboks. Van sy 12 oorwinnings het hy 11 teenstanders droomland toe gestuur. Visser het ook die voordeel dat hy twee keer na Duitsland ontbied is om Wladimir Klitschko by te staan ter voorbereiding vir sy wêreldtitelgeveg teen Anthony Joshua. Die Klitschko-kamp was só beïndruk met Visser dat Klitschko se voormalige afrigter, die gerespekteerde Amerikaner James Ali Ba­shir, nou in Meyerton bly om Visser te brei.