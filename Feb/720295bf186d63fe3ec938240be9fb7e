SEWE vermeende eierdiewe het Sondag hul rieme styfgeloop toe hulle gou-gou in die Baai gearresteer is. Sers. Majola Nkohli, ’n polisiewoordvoerder, het gesê sewe mans, van wie drie gewapen, het Sondag omstreeks 08:00 op ’n eierplaas buite Thornhill toegeslaan. “Een van die werkers het die noodknoppie gedruk, waarna die verdagtes die werker se selfoon gesteel voordat hulle in ’n goudkleurige VW Polo weggejaag het. “Nadat die polisie die klagte ontvang het, het hulle ’n patrollievoertuig uitgestuur en die VW Polo in die omgewing van die N2 naby die Van Stadensbrug gesien. ’n Jaagtog teen ’n hoë spoed het gevolg.” Volgens Nkohli het nabygeleë polisiekantore bystand gelewer en die verdagtes is in Agnesstraat in Parsonsvlei in Port Elizabeth vasgekeer. Vier verdagtes is gearresteer. “Die polisie het die gesteelde selfoon gevind en beslag gelê op vervalste nommerplate. Sukses “ ’n Voorlopige ondersoek het gelei tot die arrestasie van die ander drie verdagtes wat langs die N2 gestap het. “Die polisie het op die voertuig beslag gelê.” Die bevelvoerder van die Humansdorp-polisiëringsgebied, brig. John Lebok, het gesê die sukses is ’n bewys dat die polisie inderdaad die strate by misdadigers terugneem. Die verdagtes, tussen 28 en 35 jaar oud, gaan binnekort in die hof verskyn op aanklagte wat wissel van poging tot roof tot die besit van gesteelde eiendom.