SY HET skaars haar rug gedraai, toe word haar man in hul jaart doodgeskiet. Dié tragiese voorval het Vrydag in Uitsig gebeur toe skollies weer wild op mekaar geskiet het. Edna Davids (58) sê in die 35 jaar wat sy in Uitsig bly, het sy nooit verwag dat sy haar man, Joseph, só sou verloor nie – by die huis, so wreed en so vinnig. “Hy was die liefde van my lewe. Hy was altyd eerste om sy hand op te steek as iemand hulp nodig het. Nou is hy net vir ewig weg,” huil sy. Die 69-jarige Joseph is Vrydag omstreeks 11:00 noodlottig gewond terwyl hy en Edna in hul jaart in Azalea-laan gestaan het. Die paartjie het jaart toe gegaan om hul kleinkind binnetoe te bring toe die gangsters begin skiet. “Ek sê nog vir Joe, kom, ons moet die kind in die huis kry, die gangsters skiet. En met dit gaan ons buitentoe. “Terwyl ons na die kind roep om in te kom, sien ek hoe twee jongens verbykom en in die pad af skiet. Toe ek omdraai om vir Joe te sê om in te gaan, sien ek hy lê op die grond. Die bloed het klaar by sy mond uitgekom. Hy het net daar op die grond gesterf,” sê sy. Davids sê sy was in skok omdat dit alles so gou gebeur het. “My man was onskuldig en het dít nie verdien nie. Die jongens weet nie hoe hulle ’n mens se hele lewe verwoes wanneer hulle iemand se lewe so wreed neem nie. Ek vra dat ouers wie se kinders verantwoordelik is, hulle nie skoon praat nie,” sê sy. Sy sê die skietery gaan elke dag so aan en sy pleit by die polisie om hul werk te doen. Davids sê sy was nog altyd iemand wat uitpraat oor die gangsters en die polisie se gedrag in die gemeenskap. “Ek praat nie nou omdat ek my man verloor het nie. Ek het en sal altyd mense aanmoedig om saam te werk en ons gemeenskap reg te ruk. “Ek hoop dat hierdie geval mense se oë sal oopmaak. Dit is onregverdig dat onskuldige mense se lewe só kortgeknip word,” sê sy. Davids sê haar man sal nie sommer gou vergeet word nie. “Hy is skaars ’n dag weg en ons verlang klaar. “Hy was so ’n goeie man wat niks aan iemand gedoen het nie. En hy is so skielik van ons af weggevat. “Ons wil weet wat die polisie gaan doen om ons te help en hoe ons hulle kan help om die geweld stop te sit,” sê sy. Konst. Sinathi Joni, polisiewoordvoerder, het bevestig die Ravensmead- polisie ondersoek ’n klag van moord. “Die omstandighede rondom die voorval word nog ondersoek en geen arres­tasies is in hierdie stadium­ gedoen nie,” het Joni gister gesê.