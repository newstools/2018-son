MICHAEL Makase is die South­ern Kings se enigste verandering vir hul wedstryd vanaand teen Ospreys. Die Kings pak die span van Wallis in die Liberty-stadion in Swansea en is steeds op soek na hul eerste oorwinning in die Pro14-reeks. Dit is die tweede van die Kings se drie wedstryde op hul toer van drie weke. Met die Ospreys wat ook nog net vier oorwinnings behaal het, lyk dit na die Kings se beste kans vir ’n oorwinning. Makase, die Grens-vleuel, vat oor by Anthony Volmink op linkervleuel. Volmink het tot dusver gesukkel om enige goeie vertonings in die Kings se trui te lewer. Makase het speelkans voorheen weens ’n besering misgeloop en die Kings se breier, Deon Davids, gee hom nou weer ’n kans. Verder is die span presies dieselfde as die span wat verlede week met 59-10 teen Ulster vasgeval het. Die enigste ander verandering is Luvuyo Pupuma, wat Dayan van der Westhuizen op die plaasvervangersbank vervang. Hoewel baie van die Ospreys se belangrike spelers beseer is en Internasionale speler soos Dan Biggar, Bradley Davies en Alun Wyn Jones nie beskikbaar is nie, moet die Kings steeds uithaal en wys. Die Ospreys het wel ander internasionale spelers soos Nicky Smith, Adam Beard, Justin Tipuric en Owen Watkin in die span. Die wedstryd begin 21:35 op SuperSport 205. Die Kings is: Masixole Banda, Yaw Penxe, Berton Klaasen, Luzuko Vulindlu, Michael Makase, Martin du Toit, Rowan Gouws, Ruaan Lerm, Tienie Burger, Andisa Ntsila, Bobby de Wee, Stephan Greeff, Pieter Scholtz, Michael Willemse (k), Schalk Ferreira. PLAASVERVANGERS: Stephan Coetzee, Johan Smith, Luvuyo Pupuma, Jurie van Vuuren, Eital Bredenkamp, Godlen Masimla, Benhard Janse van Rensburg, Harlon Klaasen.