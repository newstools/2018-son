LYNNE Brown, minister van openbare ondernemings, het opdrag gegee dat verdagte bevindings in die Werksmans-verslag aan die betrokke staatsagentskap gerapporteer word. Dít terwyl die verslag oor moontlike ongerymdhede in die aankoop van 1 064 lokomotiewe nog nie voltooi is nie. Die aankoopproses in 2014 by vier verskaffers – General Electric, Bombardier Transport, China South Rail en China North Rail – het R54 miljard beloop. Transnet het Werksmans verlede jaar gevra om gissings in die media te ondersoek dat kickbacks uit die lokomotieftransaksies na die Gupta­familie teruglei. Die staatsbeheerde maatskappy het verlede week verklaar dis onnodig vir ’n dissiplinêre proses of die skorsing van enige beamptes. Brown sê egter Transnet moet op die verslag reageer. Vermy “Eskom het al die paadjie geloop om met ondersoeke te begin en dan te beweer dit is onbeslis of onvoltooid. “Dis nie ’n volhoubare strategie om optrede te vermy nie. “Dit dra by tot agterdog en die negatiewe siening van die maatskappy,” sê Brown. Werksmans beskryf dit as skokkend dat die direksie van Transnet besluit het om nie die betrokke amptenare aanspreeklik te hou vir verkwisting en onreëlmatige uitgawes nie. Hulle beveel aan dat ’n staatsagentskap genader word om al die sake te ondersoek wat in die verslag uitgelig word. Die direksie beveel egter aan dat ’n onafhanklike forensiese ouditeur ondersoek instel na enige uitstaande sake. Brown het verder die direksie se besluit verwelkom om alle sake met betrekking tot die aankoopproses na die geregtelike kommissie van ondersoek na staatskaping te verwys. “Dit beteken egter nie die direksie kan sy verantwoordelikheid ontduik om openbare en beleggersvertroue in die maatskappy te herstel nie.”