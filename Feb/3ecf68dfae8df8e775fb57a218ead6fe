DIE DA-leier, Mmusi Mai­mane, pak die Stad Kaapstad se versuim om behoorlik voor te berei vir die waterkrisis vierkant op die skouers van die burgemeester, Patricia de Lille. Maimane sê in ’n interne brief De Lille het sekere inligting oor die waterkrisis van die Stad en die DA weerhou. Hy skryf: “Die natuurramp is nie haar skuld nie, maar die wanbestuur van die reaksie daarop is wel. “Die feit is dat kritieke inligting van raadslede en die party weerhou is. “Onakkurate of misleidende inligting is verskaf wat beteken dat die party se brandvan goeie regering geskend is.” Maimane sinspeel ook daarop dat die mayor die publiek mislei het in wat sy verklaar het oor sekuriteitsopgraderings by haar privaat huis. Bevestig Sy het gesê die ouditeur-generaal, Kimi Makwetu, het haar vrygespreek in dié verband. Maimane het bevestig dat die DA se federale raad ingestem het dat DA-raadslede ’n mosie van wantroue gister teen De Lille in die raad mag ondersteun. Dié mosie is om De Lille uit haar pos te verwyder. Dis nadat die ANC sy eie mosie laas week op die nippertjie onttrek het omdat hy nie by die DA se binnegevegte betrokke wil raak nie. De Lille hou egter vol sy is onskuldig en die DA is desperaat om haar te pos. De Lille sê dié beweringe is onsin en daar is geen bewyse daarvoor nie.