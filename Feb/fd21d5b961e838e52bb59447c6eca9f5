DIE debat oor die provinsiale rede wat die premier, Helen Zille, gister gelewer het, word na verwagting vandag in die provinsiale parlement gehou. Opposisiepartye sal dan hul kans kry om te sê wat hulle oor die premier se toespraak dink. Zille het die meeste van die 45 bladsye lange speech aan die huidige waterkrisis in die provinsie gewy. Die speaker, Sharna Fernandez, moes ANC-LPP’s verskeie kere tot orde roep terwyl Zille gepraat het. Die afwesigheid van die Kaapse mayor, Patricia de Lille, was een van die punte waaroor die opposisielede haar aangeval het. “Maar wat van die mayor? Waar is die mayor?” wou hulle weet. In haar speech het Zille die skuld vir die waterkrisis op die nasionale regering gepak. Sy sê die provinsiale regering en die Stad Kaapstad het met ’n beperkte begroting hul bes gedoen om die uitwerking van die droogte te verminder. Zille sê die Wes-Kaapse regering het R369 miljoen herlei om kleinboere te ondersteun. Sy sê sy neem kennis van die R6 miljard wat die nasionale minister van finansies, Malusi Gigaba, eenkant gesit het vir die vyf provinsies wat deur die droogte geraak is. Zille het bygevoeg: “Hoewel R6 miljard baie geld is, sal dit skaars effektief wees as dit tussen vyf provinsies verdeel word. Die Stad se infrastruktuur-bouprogram alleen kos byna R6 miljard.” Sy het later verduidelik haar toespraak gaan nie oor beplanning van dinge wat in die toekoms gedoen moet word nie. Toegedraai Dis eerder ’n terugblik op wat reeds die afgelope 12 maande gedoen is, sê sy. Oor die moontlikheid van Dag Zero, die dag wanneer die krane toegedraai gaan word, stem sy saam dat die waterkrisis vermy kon word. Zille sê die nasionale departement van water en sanitasie se projek vir nuwe waterpypleidings en opgaarplekke moes al voor vanjaar se winter afgehandel gewees het. Daar is egter ’n vertraging van twee jaar met dié projek. Zille sê Nom­vula Mokonyane, minister van water en sanitasie, het belowe om die projek te verhaas en dit teen winter 2019 klaar te maak. “Maar al deliver die departement, sal dit te laat wees om ons uit ons krisis te red,” meen Zille. “Hierdie vertraging het ons duur te staan gekom. Die Stad moes toe ingryp met akwifeer-boorprojekte wat in 2017-’18 alleen R260 miljoen sal kos. “Dít vir iets wat grondwetlik ’n nasionale mandaat is. Die departement het wel toerusting en tegniese ondersteuning verskaf vir booroperasies, waarvoor ons dankbaar is.” Zille het ook Kapenaars bedank wat water bespaar, maar gewaarsku ons is nog glad nie buite gevaar nie.