HARDE werk om sy fiksheid te verbeter, speel ’n groot rol daarin dat Simon Harmer nou met die meeste paaltjies in die meerdaagse reeks spog. In dié reeks het die wegbreker van die Warriors hierdie seisoen reeds 30 paaltjies ingeoes. Hy het boonop die eerste twee wedstryde weens sy Graafskap-verpligtinge in Engeland misgeloop, anders was daardie getal slagoffers aansienlik meer. Harmer was ongelukkig om dié seisoen in die korter formate van die spel nie gereeld vir die Warriors diens te doen nie, maar dit het hom kans gegee om aan sy fiksheid te skaaf. Sterker Die voormalige Protea het ’n lang Graafskap-seisoen gehad waarin hy baie boulbeurte afgestuur het. Hy moes met sy terugkeer na Suid-Afrika sy liggaam weer opbou en het aan sekere aspekte gewerk om hom sterker te maak. Harmer het voorheen met laerug-probleme gesukkel. Hy het dié probleme oorkom en het ook gewig afgeskud. ’n Ligter Harmer is nou in staat om nog meer boulbeurte af te stuur en hy is beweegliker in die veld. Volgens Harmer het hy besef hy moet harder aan sy fiksheid werk toe hy die eerste keer by die Suid-Afrika A-span betrokke geraak het. Hy meen sy harde werk om sekere spiere te versterk, het hom baie gehelp. “Dit is nou nie gedoen vir spiere wat jy op die strand wil wys nie, maar sekere spiere is versterk vir die werk wat hulle moet doen,” het hy verduidelik. In die Warriors se oorblywende wedstryde sal Harmer die sleutelman wees om die Oos-Kapenaars in die wedloop om die meerdaagse titel te hou. Hy het ook as ’n staatmaker in die laer orde van die Warriors se kwesbare kolflys na vore getree. Die Warriors moet nog teen die Titans en die Knights op Buffalopark in Oos-Londen speel op ’n blad wat Harmer se draaiboulwerk sal pas. Die Warriors se laaste wedstryd is teen die Dolphins op Kingsmead in Durban.