DIE Southern Kings se skrumskakel- en stutprobleme wil net nie weggaan nie. Die Kings kan dalk sonder Rowan Gouws en Dayan van der Westhuizen wees vir Vrydagaand se wedstryd in die Liberty-stadion in Swansea. Dit kom ná die Kings se nederlaag van 59-10 die afgelope Vrydag teen Ulster. Die Kings se spandokter, Clement Plaatjies, het bevestig dat Gouws (skrumskakel) en Van der Westhuizen (stut) albei enkelbeserings opgedoen het. Hulle is nou in ’n wedloop teen die tyd om fiks te wees vir die wedstryd teen Ospreys. “Ons sal net seker wees van hul beskikbaarheid in die volgende dag of twee sodra ons ’n kans gehad het om te sien hoe hulle op behandeling reageer. Rowan se enkelligament is veral kommerwekkend,” sê Plaatjies. As Gouws nie herstel nie sal Godlen Masimla waarskynlik as skrumskakel oorneem. Dis egter nie al bekommernis wat die Kings het nie. Die losskakel Martin du Toit is weens ’n stywe rug gedwing om die veld te verlaat in die wedstryd teen Ulster. Dié besering pla hom al ’n ruk, maar Plaatjies is vol vertroue dat hy fiks sal wees om teen Ospreys te speel. Behalwe Du Toit het die Kings net een ander losskakel op toer. Dit is Benhard Janse van Rensburg. Kurt Coleman, wat nie saam getoer het nie, kan ontbied word as hy benodig word. Behalwe die beserings is daar ook nog die kwessie van wie die Kings gaan voorberei. Daar is nog geen woord oor die kwessie of die Kings se breier, Deon Davids, hom by die span gaan aansluit nie. Hy het weens mediese redes nie saam met die span vertrek nie.