DIE Stormers moet Saterdag bykans die onmoontlike regkry. Nadat die Kaapse franchise sy eerste Superrugby-wedstryd op toer teen die Waratahs op hartverskeurende wyse met 27-34 in die doodsnikke weggesmyt het, wag ’n groot taak op Robbie Fleck, afrigter van die Stormers, en sy span. Siya Kolisi (kaptein) en sy manne kom Saterdag teen die verdedigende kampioen, die Crusaders, in Christchurch te staan. Die span van Canterbury het reeds die Superrugby-kompetisie agt keer in sy geskiedenis gewen. Saterdag het Scott Robertson (afrigter) se span sy Superrugby-veldtog met ’n oortuigende sege van 45-23 oor die Chiefs in Christchurch afgeskop. Wat sake dalk nog moeiliker vir Fleck se span gaan maak, is die besering wat die opwindende jong losskakel Damian Willemse opgedoen het. Willemse moes die veld weens ’n beenbesering teen die Waratahs verlaat. George Whitehead het Willemse in die nr. 10-trui vervang. Volgens Fleck is Willemse se besering ’n groot terugslag vir sy span. Die afrigtingspan hoop dat die 19-jarige betyds vir die stryd teen die Saders sal herstel. Na dié groot kragmeting met die span van Canterbury pak die Kapenaars die Highlanders in Dunedin. ’n Groot karaktertoets lê dus vir die Stormers voor.