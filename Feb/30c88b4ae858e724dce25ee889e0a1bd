DIE Ford Fiesta ST200 is basies die laaste hoera van hierdie ongelooflik suksesvolle model. Daar was ander merendeels duurder B-segment hot hatches, soos Volkswagen se Polo GTi en Peu­geot se 208 GTi. Maar hierdie Fiesta ST is aldag en heeldag die goedkoopste en beste onder die lot. Die B-segment het intussen die meeste perfor­m­ance-weergawes laat gaan en in hul plek kleiner enjin-weergawes bekend gestel. Die Ford Fiesta ST en VW Polo GTi is ongelukkig ál wat oor is. Selfs VW het die Polo GTi-handrat-weergawe weens verkoopsyfers laat vaar, maar Ford het teen hierdie tyd soveel ST-kopers met briljante produkte gelok dat die ST-modelle nog almal voortleef. Ford se geheim is natuurlik eenvoud. Mense wat sy ST-modelle koop, soek eenvoudige, vinnige karre met vlymskerp hantering en genoeg woema om skerp draaie opwindend te maak. Die Fiesta ST200-model is dus toegerus met 147 kW krag teen 5 700 r.p.m. en 240 Nm torque teen ’n skamele 1 600 r.p.m. Die gewone Fiesta ST kon krag van net 134 kW uitskop, wat na my mening genoeg was. Die ST200 is in elk geval minder as ’n sekonde stadiger as die gewone Fiesta ST. Treffend Hierdie spesiale ST200 sal wel eendag versamelbaar wees as gevolg van sy beperkte verkoopsyfers en die baie spesiale kleur wat Ford “stormgrys” noem. Kom ons noem dit aangenaam anders en treffend. Van 0 tot 100 km/h neem sowat sewe sekondes, wat meer as vinnig genoeg is vir ’n B-segment hot hatch, maar die hantering is asemrowend. Dis skerp maar ook opwindend en dis ’n lekker kar om vinnig te ry. ’n Polo GTi is ook vinnig, maar die Ford is lekker vinnig en daar is definitief ’n groot verskil. Die Ford Fiesta ST200 laat ’n mens weer soos ’n kind voel en dis hope pret om ’n kind te wees. Die sesspoed-handratkas is lekker vinnig en meganies, terwyl die stuur op ’n goeie manier ’n bietjie swaarder as gewoonlik voel. Teen spoed is die Fiesta ST ook bitter stewig op die lang pad as gevolg van die harder vering en groter, donker mag-wiele. Die Recaro Sport-sitplekke is lekker gemaklik en hou ’n mens styf vas in die draaie. Die lap-oortreksel lyk modern en vars. Dis die perfekte kleiner hot hatch vir enigeen wat jonk van gees is en dis ’n droomkar vir enige tiener. Dis bekombaar en baie goed toegerus vir die prys van R340 000. Die nuwe een wat Suid-Afrika in 2018 bereik, is iets heel anders met slegs drie silinders en ’n groot turbo. Die binneruim is wel baie modern en die looks sal effens verander, maar gelukkig bly die res presies dieselfde. Dis goed, want die res is hope en hope pret. Ek kan amper nie wag nie.