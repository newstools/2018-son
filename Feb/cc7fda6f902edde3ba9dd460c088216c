DIE Stormers moet net hulself blameer. Só het Robbie Fleck, afrigter, sy span se nederlaag van 27-34 in die doodsnikke van die Superrugby-kragmeting met die Waratahs in die Allianz-stadion Saterdag beskryf. Die uitslag kon maklik in die Kapenaars se guns geswaai het as hulle net al hul geleenthede aangegryp en nie onnosele foute begaan het nie. ’n Fout in die Stormers se laaste lynstaan van die stryd het die Waratahs ’n kans gegee om aan te val wat tot die wendrie gelei het. Die plaasvervanger-haker, Dean Muir, se gooi het oor die lynstaan getrek. Dit het in die hande van die flank Ned Hanigan beland. Hanigan het bo-oor Raymond Rhule gehardloop om die wendrie te druk. ’n Teleurgestelde Fleck het agterna gesê: “Dit is moeilik om in die laaste paar sekondes van die wedstryd te verloor. Hulle (die Waratahs) het geleenthede gehad om vroeg punte aan te teken. Ons het ook genoeg kanse geskep. “Dit het gelyk of niemand regtig die wedstryd wou wen nie. “Ek glo ons het net onsself te blameer vir die nederlaag. Ons het twee lynstane en ’n skrum gehad om onsself uit daardie posisie te kry en hulle onder druk te plaas. Hulle het omgekeerde balbesit bewerkstellig en die druk op ons gelaai. “Ons lynstane het nie gewerk soos dit moes nie. Dit is beslis iets waaraan ons sal moet werk. Ons kon ook nie uit ons kwartgebied kom nie, al het ons baie geleenthede gehad om die druk op hulle te plaas. “Ons is baie teleurgesteld, maar daar is baie positiewe dinge wat ons uit die game kan vat. “Die skrums was goed en ons het ook goed by die afbreekpunte gevaar. Ons lynspoed op die verdediging was ook uitstekend. Maar dit is rugby. Ons sal net ons koppe moet lig en terugveg.”