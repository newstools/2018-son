INTERNASIONALE Moedertaaldag word op 21 Februarie gevier. Februarie word dus gewy aan ’n grootskaalse bewusmakingsveldtog om mense in te lig oor die belangrikheid van moedertaalonderrig en opnuut te beklemtoon hoe belangrik dit is dat ons kinders in hul moedertaal onderrig ontvang. Omdat dit vir ons almal ’n saak van erns is om alle moedertale te sien groei en gedy, snoer Afrikaans­.com, die Afrikaanse Taalraad, die ATKV, Fedsas, Viva en Helpende Hand kragte saam. Hierdie organisasies het inligting saamgestel wat die boodskap doeltreffend en duidelik oordra om seker te maak almal besef die voordele van moedertaal­onderrig sodat ouers ingeligte besluite kan neem wanneer hul kinders skool toe moet gaan. Artikels Hierdie nuttige inligting is nou alles op een plek – Afrikaans.com se webtuiste. Daar is ook talle artikels op die webtuiste wat moedertaal­onderrig ondersoek. Conrad Steenkamp, uitvoerende hoof van die Afrikaanse Taalraad, sê moedertaalonderrig is dié manier waarop veral armer gemeenskappe bevoordeel kan word. Hy sê: “Afrikaanse moedertaal­onderrig bied kinders die héél beste kans om goed te doen en om as sterk meertaliges ook goeie beroepsgeleenthede te kry. “Hoe meer tale kinders onder die knie het, hoe meer geleent­hede het hulle. “Dié ouers wat Engels pleks van Afrikaans in die familie gebruik, doen hul kinders ’n groot onreg aan. ’n Mens wil wel hê kinders moet Engels bemeester, maar deur Afrikaans. Dis die beste resep vir ’n kind se toekoms.” Waarde Dit gaan egter oor baie meer as taal, sê Karien Brits, bestuurder van taal by die ATKV. “Ouers wil graag die beste geleenthede vir hul kinders hê en moedertaalonderrig is een van die beste maniere om ons kinders vir die toekoms toe te rus. “Daarom maak die ATKV erns met veldtogte wat die waarde van moedertaalonderrig steun en het ons met die #MyTaal-veldtog by ons vennote aangesluit om die boodskap van sukses deur moedertaalonderrig te versterk.” Sophia Kapp, die “taaltannie” van Viva, wat veral Afrikaans aktief die digitale era indra, sê: “Ons glo in Afrikaans se plek in die land en sy reikwydte en waarde as onderrigmedium en die voorsprong wat moedertaalonderrig Afrikaanssprekers gee.”