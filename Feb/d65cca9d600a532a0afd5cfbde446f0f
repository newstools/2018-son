DIE reddingshond Olive is met haar hanteerder, konst. Songezile Katikati, herenig nadat sy vermis geraak het. Olive was Sondag skoonveld nadat sy ’n 55-jarige man opgespoor het wat twee dae in ’n bos in die Sulenkama-distrik soek was. Kapt. Dineo Koena, polisiewoordvoerder, sê Olive is blykbaar deur ’n trop honde weggejaag net toe sy en Katikati huis toe wou gaan. Die reddingswoef en Katikati is al sedert 2012 saam. Olive is in die verlede drie jaar agtereenvolgens aangewys as die beste reddingshond in die Oos-Kaap. Dit was tussen 2014 en 2016. – News24