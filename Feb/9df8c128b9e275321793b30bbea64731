DIS gewoonlik kinders wat laat by die skool aankom wat ge-target word. So het Andrew Velkers, hoof van die Primêre Skool Cedarberg, gister aan Son gesê. Velkers het gesê vanaf sesuur soggens patrolleer die skool se sektorlede die bebosde gebied waardeur die kinders skool toe moet stap. Volgens hom slaan die booswig toe sodra die sektorlede uit die bosse begin beweeg. Hy het in Son se teenwoordigheid aan Gerald Groepe, hoof van die sektorgroep, gesê een van die guards moet in die bosse agterbly om die laatkommers te beskerm. Velkers voel die probleem is dat die hoërskool in die omgewing 15 minute later as sy skool begin. Sy skool se leerders stap dan saam met dié kinders. Hy het verduidelik langs die pad slaan die groter leerders ’n ander rigting in en dan is die laerskoolkind op sy of haar eie. “Dis klein, weer­lose kinders.” Maureez M. Felix, adjunkhoof, moedig ouers aan om nie hul kinders alleen skool toe te stuur wanneer hulle laat is nie. Hy het verduidelik dis nie altyd vir die sektorlede moontlik om saam met al die kinders te stap nie omdat party laat kom. Felix het gevra gemeenskapslede met enige inligting oor die booswig moet asseblief na vore kom. Hy het gesê dis kommerwekkend dat sommige mense nie die voorvalle by die polisie aanmeld nie. Volgens Felix het hy die stadsraad nou al sover gekry om in te stem om ’n voetbrug te bou oor die rivier wat deur die bebosde gebied vloei. Groepe meen dit sal ook goed wees as die cops soggens so tussen sewe- en agtuur met die patrolliewerk help.