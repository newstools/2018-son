TWEE mans gaan baie langer as hul lewe tronkstraf moet uitdien nadat hul appèlaansoek afgekeur is. Graig (Kimba) Hendricks en Zane (Zebo) Booysen is in 2015 in die Kaapse hooggeregshof vir altesaam 328 jaar tronk toe gestuur. Die twee is reeds in September 2015 gevonnis ingevolge aanklagte wat met die Wet op die Voorkoming van Georganiseerde Misdaad (die Poca-wet) verband hou. Hendricks en Booysen is skuldig bevind aan aanklagte van dubbele moord, ses van poging tot moord en van die besit van vuurwapens en ammunisie. Die twee het op 20 mense losgebrand wat in die bende­geteisterde Dura-woonstelle in Atlan­tis vrede­samesprekings gevoer het. Verskillende bendegroepe het die samesprekings bygewoon toe die twee, wat met die 28’s bande het, besluit het om op hulle te skiet. Anver van der Westhuizen (34) het op die toneel gesterf en Lorenzo Bowers het later in die hospitaal aan sy skietwond beswyk. Granville Martinus is gewond, maar het oorleef. Martinus het later ’n tweede aanslag op sy lewe oorleef toe ’n gehuurde skieter van Bellville-Suid se vuur­wapen nie wou afgaan nie. Martinus het hieroor getuig in die eerste suksesvolle vervolging ingevolge die Poca-wet toe Malick Petersen, leiersfiguur van die Fancy Boys in Atlantis, en 16 meelopers tot altesaam 413 jaar tronkstraf gevonnis is. AO Sabie Kruger, die ondersoekbeampte wat oorspronklik net ’n moordklag teen die beskuldigdes ondersoek het, sê die saak het ’n wending geneem toe genl.maj. Jeremy Vearey opdrag gegee het dat die saak onder die Poca-wetgewing ondersoek moet word. Die saak is in Maart 2015 op die hooggeregshof se rol geplaas en het vyf maande geneem om af te handel. Adv. John Ryneveld en twee speurders het verseker dat die twee vasgepen word. Ryneveld het die staat in die eerste skuldigbevinding in Suid-Afrika ingevolge dié wet verteenwoordig. Die staat het altesaam vier art. 204-getuies gehad (iemand wat betrokke was by misdaad, maar vir die staat getuig om moontlik vrywaring te kry van vervolging) en die regter het hul getuienis as geloofwaardig bestempel. Die vier getuies het amnestie vir hul mis­drywe ontvang. Regter J.J. Allie het die twee beskuldigdes geroskam omdat hulle ’n gemeenskap wat weens werkloosheid en ’n hoë misdaadsyfer swaar trek, gyselaar gehou het met hul bende­bedrywighede.