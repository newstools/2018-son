HULLE woon letterlik en figuurlik in die donker. Soveel so dat inwoners van die 7de Laan-plakkerskamp in Valhalla Park nie meer die lig aan die einde van die tonnel kan sien nie. Die inwoners sê hulle sit sedert Desember sonder krag en voel asof almal van hulle vergeet het. ’n Brand het op Boxing Day in die plakkerskamp uitgebreek en meer as 100 wonings tot op die grond afgebrand. Anthony Adams (62), wat meer as 20 jaar hier woon, sê dis die langste wat die inwoners ooit sonder elektrisiteit moes gaan. Hy sê: “Dit gaan swaar sedert die vuur. Ons het starter kits gekry, maar ons plekke is nie soos dit tevore was nie. “Ons het kragbokse gehad. “Nou het ons net vlamme vir warmte en kos maak.” Mesadia Pepper, nog ’n inwoner, vertel dat die meeste inwoners nou R100 per dag moet betaal om krag vanaf ander huise te kry. “Daai geld kon vir kos gebruik word, maar ons moet aan ons kinders, siek mense en ou mense dink. “Hier is pap babas wie se gesondheid ook in gevaar is. “Ons kinders kan nie lekker by die skool leer nie, want hulle is honger en vuil. “Dis soos ’n domino effect­.” Toe Son die gebied Woensdag besoek, was daar omtrent 30 inwoners met klein kindertjies wat om ’n vuur met potte en bakke gestaan het. Die inwoners verduidelik dat hulle nou saam moet werk om geld te bespaar. Jessica Petersen (41) verduidelik: “Ons staan elke dag tou. “Ons deel nou alles, want dis die enigste oplossing. “As ons nie saamwerk nie, sal dinge swaarder gaan. “Ons kry die grootste potte, dan deel ons maar met mekaar.” Glynnis Absolom (46) se dogter, Daphne, se been is gebreek toe sy in die donkerte winkel toe moes gaan om kerse te koop. “Sy het in ’n gat geval en haar been gebreek. Dis gevaarlik om sonder krag te bly.” Die inwoners sê hulle wil nie moeilikheid hê nie, maar as dit tot die push kom, sal hulle hul vure strate toe móét vat. “Ons soek antwoorde. “Daar is net leë beloftes en ons councillor is nêrens te sien nie. “Ons kan nie langer wag nie.” Jonathan Cupido, die plaaslike raadslid, sê gister hulle is besig met planne en sê dis ’n proses wat hulle volg. “Al die kabels is tydens die brand remove. So, ek kan nie nou sê wanneer daar krag gaan wees nie,” sê Cupido.