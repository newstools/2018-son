DA-RAADSLEDE wat laas week teen ’n mosie van wantroue gestem het in die Kaapse burgemeester, Patricia de Lille­, word nou na bewering geïntimideer deur die groep wat vir dié motion gestem het. Son het Vrydag berig De Lille het die mosie met een stem oorleef nadat sommige DA-raadslede met die opposisie gestem het. Nou is daar gerugte dat die speaker, Dirk Smit, of iemand in sy kantoor die lys met name en hoe hulle gestem het, aangestuur het na ’n faksie wat De Lille uit haar pos wil hê. JP Smith, onderleier van die DA-koukus, is een van De Lille se vyande in die DA en glo lid van dié faksie. ’n Skietvoorval wat Sondagaand buite die DA-raadslid Jonathan Cupido se huis plaasgevind het, is na bewering deel van die intimidasie en viktimisasie. Cupido wou nie kommentaar daaroor lewer nie en het net gesê hy het volgens sy ge­wete gestem. Die betrokke lys word glo nou gebruik om sommige van die 39 DA-raadslede te intimideer wat teen die mosie gestem het. Die DA-raadslid Charles Esau sê egter hy voel nie geïntimideer nie. Esau sê by navraag: “My naam word op Facebook en in WhatsApp-groepe genoem (en daar word beweer) dat ek ‘nee’ gestem het. Maar ek gaan my nie laat afskrik nie. Ek het volgens my gewete gestem.” Die DA-hoofsweep, Shaun August, bevestig daar is in sommige gevalle intimidasie. August beweer dit kom vanuit die Smith-faksie. “Ja, daar is definitief waarheid in die berigte van intimidasie,” pak August uit. “En dit kom van die ander kant. “Ek persoonlik is nie geïntimideer nie. Ons het egter Maandag­namiddag ’n brief aan die speaker gestuur waarin ons hom vra aan wie hy die lys beskikbaar gestel het. “Die ander kwessies gaan ons later hanteer, maar ons begin daar.” Smit bevestig hy het dié versoek ontvang. Smith, aan die ander kant, bevraagteken of die reaksies in die sosiale media polities beïnvloed is. Hy verduidelik dis meestal inwoners en lede van gemeenskapspolisiëringsforums wat hul mond oor die 39 DA-raadslede uitspoel. “Dit help nie om te besluit alles wat gebeur, is deel van ’n komplot nie,” is Smith se mening. Portia Adams, spin doctor van die leier van die DA, Mmusi Maimane, het navrae verwys na James Selfe, voorsitter van die DA se federale raad. Selfe sê hy het die DA-raadslede voor die mosie verseker hulle moet in lyn met hul gewete stem, daar sal geensins enige nega­tiewe gevolge wees nie. “Dit wil lyk of sommige lede hul opinie in die sosiale media uitgespreek het,” voeg hy by. “Die party ondersoek of dit intimidasie of viktimisering behels. Daar is in dié verband met die party se federale regskommissie gekonsulteer.”