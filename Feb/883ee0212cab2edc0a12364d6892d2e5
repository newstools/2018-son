CHELSEA móét die “perfekte stryd” speel om Barcelona in die eerste been van die ronde van die laaste 16 spanne te klop. Só sê Antonio Conte, die Chelsea-bestuurder, voor vandag se belangrike Champions League­- ­stryd teen die sterbelaaide Barça op Stamford Bridge. Die Blues het ná hul twee nederlae agtereenvolgens teen Bournemouth en West Ham United goed herstel met twee seges agtereenvolgens teen West Bromwich Albion en Hull City. Conte reken egter dit is nog te vroeg om opgewonde te raak. “Aan die een kant is jy bewus daarvan hulle is die beste span in die wêreld en dalk is hulle ook die gunsteling om die kompetisie te wen,” het Conte gesê. “Maar aan die ander kant moet ons opgewonde wees omdat ons ’n gulde geleentheid het om ’n massiewe stryd teen ’n baie gedugte span te speel. “Ons sal moet wys van watter stoffasie ons gemaak is. “Ons moet probeer om die perfekte stryd te speel deur die regte besluite te neem. “Barcelona is ’n span wat wondere met die bal verrig. “Maar hulle kan ook swak punte hê as hulle nie die bal het nie. Dít is wat ons moet probeer om aan die kaak te stel,” het die Italianer gesê. Conte het ook sy span voorgesê om Barcelona se sterspelers goed in toom te hou. Lionel Messi het in sy vorige agt wedstryde teen Chelsea nie ’n enkele doel aangeteken nie. Chelsea het laas sukses teen Barça behaal in 2012, toe die Engelse span sy eerste Champions League-titel gewen het. – Reuters