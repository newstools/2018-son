HAAI, Sonlanders. Ore kry wat hom toekom. Twee messe in albei hande terwyl Tor sy vet lyf vol lood pomp. Maar terwyl die gangster-dikding sy laaste asem uitblaas, kom sy manskappe die trap op gehardloop om Tor van kant te maak. Tor het sy wraak gekry, maar gaan hy nou lewend uit die gangster-nes kom? Geniet die slothoofstuk van ELDRIDGE JASON se Wraak! ORE se manskappe stamp teen die deur en probeer dit met mening oop­forseer. Die liederlikste vloekwoorde is van agter die deur hoorbaar. Dan vlieg die skote deur die toe deur. Tor duik agter Ore se lessenaar in en val half op die dooie gangster se logge lyf. Hy skuifel op sy knieë rond en span ál sy krag in om Ore se liggaam orent te beur. ’n Dooie persoon is reeds swaar, maar met dié dat Ore ’n KFC lover for life was, voel dit vir Tor asof sy rug breek toe hy die gangster regop probeer hou. Hy hoor ’n dowwe plofgeluid soos van die koeëls in Ore se vet lyf vasslaan. Dan word die deur met mening oopgetrap. Tor laat Ore se liggaam op die grond val en haal die vuurwapen uit sy sy en hou dit oorgehaal op die deur. Die gesig van die eerste ou wat die vertrek binnestorm, is vol tjappies. Tor plant ’n koeël reg tussen sy oë. Die man soengroet sommerso in die hardloop vir die laaste keer in sy lewe die teëls. Voordat sy makkers van hul verbasing kan herstel, laat Tor die vuurwapen nóg praatwerk doen. Een vir een val die gangsters soos vlieë neer. Tor nael na die deur en loer versigtig by die trap af om te sien of daar nóg gangsters op pad is. Maar die coast blyk clear te wees. Haastig stap hy by die treetjies af, vuurwapen gereed indien enige gevaar sy kant toe kom. Aan die voet van die trap hardloop hy in ’n vrou vas. Haar oë is vol trane. “Jy het Ore doodgeskiet. Hy was my man.” Haar stem klink afgestomp. Koud. Afwesig. So asof sy ’n blik met ’n mensestem is. Tor trippel ongeduldig rond. Hy wil hier wegkom voordat die hele Parkwood op hom toesak. “Ek is jammer ek is nie jammer nie,” sê Tor. “Hy het my vrou en kind vermoor en móés boet.” “Ek verstaan,” sê die vrou en merk op hoe Tor rondkyk. “Jy hoef nie te worry nie; Parkwood se mense sal nie my man se dood wreek nie. “Hulle sal dit nie in my gesig sê nie, maar hulle is bly hy is dood. “En die polisie sal soos gewoonlik much, much later hier aankom.” Tor staar verbaas na haar. Hy het verwag sy sal hom te lyf gaan omdat hy haar man, haar kinders se pa en hul cosy lewe, omver kom gooi het. So asof sy Tor se gedagtes kan lees, sê die vrou: “Ek was nog op skool toe Ore eendag verby my ry en sê ek gaan sy vrou wees. Ek het gedink die vet man met die bek vol goud maak maar net ’n joke. “Maar een middag het hy by ons huis opgedaag en my net gevat. “My ma-hulle kon niks sê nie en Ore het gesê as ek ooit na die polieste toe gaan, skiet hy my ouers dood. “So, oor die jare kon ek nooit na my ouers gaan nie. Ek kon nie eens laas jaar toe my pa ’n stroke gehad het, gaan kyk hoe dit met hom gaan nie. “Ek moes net vir Ore kinders baar en verderaan seker maak daar is altyd steak – net soos hy daarvan hou – op sy groot bord. “Ek is nie kwaad vir jou nie. Ek het gebid vir ’n dag soos vandag,” sê sy. “Ore het nie veel sy business voor my discuss nie. Hy het mos altyd gedink ek is net goed genoeg om sy bord vol te prop en sy rug leeg te maak. “Maar ek het varkoor gegooi en gehoor jy hou Kenny gevange. Leef hy nog?” Tor knik. “Moet hom nie judge vir sy broer se dinge nie, ek vra mooi. “Kenny het Ore verafgod, maar nooit besef watter lewens sy broer verwoes vir ’n living nie.” Tor vermy haar pleitende oë. “Ek moet gaan,” sê hy skor en skuur by haar verby. Sy kry hom aan die arm beet. “Ek hoop jy het nou vrede in jou hart. “My peace gaan nou ook kom, want jare lank het ek Ore gehaat en gehoop iemand kan hom net uit die lewe verwyder. “Maar ek het ook geleer haat kan jou van binne opvreet. En dan maak dit mense soos ons niks beter as ’n gamôs soos Ore nie. “Vergewe jouself, en besef dit wat met jou vrou en kind gebeur het … dit was alles die Grootman se plan.” “ ’n Baie k*k plan,” sê Tor grof en ruk hom los. Toe stap hy haastig na buite en druk die vuurwapen weer langs sy sy in. Hy is skaars ordentlik in die pad toe ’n low-profile Honda met donker getinte ruite met ’n groot gebrul langs hom stilhou. Tor se hand mik-mik na sy sy. Dan word die voorste ruit afgedraai. Hy slaak ’n sug van verligting toe hy die gangster Donker herken. “Ek het ge-fire jy het dalk ’n lift nodig,” sê Donker. Tor klim haastig in en Donker trek met ’n vaart weg. “En dan moes ek ook my nuwe territory kom uit-check,” sê Donker. “Ek pasellie nou thanks to you hiesa.” “Waar is Kenny?” vra Tor. Donker grinnik. “Hy is safe, soos jy gevra het. “Weet jy al wat jy nou gaan doen?” Tor trek sy skouers op. “Sal later daaroor dink. Laat ons eers net hier wegkom, want ek hoor sirens.” ONGEVEER ’n uur later trek Donker voor sy gangster-fort in East­ridge op. Tor klim uit en stap saam met hom verby die swaar gewapende manskappe. Party van die ouens lyk asof hulle nog op skool moet wees. Tor stap reguit na die vertrek waar Kenny aangehou word. Dié kyk hom grootoog aan toe hy die vertrek binnekom. Tor wys met sy vinger na die deur. “F*kk*f en gaan kry jou lewe agtermekaar. “Sien hierdie as die laaste favour wat ek jou sal doen. “En weet: Daar skuil niks goeds in gangs nie en as ek ooit, óóit hoor jy het in jou boeta se voetspore gevolg, dan kóm ek vir jou.” Kenny nael by die deur uit. Donker draai na Tor. “Maak jy nie nou ’n mistake nie, my broe’?” Tor trek sy skouers op. “Maybe, maybe nie. “Maar elke kind van die Vlakte verdien ’n tweede kans. Nie almal hoef ’n gang vir wind-chips fame en cheap tekkies te join nie.”