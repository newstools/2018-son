INWONERS van Bredasdorp beoog om vandag buite die landdroshof te betoog wanneer Jodene Pieters (16) se vermeende moordenaars weer in die hof verskyn. Jandré Hendricks (18) en Carlton Newman (25) sal weer in die Bredasdorp-landdroshof op aanklag van moord verskyn. Die cops het eers vier verdagtes, onder wie Jodene se boyfriend, vir onder­vraging ingeneem. Hy en nog iemand is egter vrygelaat toe hulle nie met die moord verbind kon word nie. Volgens Lucinda Evans van Philisa Abafazi Bethu, ’n organisasie wat vir vroueregte veg, gaan hulle vandag langs die M5 by Steenberg met plakkate oor die moordsaak betoog in solidariteit met Pieters se familie. Hulle wil mense ook meer bewus maak van die geweld teen vroue en kinders. Pieters se lyk is verlede Sondagaand in ’n ongebruikte reservoir by ’n kalkfabriek in Bredasdorp gekry. Haar skedel was vergruis nadat ’n sementblok vermoedelik op haar kop gegooi is. Haar nek was gebreek en haar liggaam gedeeltelik verbrand. Die tienermeisie is na bewering ook verkrag, maar die cops kan dit nog nie bevestig nie. Pieters is Saterdag vanuit haar ouers se huis in Bredasdorp begrawe.