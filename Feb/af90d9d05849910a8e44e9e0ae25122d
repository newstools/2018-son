GOEDHARTIGE mense van Helenvale het Solly die bergskilpad onlangs ’n tweede kans op lewe gegee. Hulle het nog in die straat in Ou Standfordweg gewerk toe hulle sien hoe kinders oorkant in die veld besig is met iets by die dam. “Met nadere ondersoek het ons die bergskilpad in die bosse gevind. “Dit het gelyk of hy seergekry het en of die kinders hom nog seerder gaan maak as ons nie tot sy redding kom nie,” sê Rahim “Charra” Bezuidenhout trots. Gesond Solly se dop het lelike kapmerke opgedoen, maar verder is hy springlewendig. Danksy Patsy Wagner van die Animal Anti-cruelty League­ en Mark Marshall van die Sandula Conservation is die beseerde skilpad gou opgelaai en na ’n plek van veiligheid geneem. “Die skilpad het ’n gekraakte dop gehad en dit lyk of iemand hom met ’n baksteen gegooi het. Maar verder eet hy gesond en dit gaan goed met hom,” sê Marshall. Alle skilpaaie word weer in die natuur vrygelaat wanneer hulle ten volle herstel het.