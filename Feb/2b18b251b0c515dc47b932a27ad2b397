ANTONIO Conte, bestuurder van Chelsea, het sy “goeie kopseer” oor sy spankeuse vir hul belangrike, komende wedstryde met ope arms verwelkom. Chelsea het Vrydag op Stamford Bridge sy plek in die FA Cup se kwarteindronde bespreek toe hy Hull City met 4-0 kafgedraf het. Willian het geskitter met twee doele, terwyl Pedro Rodríguez en Olivier Giroud ook sukses vir die tuisspan behaal het. Chelsea verwelkom Barcelona Dinsdag vir ’n baie belangrike ronde van 16 Champions League-wedstryd. Tussenin dié twee bene staar twee uitdagende Premierliga-stryde Conte-hulle ook in die gesig wanneer hulle Manchester United en die voorloper, Manchester City­, aandurf. “Ek gaan elke dag met baie twyfel huis toe oor wie my beste 11 spelers is vir Dinsdag se belangrike stryd teen Barcelona,” het Conte gesê. “Maar dis reg dat dit so is. Dis reg om ’n goeie kopseer te hê. Ons moet die regte tyd vat om die regte besluite te neem. “Dis ’n enorme wedstryd en ons sal vol selfvertroue moet wees. “Ons sal op hul vlak moet kompeteer. Dít is waarom ons slaggereed moet wees,” aldus die Italianer. – BBC