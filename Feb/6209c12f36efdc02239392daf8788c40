NOU is daar geen twyfel meer oor wie die naasbeste – of dalk die beste? – paaltjiewagter-kolwer in Suid-Afrika is nie. Heinrich Klaasen het alle twyfel daaroor Saterdagaand op die Wanderers in Johannesburg uit die weg geruim. Klaasen is as die speler van die wedstryd aangewys vir sy puik vertoning vir die Proteas in die vierde eendaagse krieketwedstryd teen Indië wat die Proteas volgens die DL-metode met vyf paaltjies gewen het. Volgens Klaasen was die groot bydrae wat hy met sy onoorwonne kolfbeurt van 43 lopies in die sege gespeel het die hoogtepunt van sy loopbaan. Dit was net die tweede ODI waarin hy gespeel het, maar hy het onder enorme druk koelkop gebly en voortreflik gekolf. Klaasen het in die beseerde Quinton de Kock se plek diens gedoen en gewys hy is slaggereed om internasionale krieket in al sy formate te speel. Hy moes die laaste paar seisoene met veral Mangaliso Mosehle en Rudi Second meeding om as De Kock se adjudant beskou te word. Daar was ook ’n huiwerigheid in die Proteas se kamp om Klaasen in te span wanneer De Kock beseer was, maar nou behoort hy met vertroue nadergetrek te word. Met sy innoverende houe en kalm houding het hy Indië se boulwerk uitstekend hanteer, al het hy self erken die senuwees het geknaag. Die hou waarmee hy die bal baie ver buite sy wegpen gaan haal en dit oor regby grens toe gelig het, was verstommend. “Ek kan nie dié hou beskryf nie, maar in daardie stadium was dit die enigste manier om ’n grenshou aan te teken. “Dit was ’n gutsy hou, maar ek het dit reggekry. Ek moes maar ongewone houe probeer om lopies te kry. “Die veeghoue teen die draaiers het gewerk. Dit verlig die druk op ’n kolwer. “Om grenshoue van die draaiers te slaan is nie maklik nie. “Jy moet jou voete goed gebruik,” het Klaasen gesê.