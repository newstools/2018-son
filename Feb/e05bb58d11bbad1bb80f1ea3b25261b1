’N KONSTABEL het Maandag ’n vermeende verkragter in hegtenis geneem nadat hy die kaping van sy taxi by die polisie aangemeld het. Kol. Priscilla Naidu, polisiewoordvoerder, sê konst. Pumeza Mayinje (36) van die Mountweg-polisie se taakspan vir misdaadbestryding het laat Maandag, omstreeks 00:15, ná ’n skof van 12 ure haar kollegas afgelaai. By die verkeersligte in John Tallantweg in Swartkops het sy ’n vrou opgemerk. Dié het vir haar gewaai om stil te hou. Die vrou het vir Mayinje gesê sy is verkrag en hulp gevra om by die huis te kom. Sy wou nie ’n saak maak nie omdat sy nie die oor­treder ken nie. “Konst. Mayinje het die 40-jarige vrou verder ondervra,” sê Naidu.. “Sy het gesê sy was Sondag 21:00 van Zi­nyoka in ’n taxi na Zwide onderweg. “Die bestuurder van die taxi het stilgehou om nog passasiers op te laai. “Die bestuurder is egter deur vier mans gekaap. “Dié mans het die vrou en bestuurder toe in ’n beboste gebied afgelaai. “Die bestuurder het die vrou na bewering die bosse ingedwing en verkrag.” Mayinje het daarna radiobeheer gekontak en gevra of ’n kapingsvoorval aangemeld is. Daar is bevestig die bestuurder het so ’n saak by die Kwa­dwesi-polisie aan­gemeld. Ondersoek “Mayinje het die slagoffer na die Kwadwesi-polisie­kantoor geneem. “By verdere ondersoek is die verdagte, wat reeds die polisiekantoor verlaat het, teruggebring daarheen. “Die slagoffer het die verdagte geïdentifiseer. “Hy is in hegtenis geneem en word by die Swartkops-polisie aangehou,” sê Naidu. Die 27-jarige verdagte het gister in die Motherwell-landdroshof verskyn. Mayinje is eers huis toe nadat die verdagte in aanhouding geplaas en ’n verkragtingsaak aangemeld is. Naidu voeg by: “Die skaam polisievrou het gesê ‘haar roeping is die inhegtenis­neming van misdadigers en om die veiligheid van alle burgers te verseker’. “Mayinje sê sy sal nie huiwer om die ekstra myl te stap om vroue en kinders teen ongevoelige misdadigers te beskerm nie.”