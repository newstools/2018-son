DIS die nuwe jaar en Sports Against Crime South Africa (Sacsa) gaan voort met sy program. Sacsa, in samewerking met Secure Rite Security, bied Saterdag weer ’n sportdag by die Laerskool Rainbow in Wesbank aan. Vincent Da­niels, president van Sacsa, sê die toernooi word aangebied weens die hoë misdaadsyfer in die Wes-Kaap. Hy verwys hier na Bredasdorp, waar Jodene Pieters (16) onlangs so wreed vermoor is, asook ander areas waar jong meisies slagoffers van misdaad is. “Ons wil nou sport in areas aanbied waar daar jong mans en jong meisies is omdat daar gevare soos shebeens, drank en bendes is en die jeug maklik daarin vasgevang kan word,” sê Daniels. Volgens Daniels sal misdaad afneem as ander sportorganisasies en kerke, skole, die departement van justisie, plase en korrektiewe dienste ook hul gewig agter die program ingooi. Sacsa het ook nou takke in Pretoria en in die Vrystaat oopgemaak. Mense wat meer inligting oor die program wil hê, is welkom om Daniels te bel by 082 865 1144.