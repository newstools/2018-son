SY WIL nie ’n Life Esidimeni-voorval hier by die Tehillah-rehabili­tasiesentrum en Ikhayalethu shelter in Elsies­rivier hê nie. Só het suster Magda Kleyn, hoof van dié plekke, gister gesê nadat die Stad Kaapstad hul watertoevoer afgesny het. Sy het verwys na die Life Esidimeni-tragedie, wat in 2015 gelei het tot die dood van 144 psigiatriese pasiënte in Johannesburg. I­khayalethu was voorheen ’n skool en Kleyn huur die grond waarop dit staan. Die shelter huisves sowat 150 hawelose en siek mense. Vroeg gisteroggend is die water na die Tehillah Community Collaborative en die shelter afgesny. Kleyn sê mense het kom sê die burgemeester moet dit afsny, maar sy het hard baklei en gepleit dat die water aanbly. “Ons kan nie dat dit tot nog ’n tragedie lei nie. Hier is baie siek en ou mense wat water nodig het. “Maatskaplike ontwikkeling, die polisie en daghospitale verwys mense na ons. Waarheen moet hulle gaan as die water afgesny is? “Ons huur die ou skool by public works en dis hul werk om die lekkende pype reg te maak. “Die gras in die veld is ook baie lank; ’n mens kan nie sien waar dit lek nie. Groot dele van die veld is oorspoel en die water maak ’n groot dam by die woonstelle naby die shelter.” Mense in die woonstelle langs die shelter sê die water lê al ’n maand daar en is vol muskiete. “Ons kinders sal siek word van speel in die stilstaande water,” voel hulle. Kleyn sê dis ’n reg dat hulle water moet hê. Die Stad Kaapstad en openbare werke het gesê die saak word ondersoek.