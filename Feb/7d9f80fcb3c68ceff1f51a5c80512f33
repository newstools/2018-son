“EK IS nie welkom in my eie land nie. So, ek gaan waai!” Só het Peter de Villiers, die voormalige Springbok-afrigter, vandeesweek gesê nadat hy as Zimbabwe se nuwe nasionale rugby-afrigter aangestel is. De Villiers het ’n striemende aanval op die Suid-Afrikaanse Rugbyunie (Saru), sy voormalige werkgewer, gedoen. Die 60-jarige boorling van die Paarl beweer Saru het alles in sy vermoë gedoen om te verhoed dat hy werk kry. Ge-blacklist Die Snorman het teen Saru se grootbase uitgevaar. Hy het Maandag aan eNuus op kyk­NET gesê: “Toe ek as die eerste keuse vir die pos as Zimbabwe se hoof-afrigter geïdentifiseer is, het Zimbabwe se Rugbyunie gesê Saru het hom gebel om te sê dat ek in my eie land ge-blacklist is. Hulle is gevra om my nie aan te stel nie. “Nadat ek aangestel is, het die Amerikaanse Rugbyunie hom (Saru) gebel om te sê hulle het nooit geweet ek is beskikbaar nie. “So, êrens het iemand gerugte versprei dat ek nie beskikbaar is nie.” De Villiers se onmiddellike taak is om Zimbabwe te help om vir volgende jaar se Wêreldbeker-toernooi in Japan te kwalifiseer. As die Snorman daarin slaag, sal dit die eerste keer sedert 1991 wees dat Zimbabwe aan die Wêreldbeker-toernooi deelneem. Zimbabwe het destyds al drie sy groepwedstryde teen Skotland, Ierland en Japan verloor. De Villiers het gesê die taak as die breier van die Springbok-span en dié van Zimbabwe kan nie met mekaar vergelyk word nie. “Zimbabwe se job is groter as die Springbok-job. Dis baie groter, want in Suid-Afrika het 95% van die mense geglo ek gaan misluk. “Daar is nou baie meer druk op my. Selfs die ouens wat in die strate van Zimbabwe koerante verkoop, stop my om te sê hulle gaan nou begin rugby kyk. “Die druk om suksesvol te wees, is skielik soveel groter.” Volgens die webtuiste Kwesé ESPN het De Villiers beweer Saru het ook verhoed dat hy in 2016 as die hoofafrigter van die Boland aangestel word. “Toe Boland my as die coach wou aanstel, het iemand van Saru Boland R2 miljoen aangebied om my nie aan te stel nie.” Saru het gister gesê hy beplan geen regstappe teen De Villiers nie.