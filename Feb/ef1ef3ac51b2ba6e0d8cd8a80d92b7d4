SAKE is nog wawyd oop in die Oos-Kaap se Super12-klub­reeks. Hierdie reeks was lank laas só mededingend. Altesaam 10 spanne het nog ’n kans om die halfeindronde te haal. Die naweek se uitslae in die vierde ronde vertel die verhaal van hoe taai die kragmetings verloop het. In die vier rugbywedstryde wat gespeel is, was ses punte die grootste verskil in die eind­telling. Al die wenspanne moes dus baie hard werk vir daardie onderskeie oorwinnings. Gardens het die “grootste” sege behaal deur Break­ers met 20-14 te klop. Despatch het Kruisfontein met 27-24 ondergekry, en in die ander twee kragmetings het net ’n punt die spanne geskei. Berlin Tigers het Oos-Londen Polisie met 13-12 geklop, en Park was op sy tuisveld in Port Elizabeth met 23-22 baas teen Star of Hope. Park moes egter uithaal om in ’n klipharde wedstryd onoorwonne te bly. Star of Hope het tot Park se groot verligting in die dood­snikke van die krag­meting ’n strafskop verbrou. Dit het behoorlik rof gegaan by Londt Park en Park se skrumskakel, Morné Labuschagne, is in die eerste helfte met ’n rooi kaart gestraf. Park het egter teen die rustyd reeds ’n goeie voorsprong opgebou en was toe met 20-7 voor. Dit het wel sommer vasbyt gekos om aan die voorsprong te klou totdat die eindfluitjie geblaas is.