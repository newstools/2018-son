DIE mans wat ’n winkeleienaar van Jeffreysbaai beroof en geskiet het, is deur die polisie gevang. Die arrestasies volg nadat die polisie ’n manhunt geloods het om die verdagtes vas te trek. Volgens kapt. Gerda Swart, ’n polisiewoordvoerder, is twee mans van onderskeidelik 21 en 26 jaar oud Dinsdag omstreeks 21:30 gearresteer. Die sakerooftog het Maandag om en by 21:20 by ’n winkel in Ocean View gebeur. Gevlug “Twee verdagtes het die winkel binnegekom, die eienaar gedreig met ’n vuurwapen en twee skote afgevuur. “Die 30-jarige winkeleienaar is in die bors gewond en die verdagtes het ’n onbekende bedrag, sigarette en lugtyd gevat en te voet gevlug. Die eienaar is na ’n mediese fasiliteit geneem vir behandeling,” het Swart gesê. Die verdagtes het gister in die Humansdorp-landdroshof verskyn op aanklag van poging tot moord en sakeroof. Brig. John Lebok, bevelvoerder van die Humansdorp-cluster, het die ondersoekspan geprys vir die arrestasies.