OUERS en leerders van die Hoërskool Gamblestraat in Uitenhage het gister die skool se hekke gesluit uit frustrasie weens die tekort aan onderwysers. Marilyn Blom, die voorsitter van die skoolbeheerliggaam, sê hoewel die skool die aansoekprosesse na die letter uitgevoer het, steur die Oos-Kaapse onderwysdepartement (OKOD) hom min aan die lot van dié skool met sy sowat 1 300 leerders. Die onderwysers het ook uit samehorigheid met die ouers en leerders gister voor die skool se hekke gestaan. “Ons het in Desember al vir vier onderwysers aansoek gedoen, maar die departement steur hom min. “Hy het nou nog ook nie die adjunkhoof aangestel vir wie ons aansoek gedoen het nie. “Die departement het net een onderwyser gestuur, maar ons kort nog vyf omdat die wiskunde-onderwyser klaarmaak. “Hulle weet van vier, maar ons het vanoggend ontdek dat ons vyf onderwysers kort.” Sy voeg by die ouers was Woensdag by die departement se Baaise kantoor en dat die amptenare 12:00 die kwessie op ’n vergadering sou bespreek. “Hulle sou dan vir die hoof feedback gee, maar gisteraand (Woensdag) het die hoof my gebel en my ingelig dat hulle nooit gebel het nie. “Vanoggend (gister) het die hoof my gebel en my ingelig dat hulle haar 07:30 gebel het en vandag wil skool toe kom. Ek het vir die hoof gesê ons het gister klaar gepraat. “Toe hulle hier kom, het die kinders hulle verwilder en gesê: ‘Ons doek nie die departement nie, ons wil onderwysers hê!’ ” Blom verduidelik dit is ’n groot ontwrigting, aangesien die skool onnies kort vir Afrikaans, wiskunde, lewens­oriëntering, sosiale wetenskap en fisika – gr. 8 en gr. 9, en sommige gr. 12-klasse ook. Besluit “Daar is 300 kinders wat hierdeur geraak word. “Ons het gevoel dat niemand onderrig sal kry nie omdat ook die res van die leerders geaffekteer word. “Die ouers het besluit ons sluit die hekke until further notice en dit sal so bly totdat die onderwysers kom.” Leigh-Anne Paulse, ’n onderwyser, sê hulle kan nie eens in die klasse van die leerders sonder leerkragte gaan toesig hou nie. “Wanneer ons uitgaan, sit die kinders buite, want daar is niemand by hulle nie. Dit is gevaarlik, want enigiets kan gebeur. “Die situasie is uiters frustrerend, want die kinders wat hierdeur geraak word, het in November laas onderrig ontvang. “Die Maart-eksamen begin binnekort. Dissiplinêre probleme is ook al besig om kop uit te steek.” Paulse sê die gr. 8’s wat vanjaar hul hoërskoolloopbaan begin het, is op die agtervoet omdat hulle net onderwysers vir drie van die sewe vakke het. “Die hoof het ál die korrekte prosesse gevolg. Die vakante poste is ook in die koerante geadverteer.” Blom sê hulle is moeg van die departement se leuens. “Ons soek nie net een of twee onderwysers nie, ons soek almal. Ons soek nie tydelike onderwysers nie. “Ons soek permanente onderwysers wat met hul aanstellingsbriewe kom. “En totdat ons kry wat die skool nodig het, bly die hekke toe.” Mali Mtima, ’n woordvoerder vir die OKOD, het teen laat gistermiddag nog nie sy telefoon of enige WhatsApp-boodskappe beantwoord nie.