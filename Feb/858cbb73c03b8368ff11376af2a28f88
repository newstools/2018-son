TWEE verdagtes is gister in ­Colchester gearresteer vir handel in dagga ná ’n jaagtog met die polisie. Kapt. André Beetge, ’n polisiewoordvoerder, sê lede van die ­Kinkelbos- polisie het omstreeks 06:30 ’n voertuig op die N2 probeer aftrek vir ’n roetine-check. Die bestuurder van die wit Volkswagen Golf het geweier om te stop. ’n Jaagtog het toe begin. Teen 06:40 het die Golf op die N2 naby die garage in Colchester vir ’n ander voertuig uitgeswaai. Sakke Die bestuurder het toe beheer oor die voertuig verloor en teen ’n stilstaande vragmotor gebots. Twee verdagtes, onderskeidelik 37 en 26 jaar oud, is gearresteer nadat drie groot sakke dagga in die Golf gekry is. Die 26-jarige verdagte is onder polisiebewaking na ’n plaaslike hospitaal ­geneem. Die 37-jarige persoon word by die Kinkelbos-polisiestasie aangehou. Die dagga weeg altesaam 115 kg en het ’n geskatte straatwaarde van R350 000.