DIE gevreesde bruin pit bull van Romania-straat in Timothy Valley moet tsêk! Só meen inwoners van dié straat wat al te bang is om ’n voet by hul deur uit te sit oor die brak. Die inwoners het nou ’n petisie opgestel nadat nóg ’n vrou Maandag in die hond se kake beland het. Die mense sien nou rooi, want dit is blykbaar die sesde aanval van sy soort. Xoliswa Jamda was van die kliniek in Booysenpark af huis toe onderweg toe die gevreesde hond glo van sy ketting losbreek. Inwoners wat die nare ondervinding voor hul oë sien afspeel het, sê hulle kan nou nog hoor hoe die arme Jamda skree en om hulp smeek. Hulle het die hond vergeefs met klippe bestook terwyl hy Jamda rond ruk en na stukke van haar vlees hap. Dit was so hittete of die hond het Jamda se ­lewe geneem, want hy het ook na haar gorrel gehap, vertel die inwoners. Justin Smith en Clive Komphir was by die hoekhuis in Romania­straat met bouwerk besig toe hulle iemand hoor skree. “Toe ek opkyk, toe sien ek hoe byt die hond die antie,” onthou Smith. “Hy het haar beetgekry aan haar bene, bors en rug.” Die bouers het klippe na die woedende Wagter gewerp, maar hulle kon nie hond haaraf maak nie. Smith sê die vrou se ­saving grace was ’n ander swart-en-wit hond wat met die pit bull kom baklei het. “Hy (die pit bull) het die antie laat gaan en sy aandag op die ander hond gevestig.” ’n Inwoner, Veronica Mitchell, het dadelik die ambulans ontbied. Mediese personeel het Jamda na die Livingstone-hospitaal geneem, waar sy tans aansterk. Nog een van die hond se slagoffers, Jennifer Stry­dom, was verlede jaar na ’n vriend se huis op pad toe die hond strike. “Dit het baie vinnig gebeur,” herleef sy haar nagmerrie. “Hy het my eensklaps bevlieg en begin byt aan my bors, bene en arms.” Strydom het die saak by die polisie en Dierebeskermingsvereniging (DBV) gaan aanmeld. Son het by die hond se eienaar se deur gaan klop vir kommentaar, maar daar was niemand tuis nie. Romania-straat se mense sê hulle het almal die petisie onderteken, want hulle gaan nie dié keer toelaat dat hul blaf groter is as hul byt nie.