DIT lyk asof Chippa United se breier, Teboho Moloi, die eerste helfte van die seisoen herhaal. Die Chilli Boys en Platinum Stars het Sondag in ’n PSL-stryd in die Nelson Mandelabaai-stadion met 3-3 gelykop gespeel. Hoewel dit ’n baie opwindende wedstryd was, is dit Chippa se vierde gelykop uitslag agtereenvolgens. Die ergste van alles is, Chippa was elke keer voor en Stars het elke keer teruggeveg en gelykop getrek. Dit is duidelik die Chilli Boys sukkel met hul konsentrasie. Moloi het dit ná die wedstryde wel erken en gesê hy hoop om dit in die komende wedstryde reg te stel. Snaaks genoeg het Moloi dieselfde trant gehad in sy eerste 10 wedstryde in beheer. Hy was onoorwonne, maar het iets soos agt wedstryde agtereenvolgens gelykop gespeel. Besering Die grootste positiewe punt vir Chippa uit die jongste wedstryd is dat hy nog onoorwonne is en die terugkeer van Mark Mayambela. Die ervare middelveldspeler was weens ’n besering van Desember buite aksie, maar hy het teen Stars gewys hoe belangrik hy is. Hy het twee pragdoele aangeteken. Sy tweede doel het gewys hy hou altyd kop en het nie nog gewag vir die skeidsregter se fluitjie om sy vryskop te neem nie. Dié tipe intelligente spel is iets wat Chippa United ’n voorsprong moet gee, maar die res van die span moet nog bykom. Moloi moet vinnig die res van die span op dieselfde standaard probeer kry. Die uitslag plaas Chippa in die sewende plek. Dit is nie sleg nie, maar Moloi het reeds gesê hy mik om hoër op die puntelys te eindig. Nou sal die Chilli Boys se aandag verskuif na Saterdag se stryd teen Phiva Young Stars in die ronde van 32 in die Nedbank Cup-reeks.