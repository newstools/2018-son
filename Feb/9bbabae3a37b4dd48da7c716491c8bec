HAAR kind se lewelose liggaampie, oortrek van kneusplekke, met ’n pap kop en geskeurde baarmoedertjie, is in haar vermeende moordenaar se arms aangetref. Frangeline Moses, die Worcesterse ma van klein Marilyn (4), sê sy voel om haar boyfriend, Byron Maans (28), “stukkie vir stukkie op te chop” nadat hy haar kind na bewering so wreed vermoor en verkrag het. Maans het voorgehou ’n fiets het die kind omgery, maar hy is twee dae ná haar moord vasgetrek. Hy het in die Worces­ter-landdroshof op aanklag van verkragting en moord verskyn. ’n Erg getraumatiseerde Moses kan amper nie oor haar kind se wrede dood praat nie. Vra jy haar uit oor die aand toe haar kind se lewe geneem is, vra sy: “Wat moet ek sê? Wat kán ek sê?” Moses sê toe sy klein Marilyn laas Saterdag by haar stiefpa los, het hy belowe hy sal mooi na haar kyk. Dié belofte het hy twee keer aan haar gemaak, sê Moses. Sy vertel: “Ek en my skoonma het geloop om geld te gaan haal om iets te koop om te eet. “Dit was skaars ’n uur, toe is ons terug. Toe ons by die huis kom, het die voordeur oop gestaan. “Ek het ingegaan en ons het ’n gebreekte baksteen daar sien lê. “Byron se ma het hom toe gevra of hy Marilyn al weer gedonner het. “Hy sê toe iemand anders het die baksteen gebreek. “Ek het die kamerlig aangesit en hy het met Marilyn in sy arms gesit. “Hy het vir my gesê ons moet nou ’n plan maak, want ’n fiets het my kind omgery. “Haar oë het botstil in haar kop gestaan.” Moses sê toe sy haar kind by Maans wou vat, het hy haar gestoot en met die vuis geslaan. Sy sê toe sy uiteindelik haar kind kry, het sy haar heeltyd geskud en haar naam geroep. Sy vertel: “Ek het op hom geskel en gevra hoekom hy nie ’n ambulans gebel het nie. Ek het gesien dat my kind se kop pap en haar gesig vol blou merke is. “Ek het uit die huis uit gehardloop en ’n polisievên gewaar. “Ek het hulle om hulp gevra en hulle het ons hospitaal toe geneem. “Op pad na die hospitaal het ek gevoel my kind word yskoud en sy’t op my gepou. “Die polisievrou het gevoel dat sy ’n fyn pols het. “By die hospitaal het die dokters almal om haar gestaan en my ná ’n ruk ingelig sy is nie meer daar nie.” Yvette Apollis, van die kinderbeskermingsgroep Her Voice, staan Moses tans by sodat Marilyn begrawe kan word. Apollis sê: “Ons kinders gaan verlore. Hy moenie vrygelaat word nie. Met al die siek pa’s wat hier buite rondloop, hoe gaan ons ons kinders beskerm? “Ons moet teruggaan na die basics van my kind is jou kind.”