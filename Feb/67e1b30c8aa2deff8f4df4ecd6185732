MET ’n tydelike afrigter, sonder ’n borg en sonder ’n huidige nasionale speler het die Warriors se krieketspan steeds ’n trofee gewen. Die Oos-Kapenaars deel die Momentum One Day Cup met die Dolphins nadat die eindstryd weens reën nie Vrydag of Saterdag in Durban gespeel kon word nie. As die omstandighede rondom sy afrigter, spelers en die gebrek aan ’n hoofborg in ag geneem word, is dit voorwaar ’n prestasie vir die Oos-Kaapse franchise dat hy een hand op die trofee het. Rivash Gobind is aan die begin van die reeks tydelik as afrigter aangestel, maar kan nou na verwagting die leisels effens langer vashou. Die Warriors het in die tweede deel van die reeks groot veggees gewys: Hulle het vierde op die puntelys geëindig en by die halfeindronde ingeglip. In die eerste deel het die Oos-Kapenaars gesukkel, maar teen die einde daarvan het hulle hul voete gevind en met groot selfvertroue gespeel. Karakter Dit is die eerste keer in agt jaar dat die Warriors ’n trofee wen. Volgens die kaptein, Jon-Jon Smuts, is dit ’n heerlike gevoel. “Dit voel goed veral omdat ons die afgelope paar seisoene in die eindstryde aan die verloorkant was. “Die span het groot karakter getoon om tot hier te kom. Ons laaste ligawedstryde was almal vir ons soos eindstryde. “Een wedstryd wat ons nog lank sal onthou, is toe ons die Titans in die halfeindstryd op hul tuisveld geklop het,” het Smuts gesê. Vrydag was die Warriors goed op pad om die alleen­houer van die trofee te word. Die Dolphins was op 154/6 in die 40ste boulbeurt in die knyp. Reën het die wedstryd kortgeknip en ’n nuwe wedstryd is aanvanklik vir Saterdag beplan. Weens verdere reën en Kingsmead se nat buiteveld kon geen bal egter geboul word nie. “Vrydag was frustrerend, maar dit is iets waaraan ons niks kon doen nie,” het Smuts opgemerk. Die Dolphins se kaptein, Keshav Maharaj, het erken die reën het sy span gered. Dit is die Dolphins se eerste trofee sedert die franchise-stelsel sestien jaar ge­lede begin het.