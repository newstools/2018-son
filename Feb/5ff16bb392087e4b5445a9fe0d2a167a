’N GROEP inwoners van Athlone, Manenberg, Hanover Park en Heideveld het eindelik huise van hul eie gekry. Talle inwoners het titel-aktes ontvang nadat hulle jare vir huise gewag het. Patricia de Lille, burgemeester van die Stad Kaapstad, het verwys na mense wat in die apartheidsjare met geweld uit hul huise verjaag is. “Die Stad het besluit om die ongelykheid van apartheid aan te pak. Weens apartheid kon baie van die mense nie huise kry nie. “Nou is 90 titel-aktes aan die nuwe eienaars gegee.” De Lille het gesê sy dink aan Isabelle Ewers van Silvertown wat langer as 15 jaar gewag het sodat die eiendom na haar familie oorgedra kon word. Sy het ook na Charlotte Momberg van Heideveld verwys wat 30 jaar gewag het vir ’n huis. “Die titelakte is meer as net ’n stuk papier. “Dit gaan ook daaroor om mense se waardigheid te herstel nadat talle op die wreedste manier moontlik uit hul blyplekke verwyder is. “Ek hoop nou die mense glo weer in die demokrasie. Nou kan iets ook aan hul nageslagte oorgedra word.” Oor die volgende paar weke sal nog titel-aktes aan mense in gebiede soos Nyanga, Gugu­letu, Valhalla Park, Bishop Lavis, Matroosfontein en Goodwood oorhandig word. Sedert Junie 2017 het die Stad reeds 1 957 huise aan mense oral in die Kaapse metropool verskaf.