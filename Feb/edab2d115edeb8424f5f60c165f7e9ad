’N INWONER van Ocean­ View beweer die Stad Kaapstad treiter hom met rooi aanmaningsbriewe. Volgens Jacky Philander, ’n gemeenskapsleier, het hy al twee rooi branders van die Stad Kaapstad ontvang dat sy huurgeld agterstallig is. ’n Omgekrapte Philander sweer hoog en laag sy huurgeld is op datum en hy skuld die Stad Kaapstad nie een enkele sent nie. Philander beweer die behuisingskantore was in Februarie 2017 weens opknappingswerk aan die gebou geruime tyd gesluit en hy kon dus nie sy diensterekening betaal nie. Hy verduidelik die ander keer was die Stad se rekenaarstelsel buite werking en hy kon tóé ook nie betaal nie. “Hulle kan gou vir jou skuldbriewe stuur. “Wanneer jy kla oor hul swak dienslewering, dan is hulle tjoepstil. “Toe hulle klaar is met die opknappingswerk en die stelsel weer aan was, het ek my huurgeld gaan betaal. “Ons kla al die afgelope drie jaar dat die Stad Kaapstad die relings van die trappe regmaak omdat dit los is. “Ons kinders speel op die trappe en hul veiligheid is in die gedrang. “Sommige van die huise se ruite is letterlik aan die uitval. “Die rioolpype lek en van die woonstelle se dakke lek ook,” het Philander bygevoeg.