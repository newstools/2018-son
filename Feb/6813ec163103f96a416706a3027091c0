’N OPVOLG van Mel Gibson se 2004-film The Passion of the Christ oor die kruisiging van Jesus is na bewering aan die kom. Page Six berig die 49-jarige Jim Caviezel sal weer die rol van Jesus vertolk en hy het ’n paar besonderhede oor die film aan USA Today bekend gemaak. “Daar is dinge wat ek nie kan sê nie, wat die gehoor gaan skok. “Dis wonderlik. Bly ingeskakel.” Mel het in 2016 aan USA Today gesê: “Die opstanding. Groot onderwerp. Liewe hemel. Ons probeer dit maak op ’n manier wat kinematografies fassinerend en insiggewend is sodat dit ’n nuwe lig kan werp, as dit moontlik is, sonder om iets weird te skep.” Toe The Passion of the Christ uitgereik is, was dit die R-rated film (vir 17 jaar en ouer) in Noord-Amerika met die hoogste verdienste en het $611 miljoen wêreldwyd gegenereer. Die film het ’n begroting van $30 miljoen gehad.