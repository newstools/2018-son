BAIE ouers wil aan hul kinders ’n groot voorsprong in die lewe gee. Ongelukkig word dit gedoen op ’n hiper-mededingende manier wat baie gestruktureerd is, wat die eintlike bedoelings teenwerk. Al hoe meer navorsing toon die belangrikste aktiwiteit vir die ontwikkeling van klein kinders se breine en hul sosiale en kognitiewe vaardighede voordat hulle skool toe gaan, is net doodgewone speel. Baie minder word bereik wanneer klein kinders volledige skedules het van gestruktureerde aktiwiteite soos basiese wiskundeklasse, vroeë lees, gimnastiek, kiddy-musiek en mini-sokker. “Wanneer dit by die breinontwikkeling van klein kinders kom, is tyd wat in ’n klaskamer deurgebring word en ander gestruktureerde aktiwiteite minder belangrik as tyd op die speelterrein,” verduidelik Barbara Eaton, ’n akademiese ontwikkelingsraadgewer by die pre­primêreskool-afdeling van ADvTECH.