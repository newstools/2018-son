DIT was nie die eerste keer dié seisoen dat Benni McCarthy onder sy spelers ingeklim het oor hul wil en begeerte om sukses te vermag nie. Dít was toe Kaizer Chiefs ­die Citizens se vooruitsigte in die titel-wedloop in die FNB-stadion Saterdag beëindig het met ’n sege van 2-0. Ryan Moon was die tuisspan se held toe hy onmiddellik daarna toegeslaan het vir sy vierde doel van die seisoen. Dit was duidelik ’n blaps en swak kommunikasie in City se verdedigings­linie, wat Moon uitgebuit het. McCarthy is reg om sy spelers ’n tongloesing te gee omdat daar so baie op die spel was. Die spelers het eenvoudig net nie opgedaag om hul normale aanvallende en vleiende spel te lewer nie. Hulle het ook nie die wen­sokker gespeel wat in hierdie stadium van die seisoen nodig is om punte in te samel nie. McCarthy was glad nie beïndruk met sy spelers se pogings nie. “Eerstens moet ek krediet gee aan Steve Komphela (afrigter) en sy troepe,” het McCarthy gesê. “Hulle het van die begin van die stryd hul bedoelings om ons hoog op die veld te press, duidelik gemaak. “Hulle het natuurlik besef dat Robyn Johannes nie in die span is nie. Hy is die een wat ons van agter af kan laat speel. “Ons moes ons tactics verander en die langer roete volg, wat ons nie gepas het nie omdat ons kort spelers op die vleuels gehad het. “Te veel spelers het nie vanaand (Saterdag) opgedaag nie. “Dit is ’n stryd waar, as jy die liga wil wen, jy die groter spanne moet klop. Jy kan ook nie bekostig om afdae te hê nie. “Ons was vandag nie naby ons beste nie.  Ons het angstig gelyk en was tweede vir alles op die veld. “Eerlikwaar, as ek die spel ontleed, was Chiefs die beste span en verdien hy die drie punte.” McCarthy het wel groot lof gehad vir sy nuwe talent, Shane Roberts. Roberts het sy liga-debuut gemaak nadat hy laas week sy eerste wedstryd vir City gespeel het in die Caf Confederation Cup. “Daar is spelers in my span wat moet opskerp omdat ek die jonger spelers wat honger is, sal inspan.”