HY HET tussen 2014 en 2016 drugs vir Donovan “Staal” Berry verkoop. So het Gregory Malie (34) van Kamesh gister getuig in sy en Sherwin Grootboom (25) van Timothy Valley se moordverhoor in die Baaise hooggeregshof. Volgens Malie het hy Staal 16 jaar geken. Hy het gesê hy het nie aan ’n bende behoort nie. Malie het getuig Staal was ’n lid van die Spotbouer-bende. Hy het bygevoeg hy het nog nooit van die Staal-bende gehoor nie. Malie het gesê weens sy sosio-ekonomiese omstandighede het hy die geleentheid aangegryp om drugs vir Staal te verkoop om ’n inkomste te verdien. Vriendekring Volgens Malie ken hy Grootboom sedert 2005. Hy het gesê hy ken ’n paar ouens met die bynaam Chucky, maar in sy vriendekring is daar nie ’n Chucky nie. ’n Staatsgetuie het vroeër getuig die aand van Sean Berry, alias Nako, se skietdood, het ene Chucky die eerste skoot afgevuur. Volgens Malie ken hy Nako sedert 1999, maar hy het nooit vir hom gewerk nie. Malie het getuig Nako was voor sy dood ’n lid van die Boom­shaka-bende. Hy het gesê Nako was nie by die dwelmbesigheid betrokke nie. Volgens Malie ken die Berry-familie hom goed. Hy het gesê hy het die familie gereeld tuis besoek. Malie het verduidelik voor Staal se dood was daar geen misverstand tussen hom en die Berrys nie. Hy het gesê eers ná Staal se dood was daar issues tussen hom en die Berrys. Finansies Volgens Malie was ene Baster, wat ook by Staal se dwelmpos gewerk het, nooit ’n lid van enige bende nie. Hy het gesê Baster was net ’n vriend. Malie het getuig Baster is in die dwelmbesigheid en dat hy (Baster) in beheer van die finansies is. Volgens Malie was daar ná Staal se dood nie sprake dat Baster die besigheid sou oorneem nie. Malie het in kruisondervraging deur adv. Liesel Landman, staatsaanklaer, gesê hy het ’n goeie verstandhouding met almal by die dwelmpos gehad. Op ’n vraag deur Landman aan Malie of hy ene Elgershwin (alias G-Man) Go­liath ken, het hy ja geantwoord.