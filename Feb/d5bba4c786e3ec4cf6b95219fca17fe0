MEDIA24 het vroeër vandag aangekondig dat Janice Ohlson, ’n bladuitleg-subredakteur by Son, afgedank is ná afloop van ’n dissiplinêre verhoor. Ohlson is op 11 Januarie gearresteer op 140 klagte van bedrog, wat tot haar dissiplinêre verhoor gelei het. Die maatskappy het terselfdertyd aangekondig dat Son en Son op Sondag se hoof­redakteur, Andrew Koopman, sy bedanking ingedien het. Sy bedanking is onmiddellik van krag. Koopman is op 15 Januarie geskors, hangende ’n interne ondersoek. Ishmet Davidson, die hoof van Media24 se gedrukte media, sê: “Ek moet dit benadruk dat Andrew nie by die bedrog geïmpliseer word nie en hy word ook nie vir enige kriminele aktiwiteit ondersoek nie. “Andrew het die afgelope 15 jaar die maatskappy met ywer gedien en die maatskappy bedank hom vir sy diens.” Beskerm Neil Scott, nuusredakteur van Son, sal intussen voortgaan om die rol van waar­nemende hoofredakteur te vul tot en met die aanstelling van ’n nuwe hoofredakteur. “Media24 is verbind tot etiese praktyke en ons glo die stappe wat ons gedoen het, sal die integriteit en deursigtigheid van die dagblad beskerm. “Ons fokus nou daarop om kollegas by die koerant te ondersteun en seker te maak die koerant gaan voort om sy lesers met dieselfde toe­wyding en passie te dien,” voeg Davidson by. Davidson beskryf Son as een van die juwele in Media24 se koerant-stal. “Son is die grootste Afrikaanse dagblad in die land en ons glo dat die koerant ’n groot rol speel om die stories te vertel van die gemeenskappe wat hy dien.”