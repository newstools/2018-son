DIE ANC gaan na verwagting binnekort op ’n tweedaagse vergadering van sy nasionale uitvoerende komitee (NUK) beraadslag te midde van bespiegelings dat ’n kabinetskommeling op hande is, berig News24. Die vorige vergadering van die NUK het hoofsaaklik op die toekoms van Jacob Zuma, die vorige president, gefokus. Zuma se opvolger, Cyril Ramaphosa, is sedertdien as die land se president ingehuldig en het Vrydag ’n week gelede sy staatsrede gelewer. Ramaphosa moet nog ’n aankondiging doen oor wie die land se adjunkpresident gaan wees. Volgens sommige ANC-lede moet dié pos gevul word deur Ramaphosa se adjunk binne die ANC-strukture, David “DD” Mabuza. Mabuza het Vrydag wat baie waarnemers beskou as sy laaste provinsiale rede (Sopa), gelewer. ’n ANC-lid in die binnekringe het aan News24 gesê Mabuza stel belang in die pos van tweede magtigste man in die land. Die informant het vertel dit is nog nie duidelik wanneer die pos van adjunkpresident gevul gaan word nie, maar wanneer dit gebeur, “gaan Mabuza in dié pos aangestel word”. Lindiwe Sisulu en Naledi Pandor se name word ook genoem as moontlike kandidate vir adjunkpresident.