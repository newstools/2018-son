’N VERMEENDE boelie van die Hoërskool Modderdam in Bonteheuwel is Donderdag amper doodgelem. Die 14-jarige gr. 8-leerder, Lena* (skuilnaam), is in die longe gesteek. Sy het ook twee gate agter in die rug gekry. Lena is Saterdag uit die Somerset-hospitaal ontslaan en sterk tans by die huis aan. Die voorval het Donderdagmiddag ná skool gebeur terwyl die leerders op pad huis toe was. Volgens die 14-jarige Ansa* (skuilnaam), ’n gr. 9- leerder, word sy gereeld geboelie deur Lena en haar tjommies, wat as die “Padvarkies” bekendstaan. Ansa het gister vertel: “Donderdag ná skool toe ek op pad was huis toe, het hulle my weer voorgekeer. “Hulle het my buite die hek ingewag. “Ek het teruggehardloop tot in die skoolterrein. “Sy het my van agter af aan die hare beetgekry. Van die onnies het tot my redding gekom. “Hulle het ons kantoor toe geneem. “Die hoof het gesê ek moet wag totdat hulle weg is voordat ek loop. “Ek en my tjommie het langer as ’n halfuur gewag voordat ons toe loop. “Lena en haar vriende het ons ingewag. Sy het my weer begin slaan. “Sy wou my met haar knie in die gesig slaan toe ek vir my gesig keer. Afgeknou “Ek het die mes gevoel wat in my bors was. Toe ek dit uithaal, het sy my arm omgedraai en die mes probeer afvat. “Sy het omgedraai en toe steek ek haar met die mes in die sy. “Lena en haar tjommies het my elke dag ingewag en afgeknou. “Ek het uit desperaatheid ’n mes by my begin dra om myself te beskerm.” Volgens Ansa se ouers­ kon hulle haar nie eens winkel toe stuur nie of sy word geslaan. Ansa se ma vertel: “Ons het dit al verskeie kere by die skool aangemeld en ook by die polisie. “Ek is baie jammer oor wat gebeur het en is bly dat die ander leerder beter is. Dit kon soveel anders gewees het.” Lena het gister aan Son vertel: “Ek het saam met my tjommies deur die gangetjie geloop toe ek net voel Ansa steek my. “Dit gaan oor ’n bakleiery wat in die Desember-skoolvakansie plaas­gevind het.” Lena het gesê sy is nie ’n boelie nie en is nou bang om terug te gaan skool toe. Lena se ma sê: “Ek het met my seuntjie terug­gekom van die hospitaal af toe ek die tyding kry. “Ek het nie geweet wat om te maak nie. “Ons kon nie vir die ambulans wag nie, anders het sy net daar gesterf. “Ons het haar in ’n motor gelaai en na die hospitaal gejaag. “Sy het nog baie pyn, maar is nou buite gevaar.” Volgens Millicent Merton, woordvoerder van die Wes-Kaapse departement van onderwys, het die voorval bevestig en ook bevestig dit het ná skoolure gebeur.