AS ADJ.PRES. Cyril Rama­phosa die omstrede pres. Jacob Zuma immuniteit teen vervolging aanbied, sal die DA nie skroom om die howe te nader nie. Só het James Selfe, voorsitter van die DA se federale raad, gister gesê. Dit kom te midde van gerugte dat Zuma nog aan sy pos klou totdat hy ’n waarborg kry dat hy nie strafregtelik aangekla sal word nie. Zuma se lawyers het onlangs vertoë gerig aan die nasionale vervolgingsgesag oor waarom hy nie vervolg moet word vir 783 aanklagte van korrupsie, bedrog, geldwassery en rampokkery nie. Die speaker van die parlement, Baleka Mbete, het Dinsdag aangekondig die staatsrede wat gister sou plaasvind, word nou tot verdere kennisgewing uitgestel. Dis die eerste keer in die demokratiese Suid-Afrika dat so iets gebeur. Die veronderstelling was dat die uitstel gekom het sodat ­Zuma uit sy pos kon tree, maar dit het nog nie gebeur nie. Selfe het gister gesê terwyl Zuma die land nou gyselaar hou, is Ramaphosa besig om met Numba One te onderhandel. Hoeksteen Selfe meen: “Dis geen oordrywing om te sê die onderhandelings handel oor Zuma se immuniteit nie.” Oor immuniteit vir Zuma sê hy: “Om dít te doen, sal die mees korrupte optrede denkbaar wees. “En dit sal die hoeksteen van ons demokrasie, die regsorde, vernietig. “As Ramaphosa verkies om Zuma immuniteit teen vervolging te gee, sal die DA nie skroom om die hof te nader nie.” Die ANC-koukus het gister agter geslote deure in die nasionale parlement ver­gader. Geen aankondiging is ná die meeting gemaak nie.