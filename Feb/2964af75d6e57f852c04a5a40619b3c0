SLOTBETOË is Donderdag in die Oudtshoorn-distrikshof gelewer in Magdaleen Titus (41) se aansoek om borgtog. Titus en ’n vriendin, Natasha Stuurman (44), staan tereg vir moord met voor­bedagte rade op Titus se man, Preston, en die besit van gevaarlike wapens. Justice Mooi (30) staan tereg vir die moord in Desember op Preston, wat ’n soldaat was. Wat borgtog betref, het Stuurman besluit om nie nou aansoek daarom te doen nie en Mooi se aansoek is reeds afgekeur. Die saak hervat vandag. Die ondersoekbeampte, AO Martin le Roux, het met Titus se regsverteenwoordiger, Joshua Greeff, saamgestem dat geen getuienis voor die hof gebring is wat daarop dui dat sy sal vlug, met getuies sal inmeng of enigeen in die gemeenskap leed sal aandoen as haar aansoek goedgekeur word nie. Gedurende Greeff se kruisondervraging van Le Roux het landdros Errol Thomas hom ’n paar keer gevra om tot die punt te kom en die aansoek nie onnodig uit te rek nie. Thomas het gesê ’n aansoek om borgtog berus groten­deels op twee geskilpunte: of die staat ’n prima facie-saak teen die aan­soeker het en of buitenge­wone omstandighede heers. Greeff het ’n paar keer beswaar gemaak teen vrae en stellings van die staat. Hy het gesê dit pla hom dat Le Roux van afskrifte uit die dossier getuig. Le Roux het gesê die direkteur van openbare vervolging (DOV) het die oorspronklike dossier aangevra. Le Roux het ook gesê hy wag vir dokumente wat sal bevestig dat Titus geld inbetaal het vir Mooi se vervoerkoste na Oudtshoorn.