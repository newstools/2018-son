BRENDON Olivier, die broer van Rina Pot­gieter, sê hy weet wat die rede is vir die onlangse petrolbom­aanval op sy suster se huis in Helenvale. “Dit is uit weerwraak omdat ek in ’n bendesaak vir die staat getuig het en die skieter skuldig bevind is. Ek kry gereeld WhatsApp-boodskappe waarin my familie gedreig word.” Twee petrolbomme is vroeg vandeesmaand in die vroeë oggendure na Potgieter, ’n uitgesproke gemeenskapsleier en pastoor van Helenvale, se huis geslinger. Die vlamme het al haar seun, Curt Carelse, se swaar verdiende besittings verwoes. Een van die twee petrolbomme het in sy huis, agter in sy ma se jaart, beland. In die geweld­dadige betogings in Mei verlede jaar in Helenvale is Potgieter se huis ook met ’n petrolbom aangeval. Dit is deur haar sitkamervenster gegooi, maar het gelukkig nie afgegaan nie. Potgieter wou gister nie enige kommentaar lewer op die petrolbomme in haar huis of haar broer se kommentaar daarop nie. Van die Whats­App-boodskappe aan Olivier, wat tans in witness protection is, lui: “Salute, jou ma se p**s, die nommer maak vol. Jy is soos ’n voël op ’n tak, ons bra kamandela life deur jou. Bowana sal vloei bo-op bowana. Daai nommer sal val bo-op jou familie, n****r.” ’n Ander een lui: “Salute, n****rs, die nommer maak vol. Dit sal lelik raak. Bowana bo-op bowana. “Ons soek daai n**i-pastor en sy familie plat. Julle focha mos nie nommer nie, n****rs. Die nommer is spierwit. Gwala.” En nog ene lui: “Ma se p**s, jou naam is op ’n bullet. Jou familie gaan kantel. Julle werk mos met die gattas. Big 5’s. Ons paseli die gaat-n****rs.” Olivier vrees vir die veiligheid van sy familie. “My hande is afgekap. Ek kan hulle nie help nie, want ek is van hulle afgesny.” Olivier was ’n ooggetuie van die moord op Angelo “Dakota” Hendricks op 27 Mei 2009 in ­Helenvale. Drie jaar ná die voorval het Olivier ’n dagvaarding gekry om op 10 Oktober 2012 as ’n getuie in die hof te verskyn. Gangsters het op dieselfde dag voor Olivier se huis dreigemente gemaak. ­Olivier beweer die staat het die beloftes verbreek wat aan hom gemaak is om hom te laat getuig. Hy het sy huis, werk en voertuig agtergelaat en moes met net die klere aan sy lyf vlug. “Ek moes ook nee sê vir ’n werkgeleentheid in ­Namibië, waar ek ’n maandelikse salaris van R12 500 sou gekry het.” Hy is glo belowe die staat sal vir sy huis betaal en sal hom vergoed vir die werk­geleentheid wat hy in Namibië misgeloop het. Dit het nie gebeur nie. Hy het Mark Williams ­Prokureurs aangestel om die minister van polisie en die Nasionale Vervolgingsgesag te sue omdat hy soos ’n hawelose moet leef. Die onderskeie kantore het nog nie gesê of hulle die dagvaarding gekry het nie.