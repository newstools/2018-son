VIR Valentynsdag het Khloé Kardashian oor haar verhouding met haar baby daddy, Tristan Thompson, uitgewei. Eonline.com berig sy het ’n vraag van ’n fan beantwoord. “Hoe het jy geweet dat jy die één gevind het?” “My antwoord is nou nie op almal van toepassing nie, maar Tristan was baie vinnig die een. “Ek het nog nooit so gemaklik en veilig met iemand gevoel nie,” sê Khloé op haar app. En dis daaroor dat sy dinge stadig gevat het. Khloé sê: “Ek het seker gemaak dat ons baie gesprekke in diepte gehad het. En ek wou seker maak daardie gesprekke word deur aksies gerugsteun.” Tristan was nes Khloé baie oop oor sy lewe. “Dit was regtig gerusstellend om te voel dat iemand dieselfde lewensbenadering as ek gehad het. Ons deel dieselfde beginsels en morals, sê sy. “Ons het oor geloof, kinders en ons familie gepraat. Ek dink ál daardie dinge is belangrik ... “Dis regtig maklik om op iemand verlief te raak tydens die wittebrood-fase, wanneer jy nog nie die logistiek van die lewe bespreek het nie. “Maar jy moet ook oor die regte dinge praat as jy ’n regte verhouding wil hê wat lank sal hou.”