“AS JY verloor, gaan ons jou n***.” Dít was die lot van ’n groep seuns van Delft wat oor ’n tyd gesodomiseer is. Die jong kinders is sedert Desember verlede jaar na bewering telkens deur twee skoolseuns van onderskeidelik 16 en 14 jaar oud verkrag. Die verdagtes het na bewering saam met die seuns in ’n half geboude kerk ’n speletjie gespeel en as hulle verloor, word hulle gesodomiseer. Die seuns het glo ook blou movies op die 14-jarige seun se tablet gekyk. Die vier kinders ontvang nou ARV-behandeling in die Karl Bremer-hospitaal in Bellville. ’n Vrou vertel haar sesjarige seun is die een wat bos gelos het. Sy sê: “Ek het my seuntjie by ’n half geboude kerk in ons straat gaan haal. “Toe ek hom wil slaan, het hy bos gelos oor die ander seuns wat besig is om in die gebou te seks. “Ek het gewag totdat ons by die huis was en het hom toe uitgevra oor wat daar aan die gebeur is. Ons het later die ander kinders se ouers ingeroep. Hulle het met alles uitgekom toe ons die polisie bel. “Hulle is daarna geneem na die Karl Bremer-hospitaal, waar die dokter bevestig het die kinders is sek­sueel gemolesteer.” Volgens die groep ouers is sewe seuns verkrag, maar net drie van die ouers het sake by die polisie aanhangig gemaak. Tjoepstil ’n Ouer se twee seuns het albei deurgeloop. Nog ’n ontstoke ma sê: “My twee kinders van sewe en nege jaar oud is met kos, selfone en geld vir seks gelok. Ek het nooit onraad vermoed wanneer hulle die kinders kom roep het vir kos nie. Wanneer die kinders dan teruggekom het, was hulle tjoepstil. Dit het meer as een keer gebeur. “My negejarige seuntjie is vyf keer gesodomiseer. Hulle het die kinders gedreig sodat hulle nie praat nie.” Volgens een van die ma’s was haar seun se agterstewe rou en rooi. Die vroue beweer nou hulle word as die varke in die straat beskou omdat hulle gepraat het. Die seuns moet berading kry en is verlede Donderdag in die Bellville-landdroshof vir die hofsaak voorberei. Kapt. FC van Wyk, ’n polisiewoordvoerder, het die voorval bevestig. Van Wyk sê: “Vier slag­offers tussen agt en tien jaar oud is seksueel gemolesteer. “ ’n Saak van verkragting is geopen. Tans word ’n 14-jarige verdagte in die Bosasa-jeugsentrum aangehou. Hy sal weer op 28 Maart in die Bellville-landdroshof verskyn.” Die ander verdagte is nog soek.