DIE Oostelike Provinsie kan met ’n oorwinning in die sak Krieket Suid-Afrika (KSA) se Plattelandse week gaan aanpak. In sy laaste wedstryd voordat die week op 19 Februarie in Limpopo begin, het die OP vir Boland-Oos Saterdag in Worcester met twee paaltjies geklop. Dié wedstryd is in die Suid-afdeling van KSA se Plattelandse reeks gespeel en die OP het met sy sege heeltemal seker gemaak hy kwalifiseer om in Limpopo te speel. Die Bolanders het eerste gekolf en 213 lopies aangeteken. Vivian Richards (77) en William Abraham (52) was die beste kolwers. Marquin Loutz het met die bal die beste vir die OP gevaar. Dié draaier het 4/33 in sy tien boulbeurte ingeoes. Athi Kota (2/44), Cole Wessels (1/38) en Taylor Ntukela (1/15) het Loutz mooi bygestaan. Die OP het sy lopiejaagtog heel goed begin, maar daarna ongelukkig vinnig paaltjies verloor. Francois van Rooyen (43), Mtunzi Antoni (39) en Kota (34*) het egter die wa deur die drif getrek. Die OP het 214/8 in die voorlaaste boulbeurt bereik. Abraham (4/19) het die beste boulwerk gelewer.