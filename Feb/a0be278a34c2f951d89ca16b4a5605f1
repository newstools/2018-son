HAAI, Sonlanders! Die Reünie is NICOLETTE FOULDIEN se jongste pennevrug. Geniet die tweede hoofstuk! ‘NOU goed, almal is gegroet. Stef, kry vir jou nog bier as jy wil hê.” Zellie klik vererg haar tong en draai na die parkeergebied. “Ek wonder waar die blerrie vroumense so lank draai. Verdomp, hulle moes net ys in Gansbaai gaan koop het, maar hulle kom seker met die hele f*kk*n mall hier aan.” Sy steek ’n sigaret op en draai weer na die mans. “Ag, vir wat moan ek? Ten minste het ek nou julle almal vir myself.” Sy glimlag liefies vir hulle en Stef gryp haastig na die naaste tentpaal en begin dit vasslaan. Die ander mans volg sy voorbeeld en gou staan die tente. Zellie hou hulle glimlaggend dop. “Sjoe, julle is nie net handsome nie, maar ook handig.” Sy draai na Stinkes en prop ’n emmer vol skoonmaakmiddels in sy hand. Hy kyk haar verontwaardig aan. “En nou?” “Die enigste bruikbare toilet moet skoon kom, Stinkes. Of wat dink jy, waar moet ons dames ons ding doen?” Hy trek sy gesig, maar Zellie ignoreer dit. Laggend “Kom, gelukkig werk van die storte nog. Geen warm water nie, maar daarmee kan ons saamleef.” Sy trek Stinkes aan die hand en hulle stap na die daklose ablusieblok. Die mans kyk hulle laggend agterna. Liewer Stinkes as hulle. “Kom, Stef, kry vir jou nog bier,” nooi Pielie. Met die dumpy in sy hand bekyk Stef die wêreld om hom. Behalwe die afgebrande geboue rondom die kampeerterrein lyk alles groen en welig. Hy drink sy dumpy leeg en begin die manne met die opblaasmatrasse help. Zellie het aan alles gedink. Selfs ’n gasvrieskas om die bier koud te hou. Hy hoor ’n voertuig aankom en kom orent. Die drie vroue wat uit die double cab klim, roep laggend na hulle om te kom help. Stef herken net vir Bree – steeds so groot en sterk gebou. Haar hare is borselkop gesny. Hy weet nie wie van die ander twee is Lottie en Debbie nie. “Julle bliksems! Nou eers,” kom Zellie tot sy redding. “Gits, het julle die plek loop leeg koop?” “Wag net tot jy hoor wat ons gekry het,” sê Debbie of Lottie. Sy haal iets uit die bagasiebak. “Snoek! So vars, jy kan sê hy lewe nog!” Sy hou die tamaaie snoek omhoog. “Jis, manne! Brand die vuur al? Vanaand eet ons vars Weskus-snoek,” sê Bree. Zellie kom Stef se verleentheid agter en trek hom aan die hand nader. “Kom groet vir Stef.” Bree staan eerste nader. Haar handdruk vergruis byna die beentjies in sy hand. “Jis, Stef, ou mater! Jy’t mooi grootgeword!” Sy lag bulderend en Stef gee net ’n skewe smile. “Kom, los nou eers die vis, Lottie!” verlos Zellie hom van sy ongemak. Stef moet keer dat sy mond oopval. Onder Lottie se vet het die mooiste meisie geskuil. Die vrou voor hom is beeldskoon. Hy kug ongemaklik en neem haar hand. “Hi, Lottie. Lekker om jou weer te sien.” Aan haar glimlag kan hy sien sy weet hy is uitgeboul met die gedaanteverwisseling. “Ja, nè, hier is ons weer – 20 jaar later. Wie sou nou kon dink?” Hy groet Debbie en ook sy verbaas Stef. Debbie was die stil, inkennige een wat nooit eerste sou praat nie en hier neem sy die leiding. Stef moet erken hy is verras. Almal lyk na die teenoorgestelde as wat hulle was. Is dit hoe hulle hom ook sien? Hy voel nog soos dieselfde Stef van destyds. Net ouer en wyser. Stinkes sluit hom by hulle aan en onder Zellie se orders begin hulle vuurmaak terwyl die vroue die tente leefbaar maak. Opslaantafels en -stoele, eet­gerei, batteryaangedrewe ligte, braairoosters en wat nog alles kom uit die double cab te voorskyn. Zellie weet blykbaar baie van kampeer. Hoe dan anders met vyf huwelike op haar kerfstok? Met skemer is alles klaar. Hulle kry hul sit om die kampvuur. Elkeen het ’n welverdiende dop whisky in die hand. Pielie gooi die snoek op die kole en Stinkes hou hul glase vol. “Toe, mense, nou is ons lekker inge-settle. Ek dink elkeen moet ’n beurt kry om ons ’n bietjie van hulself te vertel.” Zellie draai na Stinkes, wat langs haar sit. “Jy eerste.” Stinkes kyk onseker rond en kug in sy hand. “Nee wat, ek het nie baie om te vertel nie. Het mos ná skool ’n job by die munisipaliteit gekry. Vullislorrie-drywer ...” Almal bars uit van die lag en Stinkes kyk hulle verontwaardig aan. Zellie wys hulle moet stilbly en por hom aan. “Nei, man, ouens! Dis nogal nie ’n lagsaak nie. En toe, Stinkes?” Dit lyk eers of hy nie verder wil vertel nie, maar die drank maak hom lus vir gesels. Hy kyk hulle vies aan. “Ek is toe getroud, maar Netta is met ons laaitie se geboorte dood. Hoë bloeddruk.” Hy sug en sy oë word glasig. “Ag, shame! Dis jammer, Stinkes.” Debbie staan nader om Stinkes te vertroos. Hy geniet duidelik die aandag, maar Zellie knip dit kort. “Right, Pielie, jou beurt.” “Ekke?” Hy knik. “Nei wat, ekke het vir ’n jaar gaan study. “Onderwys, maar daai was nie vir my nie, toe kry ek ’n job by ’n hotel. Porter en so aan. Simpatiseer “Trou toe met ’n goose van Wellington. Sy verneuk my toe ek nagskof werk. Toe skei ek haar. Sy is weg met die laaities en alles.” Dit lyk of dit Pielie nie baie pla nie en niemand simpatiseer met hom nie. “Peter, jou beurt.” Peter sluk sy whiskeyglas leeg en hou dit uit vir nog ’n dop. “Ek werk by ’n gym. Body build­ing. Is nooit getroud nie.” Hy bly stil en almal wag dat hy verder praat, maar hy sluk net aan sy vol glas. Hy is duidelik klaar met sy storie. Zellie kyk na Stef om te wys dis sy beurt. “Ek het gaan studeer. Prokureur geword. Getroud. Nog geen kinders nie,” probeer hy sy storie ook maar kort hou. Zellie wys vir Debbie sy is volgende aan die beurt. “Ek het maatskaplik gestudeer, was verloof. Hy’t my voor die troue verneuk. En hier is ek, steeds op my eie. “Ek is ’n sportafrigter. Is verloof aan ’n pragtige meisie.” Almal kyk verbaas na Bree. Sy sit net ongeërg met ’n breë smile en knik selfvoldaan in almal se rigting.