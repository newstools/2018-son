DIE cops het goeie sukses behaal met Operasie Fiela toe hulle Woensdagoggend op verskeie hot spots toegeslaan het. Die top-brasse van die cops, genl.maj. André Lincoln en brig. Mmagauta Letsoalo, adjunk-groephoof vir die Mitchells Plain-polisiegroep, het met ’n groep cops, metro cops en verkeerspolisie op hot spots in Athlone, Mitchells Plain, Hanover Park en Philippi toegeslaan. Gedurende die operasie is 40 verdagtes vir allerhande misdade gearresteer. Omtrent die helfte van die verdagtes is vir uitstaande lasbriewe, diefstal, roof en die besit van drugs in hegtenis geneem. Die cops het tien drug dens ge-raid en verskeie padblokkades in die gebiede opgerig. Meer as R5 000 se boetes is ook uitgeskryf vir motoriste wat verkeerswette oortree het. Voertuie is uitgeskud vir dwelms, asook onwettige vuurwapens en ammunisie. Altesaam 13 verdagtes is vir die besit van verskeie dwelms, waaronder tik, heroïen, unga en Mandrax, gearresteer. Die straatwaarde van die drugs wat tydens die operasie gekonfiskeer is, is R3 000. Die cops het ook ’n onvermelde bedrag kontant gekry by twee van die verdagtes wat met dwelms gevang is. ’n Vrou (25) van Hanover Park was tussen die mans wat die cops vir drugs vasgetrek het. Sy het die drugs in die toilet probeer afspoel toe die cops haar huis in Hanover Park begin deursoek het. Die verdagtes sal vandag in die Athlone- en Mitchells Plain-landdroshof verskyn.