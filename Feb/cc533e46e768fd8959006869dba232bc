DIE hoofgetuie in die verhoor van Gregory Malie (34) en Sherwin Grootboom (26) was ’n “eerlike en geloofwaardige getuie”. So het adv. Liesel Landman, staatsaanklaer, gister in haar slotbetoë in die Baaise hooggeregshof gesê. Sy het gesê die hoofgetuie – wat ook die seun van die oorledene was – se getuienis strook met dié van AO Yolandi Schoeman van die polisie se ballistiese eenheid, naamlik dat drie vuurwapens gebruik is. Sy het voorts gesê die getuie se weergawe dat die beligting in Barend­straat die aand van ­Sean “Nako” Berry se skietdood goed genoeg was om ’n identifikasie te maak, strook met die getuienis van AO Phillip Bekker, ’n kriminoloog. Sy het ook gesê Malie se getuienis strook met dié van die getuie, naamlik dat hy voor Malie grootgeword het. Volgens haar strook die getuienis van konst. Craig Basson ook met dié van die hoofgetuie, wat gesê het hy het die verdagtes se name aan Basson deurgegee. Sy het bygevoeg daar is geen bewyse voor die hof dat die beskuldigdes nie lid van Donovan “Staal” Berry se gang was nie. Volgens haar is die getuie ’n enkelgetuie en moet die versigtigheidsreël hier toegepas word. Sy het gesê die getuie het nooit afgewyk van sy weergawe van die gebeure nie. Volgens haar ken hy die twee beskuldigdes goed. Al het hy dus die aand hul gesigte net vyf sekondes gesien, is dit genoeg om ’n identifikasie te maak. Sy het ook gesê geen gewig kan aan De Grass se getuienis as alibi verleen word nie omdat sy by haar ouers woon. Volgens Landman was sy ’n swak getuie. Landman reken ook die manier waarop Grootboom die dag van die moord deurgebring het, is teenstrydig met De Grass se weergawe.