BAIE mense sal nie geblameer kan word as hulle nie weet waar Riverlands is of as hulle selfs heeltemal verby dié dorpie ry nie. Maar die sowat 2 800 in­woners van dié dorpie sowat 21 km buite Malmesbury voel hul probleme is gróót. En een van hul kopsere is hul nuwe kliniek, ’n Nutec­-geboutjie wat glo R6,5 miljoen gekos het. ’n Inwoner, Ralph Burger, sê hy kan net nie glo die Swartland­munisipaliteit het soveel miljoene gespandeer terwyl die inwoners weens armoede krepeer nie. Burger het gesê: “Dié kliniek is dan nie veel groter as my Hop­huisie nie. “Daardie gebou moes al hoeveel keer herstel word, want dit val pal uitmekaar. “Daai geld kan mos op ander goed gespandeer word. “Hierdie is seker die duurste Nutec-gebou in die ganse wêreld en hier sit baie van ons mense nog sonder elektrisiteit.” Oom Dan Adonis, ’n plaaslike kleinboer, sê hy kan ook nie verstaan hoe ’n Nutec-kliniek so baie geld kan opeet terwyl hy al jare op elektrisiteit wag nie. “Vanjaar is dit die 51ste jaar wat ek hier bly. “In my hele lewe hier was daar nog nie één effort gemaak om elektrisiteit te installeer sodat ek en my vrou darem ook in ’n bietjie gerief kan leef nie.” Die direkteur van ontwikkelingsdienste vir die Swartland­munisipaliteit, Johannes Steenkamp, sê die betrokke kliniek is opgerig deur die Wes-Kaapse departement van gesondheid op ’n stuk grond wat die munisipaliteit aan hulle verkoop het. Steenkamp het nie uitgewei oor die bedrag wat hulle uit die transaksie ontvang het nie. “Ons het reeds in Riverlands 226 huise gebou, asook 36 gedienste persele aan begunstigdes voorsien. “Ons het ’n verdere 15 erwe in 2017 gediens en die begunstigdes vir die erwe sal binnekort gefinaliseer word. “Ons uitvoerende burgemeesterskomitee keur jaarliks ’n be­huisingspyplyn vir die volgende vyf jaar goed en tans word daar geen projekte beplan vir Riverlands in die volgende vyf jaar nie.” Steenkamp sê hulle is nie verantwoordelik vir die aanlê van elektrisiteit nie. Inwoners moet Eskom in dié verband kontak.