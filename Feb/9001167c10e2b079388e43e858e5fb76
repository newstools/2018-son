Tony Ehrenreich van Cosatu skryf per e-pos: Mnr. Koos Bekker, ontvang hiermee korrespondensie van ons kantoor oor u maatskappy se optrede die laaste paar jaar. Ons betree ’n nuwe fase in Suid-Afrika, geïnspireer deur ons pres. Cyril Ramaphosa. Ons gaan onetiese leiers uitroei wat hul posisie misbruik om ons mense van hul geregverdigde nasionale belange te ontneem. Ons het u persoonlike optrede en Media24 s’n dopgehou en vind dit gebrekkig. Julle het op die volgende manier opgetree wat ons as oneties beskou en wat grens aan moreel korrupte gedrag. Julle het die uitsaairegte van die nasionale rugbyspan bekom en die publiek redelike toegang geweier. Julle het ingemeng by die migrasie na digitaal en probeer jul maatskappybelange in die oorgang bevorder. Julle het die aantal herhaal-uitsendings op DStv verhoog sonder om die kykers daaroor te raadpleeg. Julle het as Suid-Afrikaners se sensuuragent opgetree deur te besluit watter nuus ons kan kyk. Julle beplan om DStv se intekengeld te verhoog terwyl die diens agteruitgaan. Julle bevoordeel Afrikaans en Stellenbosse kultuur in die uitsaaiwese bo ander SA kulture. Julle het die Paarl Media-werkers se reg op DStv-afslag­tariewe een­sydig en onregverdig teruggetrek. Julle het SuperSport aangesê om gesprekke met Cosatu te weier wat wil verseker alle SA burgers kan die Springbokke regstreeks sien speel. Dié aksies is immoreel soos die aksies van pres. Zuma, wat sy persoonlike geheime kliek se belange voor dié van alle Suid-Afrikaners geplaas het. Net soos ons, die mense van Suid-Afrika, Zuma se arrogansie en immorele optrede gestop het, so gaan ons jul immorele optrede stop. Ons weet die meeste wins en likiditeit van Media24 in Suid-Afrika kom van die DStv-bedryf. Ons gaan ’n art. 77-aansoek by die nasionale ekonomiese ontwikkelings-en-arbeidsraad (Nedlac) indien en eis dat julle jul immorele gedrag teen einde Februarie staak.