VREDENBURG. – Dis ’n skande wat dié Weskus-dorp nie gou sal vergeet nie. ’n Ma (35) hier is onlangs vir 58 jaar tjoekie toe gestuur. Die pa (49) het net ’n jaar in die mang gekry, maar die skade aan hul meisiekind is vir ewig. Die ma is skuldig bevind daaraan dat sy porn van haar minderjarige dogter, wat net 14 jaar oud was, gemaak en aan ’n Amerikaner verkoop het. Die egpaar is al in Febru-arie verlede jaar hier vasgetrek nadat die porn deur die Amerikaanse intelligensiediens (FBI) by die Amerikaner gekry is. Eers nou het geregtigheid gekom. Die ma se straf sluit in 18 jaar vir verkragting, 10 jaar vir seksuele aanranding en 10 jaar vir gedwonge seksuele aanranding. Sy is ook 10 jaar gevangenisstraf opgelê vir die gebruik van ’n kind in pornografie en 10 jaar vir geldelike voordeel trek uit kinderpornografie. Die vonnis is opgelê nadat die ma skuldig gepleit het op die vyf aanklagte. Die pa van die slagoffer het skuldig gepleit as medepligtige. Hy het aan die hof erken hy het geweet van die gruweldade, maar het dit nie probeer stopsit nie. Die pa se geringe vonnis het groot ongelukkigheid onder die vrou se familie veroorsaak. Dít omdat hy moontlik ná drie maande weer ’n vry man kan wees as hy hom in die mang gedra. Volgens ’n ingeligte was die ma altyd lojaal teenoor haar man en het sy die blaam op haar geneem om hom te beskerm – en nou het hy haar uitgelewer. Die man is baie ouer as sy. Hulle het twee kinders – ’n 15-jarige meisie en ’n 11-jarige seun. Die kinders bly intussen in ’n plek van veiligheid in Kaapstad totdat oor hul toekoms besluit kan word.