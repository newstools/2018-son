SUID-AFRIKA se vrouekrieketspan kry Saterdag ’n laaste kans om die T20-reeks teen Indië gelykop te laat eindig. Die vierde wedstryd in die reeks het gister weens reën ’n vroeë dood op SuperSportpark in Centurion gesterf. Geen uitslag was moontlik nie, wat beteken Indië loop steeds met 2-1 in die reeks voor. Net die wedstryd op Nuweland in Kaapstad bly nog oor. Dit was dalk vir die Proteas nie sulke goeie nuus dat die reën gister ingegryp het nie. Suid-Afrika het eerste gekolf en was met die aanvangskolwer Lizelle Lee aan die spits, goed op dreef. Geen verdere spel was egter ná 15,3 boulbeurte in Suid-Afrika se kolfbeurt moontlik nie. Die Proteas het in daardie tyd die telling tot 121/3 geneem. Lee was nog daar met 59 lopies van 38 balle. Sy het op pad na ’n baie groot beurt gelyk en die reën het die toeskouers van ’n opwindende klompie boulbeurte beroof. Lee het vyf sesse en twee viere geslaan. Suid-Afrika se kaptein, Dané van Niekerk, het saam met Lee vir 103 lopies in ’n puik vennootskap om die eerste paaltjie gesorg. Hulle het gou by ’n stadige blad aangepas en die lopies laat vloei. Van Niekerk het 55 lopies (47 b, 6x4, 2x6) aangeteken. Ná haar vertrek het nog twee paaltjies geval en het die telling op 121/3 gestaan. Lee het egter met haar voortreflike kolfwerk voortgegaan.