DIE jong swemmers Ian Venter en Amica de Jager is slaggereed om hul titels in die Riviermyl volgende Sondag naby Port Elizabeth suksesvol te verdedig. Dit sal die 94ste Riviermyl wees wat deur die Nelson Mandelabaai-munisipaliteit aangebied word. Die Riviermyl is die oudste oopwater-byeenkoms in Afrika en van Suid-Afrika se Olimpiese helde, Ryk Neethling en Joan Harrison, tel onder die vorige wenners. Venter (Aquabear) is baie goed op dreef en sal moeilik sy titel afstaan. Hy het onlangs die Nelson Mandelabaai Aquatics (NMBA) se byeenkomste oor 5 en 3 km gewen. Venter oorheers ook die Ocean Racing Series se swem oor 1 km. De Jager (Liquid Lines) is dodelik as dit by oopwaterswem kom. Sy sal, soos Venter, moeilik onttroon word. Die Riviermyl kan egter enige tyd ’n verrassing oplewer. Dit word gewoonlik teen ’n vinnige pas beslis en dit verbeter die vinnige swembad-swemmers se kanse.