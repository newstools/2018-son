ANASO Jobodwana, die Olimpiese naelloper van Suid-Afrika, is vinnig besig om sy beste peil te bereik. Hy het Saterdag op ’n byeenkoms in Gauteng-Noord ’n persoonlike beste tyd in die 100 m vir mans opgestel. Jobodwana het dié naelloop in 10,07 sek. afgeblits. Ongelukkig was die bries van 3,3 m per sekonde net te veel. In die halfeindronde het hy 10,12 sek. geklok, maar die wind is weer as ’n faktor beskou. Dit beteken die amptelike tyd van die 25-jarige boorling van die Oos-Kaap in die kort nael­loop bly steeds 10,10 sek. Jobodwana het in 2012 op die Spele in Londen aan die 200 m deelgeneem. Daar het hy ’n nuwe persoonlike beste tyd van 20,13 sek. opgestel. Dit was goed genoeg vir hom om die Spele se eindronde te haal. Sy mikpunt is nou volgende jaar se wêreldbyeenkoms. Hy sê: “Ek weet daar is spoed in my bene. Die uitdaging gaan wees om bestendig vinnige tye te hardloop. Dis nou eers Februarie. Ek glo ek sal in September nóg vinniger wees. Ek is tans goed op dreef om my doelwit te bereik.”