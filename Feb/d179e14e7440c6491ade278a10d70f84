DIE families van die vermoorde polisielede en die Ngcobo-gemeenskap het gister nog gesukkel om tot verhaal te kom ná hul geliefdes se dood. Die sinlose skietdood van vyf bloues en ’n afgetrede soldaat van die dorpie het Woensdag skokgolwe deur die land gestuur. Die slagoffers se lewe was vir hul aanvallers tien vuur­wapens werd. Hulle is genadeloos afgemaai toe ’n groep rowers in ’n oggend van verskrikking ’n bloedspoor agtergelaat het. Die rowers het die polisiestasie binnegestorm en losgebrand. Hulle het balaklavas gedra. Die polisiebeamptes was in die gemeenskapsentrum in die stasie toe die rowers daar opruk. Twee manlike beamptes is voor vier van hul vrouekollegas doodgeskiet. Die vroue is gedwing om die kluissleutel te oorhandig. Hierna het die rowers hulle in ’n polisie­bakkie toegesluit. Terwyl die rowers nog daar besig was, het twee polisie­lede in ’n patrollievoertuig by die stasie opgedaag. Daar is op hulle losgebrand. Een beampte is in die oprit van die stasie doodgeskiet. Sy kollega het gemaak asof hy dood is. In hul haas om weg te kom, is die afgetrede soldaat geskiet. Hy het die skote en geraas gehoor en was juis na die polisiestasie onderweg om hulle te waarsku toe hy om die lewe gebring is. Gekaap Kol. Michelle Matroos, ’n provinsiale polisiewoordvoerder, sê die rowers het net ’n entjie af in die pad op twee ander beamptes in ’n patrollievoertuig afgekom. “Hulle het die voertuig gekaap en die lede is op ’n teregstellende wyse geskiet. “Hul lyke is sowat 6 km vanaf die stasie uit die motor geboender, glo naby ’n skool. “Hulle het die voertuig teen ’n bergpas opgery. Toe is die handrem laat sak en die voertuig het in ’n sloot gerol.” Na verneem word, was die rowers in twee groepe. Die ander groep was glo by die OTM wat hulle met ’n bom oopgeskiet het. ’n Grootskaalse soektog deur ervare polisielede en lede van gespesialiseerde eenhede is nog aan die gang. Die taakmag werk al sedert die aanval onverpoos om die moordenaars op te spoor. Hulle het teen gister nog nie ’n oog toegemaak nie. Kapt. Khaya Tonjeni, ’n polisie­woordvoerder, sê leidrade wat op die misdaad­toneel agtergelaat is, word haarfyn ontleed in die soektog na die moordenaars. “Die taakmag is warm op die aanvallers se spoor.” Vier mans is gister deur die polisie ingeneem vir ondervraginging in verband met die moorde. Fikile Mbalula, die minister van polisie, het die area gister besoek. Hy het gesê die “barbare” moet aan die pen ry vir hul dade. Intussen moes die polisie in Ngcobo planne in werking stel om te verseker dat dienslewering by die polisiestasie kan voortgaan.