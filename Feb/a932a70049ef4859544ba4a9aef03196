DIE oud-Protea Robin Peterson het die jong Cape Cobra-draaier George Linde groot lof toegeswaai. Peterson, wat op sy dag self een van die land se beste draaiers vir die na­sionale span was, glo Linde kan binnekort vir die Proteas speel. “Linde moet net geduldig wees en aanhou om goeie vertonings te lewer – net soos hy die laaste ruk lewer. “Daar is min boulers wat jou ook ’n opsie met die kolf gee. Hy is ’n uitstekende kolwer, en dit is wat hom besonders maak,” sê Peterson. Linde is een van die spelers wat Ashwell Prince (breier) vanjaar ’n leiersrol gegee het. Hy het in al drie weergawes van die spel sy staal getoon. Peterson, wat soos Linde ’n linksdraaier is, sê net bestendigheid sal hom nader aan die nasionale span bring. Linde sê hy boul beslis baie beter as toe hy in die 2014-’15-seisoen by die Cobra-groep betrek is. “Ek het verlede jaar saam met Peterson by die draaiboulerskamp deurgebring en dit het ook baie gehelp.”