DEONTAY Wilder sê hy het Joseph Parker raad gegee hoe om Anthony Joshua te klop, maar hy wil eintlik hê AJ moet wen. Joshua en Parker boks op 31 Maart in Cardiff om die wêreld se swaargewigtitels te verenig. Wilder, die WBC-kam­pioen, het aan die Daily Stargesê Parker sal gou Joshua se swak punte agterkom. “Ek het vir hom gesê om sy handspoed ten volle te gebruik. Sy vinnige voetwerk kan ook deurslag­gewend wees,” meen hy. “Hy moet ook net sy kop aanhoudend beweeg en sal sodoende Joshua se krag tap. “Ek het Parker ook sterkte toegewens vir die geveg, maar ek sal jok as ek sou sê ek wil hê hy moet wen. “Die hele wêreld sit en wag vir ’n kragmeting tussen my en Joshua.” Hy sê sy beplande kragmeting met Joshua sal die swaargewigafdeling ná jare weer na groot hoogtes vat. “Ons kan die afdeling weer laat peak. “Hoe gouer die geveg plaasvind, hoe beter.”