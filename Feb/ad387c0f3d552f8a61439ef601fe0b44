AS DIT van die Goringhaicona Khoi-Khoi Tradisionele Raad afhang, is die Wes-Kaap binnekort hulle s’n. Die Goringhaicona is besig om die provinsie van die res van die land af te stig. Paramount chief Delrique Dextry Aran, die leier van die tradisionele raad, vertel hy is ’n direkte afstammeling van Harry die Strandloper, ook bekend as Autshumato. Aran sê: “Goringhaicona is die regte identiteit van die Khoi-Khoi. “Ons het die reg op self-gov­er­nance, want die Grondwet gee ons daai reg, maar die regering ignoreer al ons pogings om in hierdie verband met hulle te praat. “Hierdie land behoort aan ons. Ons was die eerste mense hier. “Maar deesdae speel albei bal bo-oor ons koppe en ons word nie die geleentheid gegun om saam te speel nie.” Aran voeg by hulle is vir eers net besig om die publiek van hul planne in kennis te stel, waarna hulle die Suid-Afrikaanse regering en die Verenigde Nasies hiervan gaan inlig. “Ons het klaar ons shadow-regering in plek om die provinsie oor te neem. “En nes in die tyd van Mandela en De Klerk, kan wittes hul eie president hê, die swartes hul eie, en ons sal ons eie president hê. “Ons kan dit doen en op verskeie gebiede welslae behaal.” Aran glo hulle is ook die antwoord vir die sosio-ekonomiese uitdagings van die Kaapse Vlakte. “In plekke soos Manenberg het ons reeds met gangster-leiers gesprekke gehad. “Hulle (die leiers) het ons in kennis gestel dat hulle hul geweld sal staak sodra ons die provinsie oorvat.” Alfreda Sirmonpong van die Goringhaicona-raad sê hulle wil net hê wat hulle toekom. “Khoekhoegowab is ons indig­enous language en ons is die eerste nasie van hierdie land. “Ons is tans op soek na befondsing vir hierdie taak wat ons wil aanpak, want dit is net reg dat ons mense weer hierdie land kry wat regmatig ons s’n is.”