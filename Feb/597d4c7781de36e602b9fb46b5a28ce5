’N MEISIE (6) is deur haar dokter afgeboek vir erge stres – blykbaar omdat ’n groep kinders by haar skool haar genadeloos boelie. Die meisie se mammie sê in trane haar kind is ’n senuweewrak en sy is te bang om terug skool toe te gaan. Die ma sê haar kind word reeds sedert haar gr. R-dae so geboelie. Maar die kind het eers lank oor alles zip gekap. “Wanneer sy in die middae van die skool af by die huis kom, het sy altyd gebewe en gehuil,” vertel die ma. “Ek het my kindjie na ons huisdokter geneem en in die dokter se verslag het hy bevind sy ly aan erge stres. Afknou “Die dokter het gesê daar bestaan ’n moontlikheid dat sy by haar skool geboelie word. “En onlangs het my kind daarmee uitgekom dat ’n groepie kinders haar gereeld by die skool afknou deur haar hare te trek en haar soms met die vuiste by te dam. “Sy is nou medikasie voorgeskryf en is tans by die huis,” sê die ma. Sy beweer ook die skool wil nie eens met haar ’n afspraak reël sodat sy die probleem met die hoof kan bespreek nie. “My kind verloor nou baie werk. “Ek vrees dat sy vir altyd aan stres gaan ly en dalk in die toekoms haarself iets sal aandoen.” Die skool het Son in ’n e-pos in kennis gestel dat hy geen kommentaar gaan lewer nie. Millicent Merton, ’n woordvoerder by die departement van onderwys, sê die departement se distrikskantoor ondersoek die saak.