’N GESIN van New Woodlands in Mitchells Plain het alles in ’n brand verloor. Die Bruyns-gesin van Ruth Prowse Close 10 het net die klere aan hul liggaam nadat die brand Vrydagoggend hul wendyhuis met alles daarin vernietig het. Die brand het by ’n buurman se huis weens ’n elektriese kortsluiting uitgebreek en die vlamme het na die Bruyns se wendy oorgegaan. Die gesin het gelukkig nie geslaap toe die vlamme versprei het nie. Reagan Bruyns sê alles het so vinnig gebeur. “Ek het net gesorg dat ek, my vrou en ons seun uit die wendy kom,” het Reagan gesê. Volgens hom kon hulle niks red nie. Bure het probeer om die vlamme te blus, maar dit was tevergeefs. Die brandweer was vinnig op die toneel en het die vlamme heeltemal geblus. Die buurman het minimale skade aan sy huis gely. Die gesin word tans deur familie gehuisves. Mense wat na die gesin wil uitreik, kan 021 371 2400 bel.