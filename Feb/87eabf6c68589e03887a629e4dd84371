AUSTRALIË se toetsgroep, met die uitsondering van David Warner, het in Suid-Afrika aangekom. Die reeks van drie toetse begin op 1 Maart op Kingsmead in Durban. Warner is die enigste lid van die toetsgroep wat betrokke is by die driehoekige T20-reeks wat eers Woensdag in Auckland, Nieu-Seeland, eindig. Australië het ’n trotse rekord om in Suid-Afrika te verdedig. Al het die Aussies drie agtereenvolgende tuisreekse teen Suid-Afrika verloor, moet die toeriste nog in die moderne era ’n reeks in Suid-Afrika verloor. Op sewe toere sedert Suid-Afrika in 1991 tot internasionale krieket teruggekeer het, het Australië vyf reekse gewen en twee gedeel. Die toeriste het 11 dae om voor te berei vir die eerste toets en speel ’n opwarmingswedstryd teen Suid-Afrika se A-span in Benoni. Dit begin reeds Donderdag. Die Australiese groep is: Steve Smith (k), David Warner (o-k), Cameron Bancroft, Pat Cummins, Peter Handscomb, Josh Hazlewood, Jon Holland, Usman Khawaja, Nathan Lyon, Mitchell Marsh, Shaun Marsh, Tim Paine (pw), Jhye Richardson, Chadd Sayers, Mitchell Starc. Bepalings: 22-24 Februarie: Suid-Afrika-A, Benoni 1-5 Maart: Eerste toets, Durban; 9-13 Maart: Tweede toets, Port Elizabeth; 24-28 Maart: Derde toets, Kaapstad.