DIE eintlike rede hoekom die DA van die Kaapstadse mayor, Patricia de Lille, ontslae wil raak, is omdat sy in die pad staan van R600 miljoen se verkiesingsgeld. Só beweer Rodney Lentit, oud-DA-koukusleier in die Wes-Kaap. Lentit sê hy gaan nie meer stilbly oor die vendetta teen De Lille nie. D-dag breek dié week vir De Lille aan wanneer haar eie party ’n mosie van wantroue teen haar indien. Dit blyk dat die DA Donderdag, ’n dag ná Valentynsdag, geen liefde teenoor De Lille gaan betoon wanneer dié mosie gelug word nie. De Lille het in ’n dringende aansoek die Wes-Kaapse hooggeregshof om ’n geheime stemming gevra sodat lede van die DA-koukus toegelaat kan word om te stem soos hul gewete hulle lei. Volgens Lentit het die DA teen De Lille gedraai omdat sy nie twee kontrakte vir ontsoutingsaanlegte wil af­teken nie. Lentit beweer dié kontrakte beloop onderskeidelik R834 miljoen en R6 miljard. “Ek gaan nie langer stilbly nie. Ek is vroeg in 2017 genooi om ’n voorlegging te doen in my kapasiteit as voorsitter van die DA se stuurkomitee oor watersake. “Tydens die voorleggings was daar verteenwoordigers van Israelse maatskappye wat gesê het hulle benodig sowat R6 miljard om ontsoutingsaanlegte op die been te bring. “Hierdie ouens het agterna met my gesels en seker gedink ek het invloed in my posisie as voorsitter van die komitee. “Dis tóé dat ek hoor die DA kan befondsing van R600 miljoen vir hul verkiesingsveldtog in 2019 ­score as die Israeli’s daai ont­soutingskontrakte sou kry.” Lentit sê De Lille het egter teen die karre geskop en blyk die vlieg in die salf vir die DA se 2019-verkiesingsambisies te wees. “Moenie ’n fout maak nie, die Israeli’s is experts met ontsouting. Hulle weet wat hulle doen. “Maar burgemeester De Lille is ongemaklik dat die ontsoute water teen R40 per kiloliter aan die Stad terugverkoop gaan word. “Tans betaal die Stad net R7 per kiloliter en ’n mens kan jouself net indink hoeveel meer Kapenaars dan vir water sal moet opdok.” Lentit sê verder: “Dié storie gaan veel dieper as die bewerings teen De Lille dat sy kastig korrup is. Die DA is diep, diep in die bed met die Is­raeli’s en antie Pat staan in die pad van hul kickbacks.” Ian Neilson, onderburgemeester van die Stad Kaapstad, het in reaksie op Lentit se bewerings gesê die Stad ken ’n tender toe aan die beste kandidaat op grond van ’n puntestelsel wat deur die wet voorgeskryf word. “Dit is interessant dat mnr. Lentit glo burgemeester De Lille meng haar in by die toekenning van kontrakte, want dit sou teen die wet wees. “Hy word genooi om sodanige bewyse van sulke inmenging aan die speaker voor te lê.” Neilson het glad nie geantwoord op die bewering dat De Lille se weiering om die betrokke kontrakte toe te ken, hul beweerde ambisies vir verkiesingsgeld van R600 miljoen deurmekaarkrap nie. De Lille sê op haar beurt die DA-leier, Mmusi Maimane, het haar vroeër uitgevra oor die stories dat sy nie die ontsoutingskontrakte aan Israelse maatskappye wou toeken nie. “Ek het dit ontken, want dis immers nie my besluit om te maak nie. Ek het Maimane gevra vir die name van die maatskappye wat glo gekla het, maar hy wou my nie antwoord nie. “Hierdie geveg teen my gaan alles oor water. Die Wêreldbank-konsultante se advies aan ons was dat daar groter volumes water ondergronds is wat goedkoper sal uitwerk as ontsoutingsaanlegte. “Volgens die Wêreldbank en daaropvolgende toetse wat ons toe gedoen het, kan ons 150 megaliter water daagliks ondergronds kry, met ’n koste wat sowat R10 miljoen per jaar sal beloop. “Ontsoutingsaanlegte sal luidens berekenings net sowat 16 megaliter water daagliks kan lewer, en dit teen ’n jaarlikse koste van R90 miljoen. Geveg “Hierdie geveg teen my is oor ek gesê het die ontsoutingsproses is te duur en ons sal nie daarmee kan voortgaan nie. “Toe hulle (die DA) my weghaal van die waterkwessie, toe word die ontsoutingsaanlegte weer op die begroting geplaas.” Volgens De Lille gaan sy nie sonder ’n geveg lê nie. “My naam is oor die jare al sinoniem met die geveg teen korrupsie. “Ek het ’n goeie track record wat hulle (die DA) wil aanval. “Ek het my nou tot die hof gewend, want eers het die DA se federale komitee besluit die bewerings teen my gaan 60 dae lank ondersoek word, maar toe die ANC hul mosie van wantroue in my laat vaar, besluit hulle (die DA) om self die mosie in te stel. “Ek gaan alles moontlik doen om my naam en my integriteit te beskerm.”