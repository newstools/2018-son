’N COUPLE van Palmridge in die Northerns is erg moerig omdat ’n metropolisielid die man na bewering in die ry uit ’n voertuig gestoot het. Racquel van Rooyen verduidelik sy en haar man, Reagan, het Dinsdagaand haar suster in Bertramweg, Bloemendal, afgelaai toe ’n metropolisielid met ’n bakkie stilgehou en hulle ingelig het dat haar man aan die verkeerde kant van die straat staan. “Reagan het gevra dat hy uit die driveway beweeg sodat ons daar kan intrek. Hy het dit gedoen, maar hy het Reagan se ­licence gevra. “My man het hom gevra wat die klag is, maar hy kon nie ’n antwoord gee nie. “Ons het hom gevra om die licence terug te gee omdat hy reeds sy besonder­hede neergeskryf het.” Sy voeg by toe die cop wegry, het Reagan sy hand by die venster ingesit om sy rybewys terug te neem. “Maar die cop het aangery terwyl my man uit die voertuig hang. Hy het vasgeklou terwyl die cop teen ’n hoë spoed gery en Reagan weg van die bewegende vên gestamp het.” Van Rooyen voeg by dat haar man doktersbehandeling vir sy beserings gekry het. Die metropolisie ontken die aantygings wat Van Rooyen op sosiale media gemaak het. “Enige aanval op wetstoepassers sal nie geduld word nie omdat dit as ’n aanval op die staat beskou kan word. Ons sal alles moontlik doen om oortreders vas te vat wat hulle aan geweld teen beamptes skuldig maak.” Die metropolisiehoof, Yolande Faro, het dié waarskuwing uitgereik ná Dinsdag se voorval en die kommentaar op sosiale media. “Aanvalle op beamptes terwyl hulle wetteloosheid bestry en verseker dat ons paaie en voorstede veiliger is, sal nie een van ons afskrik om ons werk te doen nie.” Volgens Faro het ’n konstabel in Bertramweg gery waar voertuie die straat versper het. “Hy het hulle versoek om te beweeg, maar hulle het die wettige opdrag van ’n wetstoepassingsbeampte opsetlik geïgnoreer. Terwyl hy in die bestuurdersitplek van die patrollievoertuig was, het ons beampte ’n boete begin uitskryf. Toe vind ’n uitval plaas. “Toe hy na sy voertuig teruggery het, het die verdagte probeer om sy lisensie met dwang uit te haal en het na bewering die beampte gestoot.” Faro voeg by die beampte het bekommerd geword toe ’n groot groep mense saamgedrom het. Noodoproep “Hy het ’n noodoproep gedoen vir hulp en het voortgegaan om weg te ry in die rigting van die metropolisie se Bloemendal-kantoor. Die verdagte, wat nog probeer het om sy rybewys terug te kry, is uit die patrollievoertuig gedruk.” Faro sê metropolisiebeamptes wat op die noodoproep gereageer het, het bevind die skare was vyandig. “Alle metropolisiebeamptes is aan die toneel onttrek en geen boetes is uitgereik nie. Sake van aanranding, inmenging met ’n beampte se plig en versuim om te voldoen aan die instruksies van ’n metropolisiebeampte, is by die Bethelsdorp-polisie geopen.” Kol. Priscilla Naidu, ’n polisiewoordvoerder, het bevestig Van Rooyen het ’n saak van aanranding met die doel om ernstig te beseer, geopen.