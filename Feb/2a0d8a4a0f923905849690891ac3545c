DIE dorpe Hankey en Patensie loop die risiko om teen die middel van Maart weens die langdurige droogte sonder drinkbare water te wees. Die dorpe is 100% afhanklik van die Kougadam, wat Maandag net 9, 95% vol was. Elza van Lingen, burgemeester van die Kouga-munisipaliteit, sê as daar nie genoeg reën in die opvanggebied val nie, word daar beraam die dam kan teen die middel van Maart dor wees. Sy sê die munisipaliteit het talle ingrypings vir droogteverligting geïdentifiseer en het met rolspelers gepraat oor die finansiering en inwerkingstelling van die plan. “Ons het aanhou skakel met die Gamtoos-besproeiingsraad en die departement van water en sanitasie om die plan te verfyn. “Ons hou ook gemeenskapsbyeenkomste om terugvoer van inwoners te kry en om te verseker dat almal wat hierdeur geraak word, weet wat gebeur,” deel sy. Die Gamtoos-besproeiingsraad administreer die Gamtoos-staatswaterskema, waaruit dié dorpe water trek. Die skema bestaan uit die Kougadam en die stroomafwaartse kanaalstelsel. Van Lingen het bygevoeg die sink van boorgate is deel van die ingrypings wat ondersoek word. “Ongelukkig is die geologie van die dorpe nie bevorderlik vir grondwaterretensie nie. Hidrogeologiese ondersoeke is uitgevoer en het aangedui dat daar geen boorteikens naby die dorpe is nie. “ ’n Potensiële terrein is ongeveer 7 km vanaf Hankey geïdentifiseer en ’n verkenningsboorgat is tot 225 m diep geboor, maar geen water is gevind nie.” Sy sê nóg ’n moontlike boorterrein is naby die Kougadam op die grond van die departement van water en sanitasie geïdentifiseer. “ ’n Aansoek is aan die departement voorgelê vir toestemming om op sy grond te boor. Geofisiese toetsing sal begin sodra goedkeuring verkry word.” Sy sê die belowendste verligtingsmaatreël vir Hankey was om water van die Kleinrivier te trek, maar ’n omgekeerde osmose-aanleg moet gehuur of gebou word om die water te behandel tot ’n standaard wat veilig is vir menslike verbruik. “Die lewensvatbaarste kort- tot mediumtermyn-oplossing vir Patensie is die Gamtoos-besproeiingsraad se balanseringsdam. “Ons is in gesprek met die raad dat, as die Kougadam opdroog, dié water uitsluitlik vir huishoudelike gebruik en nie vir besproeiing gebruik word nie,” sê sy. Van Lingen het bygevoeg die munisipaliteit sal reënwatertenks by munisipale geboue installeer en moedig staatsdepartemente aan om dit ook te doen. Volgens haar word die bou van ’n ontsoutingsaanleg by Jeffreysbaai ondersoek as ’n groter oplossing om waterveiligheid vir al die Kouga-gemeenskappe te verseker. “ ’n Ontsoutingsaanleg sal ons toelaat om die kusdorpe se waterbehoeftes te bevredig. Hul kwota van ander toevoerdamme kan dan vir Hankey en Patensie gebruik word. “Ons benodig egter sowat R323 miljoen om ’n aanleg van 15 MF te bou, wat Kouga se kort- tot mediumtermyn waterbehoeftes sal verseker.” Sy sê die munisipaliteit het sy 2017-’18-begroting oor gefinansier om interne befondsing te verseker om droogteverligtingsmaatreëls regoor Kouga in te stel. Dis egter onvoldoende om alle nodige maatreëls te implementeer. “Die finansiering van dié maatreëls is deel van ons voortgesette betrokkenheid by die departement van water en sanitasie,” sê sy. Volgens Stats SA is Hankey se bevolking sowat 12 000 en Patensie s’n 5 500. Daar is nóg sowat 40 000 mense in die omliggende platteland.