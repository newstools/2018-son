GEORGE. – Die vonke spat daaroor dat kinders van ’n plakkerskamp wat binne loopafstand van ’n skool is, nie in die skool toegelaat word nie oor dit glo te vol is. Die 28 kinders woon in Syferfontein naby Pacaltsdorp en dit gaan broekskeur met hulle en hul families om daagliks kop bo water te hou. Die kinders moet teen ekstra koste meer as 4 km na ’n ander skool vervoer word. Virgill Gericke, die leier van die Plaaslik Besorgde In­woners (PBI) en stadsraadslid, en gemeenskapslede het ingegryp om tot die kinders se redding te kom. Gericke sê die kinders is die eerste skooldag van die jaar nie toegelaat om by die Primêre Skool Delville Park in te skryf nie omdat hulle nie betyds geregistreer het nie. Hy vertel: “Ek het die hoof gaan sien en terwyl ek daar was, was ander kinders dan nog besig om in te skryf. “Toe die hoof sê ek moet die volgende week terugkom, het ek vir hom gesê die kinders verloor intussen skool.” Gericke sê die hoof, Robert Grootboom, het toe gesê dat “reëlings” getref is daarvoor dat die kinders na New Dawn Park Primêr kan gaan. “Die Wes-Kaapse onder­wys­departement (WKOD) se streekkantoor in George het nie eens van dié ‘reëlings’ geweet nie, het ­Gericke gesê.­. Vervoersubsidie Dié het egter onderneem om die saak te ondersoek. Hy het die hoof ook by die WKOD verkla vir “wangedrag”. Die PBI het aansoek gedoen om ’n vervoersubsidie van die WKOD, maar betaal intussen die kinders se vervoerkoste. Hy het die kinders ook uitgerus met nuwe skooluniforms. Gericke dring aan op ’n onafhanklike ondersoek na dié aangeleentheid. Millicent Merton, ’n woordvoerder van die WKOD, het gesê leerders word na New Dawn verwys omdat Delville Park én Pacaltsdorp Primêr vol is. Die distrikskantoor het aansoek gedoen om ’n nuwe busroete om 35 leerders van Rosedale en Syferfontein na Dawn Park te vervoer. Merton sê Gericke se klag teen die hoof word ondersoek.