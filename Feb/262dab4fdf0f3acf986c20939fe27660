OUDTSHOORN. – Die Cango-marathon is Saterdagoggend hier vir die 40ste keer in perfekte weersomstandighede aangebied. Duisende langasems het van ver gereis om aan die marathon (42.2 km) en die halfmarathon (21.1km) deel te neem. Die wedloop het Saterdag 06:00 buite die Kango-grotte begin. Die eindpunt was by die sportterrein van die weermagbasis in Oudtshoorn. Die roete van buite die ingang van die Kango-grotte is meestal afdraand. Dít gekombineer met die koel, mistige toestande het veral daartoe bygedra dat die meeste deelnemers hul persoonlike beste tye gehardloop het. Charl Krieger, ’n atleet van die Central-atletiekklub in Kaapstad, het sy vorige beste tyd met sowat 18 minute verbeter. Krieger se vinnigste tyd oor 42.2 km was 3 uur en 28 minute, wat hy in die Kaapstad-marathon in September laas jaar opgestel het. Hy het Saterdag die 42.2 km in 3:15:11 afgelê. Die 30-jarige het oor sy wedloop gesê: “Ek het baie beter voorberei vir dié marathon. “Gewoonlik is dit baie warm in Oudtshoorn. “Die deurslaggewende faktor vir my was dat die toestande gunstig was vir vinnige tye. “Op die dag het alles vlot verloop. Ek het geen beserings gehad nie en het baie sterk gevoel. “Ek het konserwatief begin. “Teen die einde het ek vars gevoel en kon die pas oor die laaste 12 km versnel.” Krieger sê sy doelwit is om die Two Oceans-ultramarathon (56 km), wat op 31 Mei oor die Paasnaweek plaasvind, in minder as vyf uur af te lê. “Daar is 34 dae oor voor die Two Oceans. My liggaam voel goed. “Ek is tans goed op dreef met my oefenprogram. “Alles verloop tot dusver volgens plan en ek sien uit na ’n goeie ultra,” voeg hy by.