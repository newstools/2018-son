KATHERINE Heigl gaan die sprankel terugbring en hopelik die leemte vul wat Meghan Markle in die Suits-span gelaat het. Page Six berig die gesoute aktrise van Grey’s Anatomy gaan haar vanaf die agtste reeks by dié rolverdeling aansluit. Katherine is te sien in die rol van Samantha Wheeler, ’n talentvolle nuwe vennoot by Pearson Specter Litt wat die status quo uitdaag. Sy kan die regsfirma se grootste bondgenoot of sy aartsvyand word. Die aktrise is ’n groot fan van die show. “Om my by Suits aan te sluit is die perfekte organiese manier om nie net saam met ’n vervaardiger te werk wat ek diep bewonder nie, maar ook deel te hê aan ’n show en rolverdeling waarvan ek ’n groot fan is,” sê sy. Sy voeg by: “Ek kyk Suits al van die begin af en voel vreeslik lucky om die nuutste lid te wees van die Pearson Specter Litt-familie.”