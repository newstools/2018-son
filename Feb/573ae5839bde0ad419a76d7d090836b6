BOORGATE gaan tot hospitale se redding kom op Dag Zero. Die Wes-Kaapse minister van gesondheid, dr. Noma­french Mbombo, het gister die Lentegeur-hospitaal in Mitchells Plain besoek om die stand van watersake daar en gereedheid vir Dag Zero te inspekteer. “Ons departement wil seker maak dat fasiliteite ononderbroke gesondheidsdienste kan lewer as Dag Zero aanbreek,” sê Mbombo. “ ’n Aantal prioriteitsterreine is geïdentifiseer vir boorgate. “Faktore wat onder meer in berekening gebring word, sluit in die belangrikheid van die fasiliteit in die gesondheidstelsel, hoeveel mense bedien word en die beskikbaarheid van munisipale water in die gebied.” Sy sê die Lentegeur-hospitaal is een van 56 fasiliteite wat reeds boorgate het en werkers is tans besig om nog twee te installeer, wat die totaal op 12 by dié fasiliteit sal bring. Wanneer die nuwe boorgate voltooi is, sal dit gekoppel word aan die hoofreservoir by die Lentegeur-hospitaal, wat tot 700 000 liter water kan berg. Sodra die installasies en koppelings afgehandel is, sal die boorgatwater in ses tot agt tenks loop waarin die suiweringsproses sal plaasvind. Dit sal verseker dat die hospitaal, wat ongeveer 10 000 liter water per dag in sy waskamer alleen gebruik, genoeg water het. “Lentegeur is ’n belang­rike terrein. Benewens die Lentegeur-hospitaal moet die boorgate ook die Mitchells Plain-distrikshospitaal, Lentegeur Laundry (wat baie hospitale bedien), asook ander fasiliteite by die hospitaal ondersteun,” sê Mbombo. Benadruk “Ek het vertroue dat hierdie fasiliteit beslis genoeg water sal hê, nie net vir die perseel nie, maar ook vir die nabygeleë fasiliteite. “Ek wil graag benadruk dat hierdie water by ons geriewe net vir die gebruik van gesondheidsdienste, personeel en pasiënte is. “Hospitale en klinieke sal nie as wateropvangpunte dien nie,” beklemtoon Mbombo. Sy sê dat hulle by sommige geriewe nie ondergrondse water kon vind nie, maar ondersoek alternatiewe om te verseker dat hierdie fasiliteite wel water kry. Mbombo sê hulle verwag dat die hele projek voor die einde van Maart klaar sal wees. Sy sê die Stad Kaapstad het ook ingestem om krane by hospitale en klinieke oop te hou vir as Dag Zero in die metro aanbreek.