DIE EFF-leier, Julius Malema, het gister in die debat oor die staatsrede gesê pres. Cyril Rama­phosa is nie ernstig oor die kwessie van grondherverdeling nie. Malema was gister die derde spreker aan die woord in die parlementêre debat nadat die staats­rede Vrydagaand rustig verloop het. Ramaphosa het Vrydag sonder enige ontwrigtings sy toespraak gelewer terwyl lede van die parlement, die land en die oë van die wêreld op hom was. Dit was in teenstelling met gebeure in vroeëre staatsredes onder oudpres. Jacob Zuma. Malema het begin deur te verduidelik die EFF het Ramaphosa nie onderbreek nie oor die party hom die kans gee om sy beleid te stel sodat hulle hom later daarvoor verantwoordelik kan hou. “Maar jy (Ramaphosa) het nie ’n plan nie,” het Malema gesê. Staatskaping Malema het verduidelik: “Ons het van youth summits gehoor, want jy het nie ’n plan om aandag te gee aan die kwessie van jeugwerkloosheid nie. “Jy het die onteiening van grond sonder vergoeding genoem. Dit verwelkom ons.” Die DA-leier, Mmusi Maimane, het vroeër ’n beroep op Ramaphosa gedoen om ministers af te dank wat by staatskaping betrek word. Volgens Maimane moet die land se kabinet in elk geval van die huidige 35 ministers met 15 gesny word. “Dit sal ons sowat R4,7 miljard spaar,” meen Maimane. “Wys vir Suid-Afrika jy is regtig ernstig oor die bekamping van korrupsie in jou party. “Fire vir Bathabile Dlamini (minister van maatskaplike ontwikkeling), Faith Muthambi (staatsdiens en administrasie), Mosebenzi Zwane (minerale hulpbronne), Malusi Gigaba (finansies), Des van Rooyen (samewerkende regering), David Mahlobo (energie), Lynne Brown (staatsondernemings) en Bongani Bongo (staatsveiligheid).” Malema het in sy toespraak genoem hy kan nie verstaan waarom Mu­thambi ’n minister is terwyl die ANC mense soos Thoko Didiza het nie. Didiza was ’n minister onder oudpres. Thabo Mbeki en het bedank nadat die ANC hom in 2008 ge-recall het. Die IFP-leier, Mangosuthu Buthelezi, het op sy beurt Ramaphosa “10 uit 10” vir sy staatsrede gegee.