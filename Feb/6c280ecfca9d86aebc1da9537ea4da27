DINGE raak nou vuurwarm vir Numba One. Son op Sondag het verneem pres. Jacob Zuma het vir dié naweek ’n familievergadering in sy ampswoning in Pretoria gereël – na verwagting om sy clan in te lig hy gaan sy pos verlaat. Die ANC se top-ses het ook beplande walk­abouts Vrydag in Kaapstad op die nippertjie gekanselleer sodat hulle ’n noodvergadering gister in Gauteng kon bywoon. Teen die tyd dat jy dié berig lees, is Zuma dalk al uit sy stoel, maar alle verwagtinge is dat hy die nasie môre sal toespreek. Die afgelope week was vol drama in die land nadat Baleka Mbete, speaker van die nasionale vergadering, en Thandi Modise, voorsitter van die nasionale raad van provinsies, die opening van die parlement en Zuma se staatsrede uitgestel het. Dit was die eerste keer in die demokratiese Suid-Afrika dat so iets gebeur. Die uitstel mag egter nie vir langer as ’n week wees nie. Dit het gekom nadat die ANC se top-ses laas Sondag verniet probeer het om Zuma te oortuig om vrywillig van sy pos afstand te doen. Die ANC-leiers het toe die nasionale uitvoerende komitee – die party se grootste besluit­nemings­liggaam – tussen konferensies genader vir ’n besluit om Zuma uit sy pos te verwyder. Verskoon Die ANC-hoofsweep, Jackson Mthembu, het egter gerugte die nek ingeslaan dat Zuma reeds gister sy pos sou afstaan. Die ANC se top-ses is Vrydag van dié party se rallies verskoon om agter geslote deure Zuma se posisie te bespreek. Cyril Ramaphosa, ANC-president, David Mabuza, sy adjunk, Gwede Mantashe, voorsitter, Ace Magashule, sekretaris-generaal, Jesse Duarte, sy adjunk, en Paul Mashatile, tesourier-generaal, sou Vrydag aan ANC events in die Kaapse metropool deelgeneem het. Dié rallies hou verband met die afskop van die vieringe van die jaar van oud.pres. Nelson Mandela. Hulle is egter ter elfder ure onttrek om “meer dringende sake” te bespreek. Wyle Madiba sou vanjaar 100 jaar oud geword het en die ANC het besluit om 2018 aan dié groot gees op te dra. Khusela Diko, nasionale ANC-woordvoerder, het die top-ses se onttrekking aan Vrydag se verrigtinge bevestig. Sy het egter gesê lede van die nasionale uitvoerende komitee sou dit bywoon. Diko sê: “Vandag se rally op die parade in Kaapstad gaan voort soos beplan en lede sal toegespreek word deur die ANC-president, comrade Cyril Ramaphosa.”