’N PLAASWERKER van Robertson het gister­ ’n tronkvonnis van 25 jaar gekry. Dis omdat Christo Hartman (25) sy vier maande oue baba, Christiano Filander, op 4 Februarie 2017 op die plaas Retreat buite Robertson doodgeslaan het. Hartman is laas week in Kaapstad in die Wes-Kaapse hooggeregshof skuldig bevind. Hartman en Christiano se ma, Melissa, het ’n paar huise van mekaar af gebly. Hy het vertel: “Ek het vir Christiano by sy ma gaan haal om meer tyd met hom te spend en sodoende met my seun te bond, ongeag daarvan dat sy oupa (Melissa se pa) my nie verdra het nie.” Hy het gesê toe hy Christiano gaan haal, het die oupa hom nie eens gegroet nie. Tuis het die baba vreeslik gehuil toe hy hom probeer voer, het Hartman gesê. “Ek het toe sy boude skoongemaak en steeds het hy gehuil,” het Hartman verduidelik. “Uit frustrasie omdat hy nie wou stilbly nie en ook omdat ek nog kwaad was vir sy oupa, het ek hom met my vuis teen sy kop geslaan. “Ek het hom ook ’n paar keer op sy rug en bors geslaan en hom in die proses met my naels gekrap.” Hartman het gesê hy het die baba probeer bybring deur hom onder ’n stort te hou. Toe die kind nie bykom nie, het hy hom in ’n laken toegedraai en in ’n krat geplaas. Hartman is nog dieselde dag gearresteer. Dronk Hartman het gesê hy het die kind nie met opset vermoor nie, hoewel hy besef het dat sy geweld­dadigheid tot die kind se dood kon lei. Hy het ook gesê hoewel hy vroeër die dag ’n Redd’s gedrink het, was hy nie dronk nie. Regter Robert Henney het gesê Hartman het baie berou getoon, daarom het hy hom nie lewenslange tronkstraf opgelê nie. “Die misdaad is egter onmenslik en wreed,” het Henney gesê. “Dis moeilik om te verstaan hoe Hartman ’n klein, weerlose baba só kon doodmaak. “Hartman kom nie voor as ’n monster sonder gevoel of empatie nie, tog kan sy aksies nie verskoon word nie. Wat hy gedoen het is onmenslik en afgryslik.” Hartman was kalm gedurende die uitspraak, maar het emosioneel voorgekom toe hy geboei en selle toe gelei is.