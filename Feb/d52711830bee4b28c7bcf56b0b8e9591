DIT was 37 jaar gelede toe die hemel sy sluise op 25 Januarie 1981 oopgetrek en Laingsburg in die Karoo weg­gespoel het. Voor dit het ’n groot droogte dié Karoodorp in ’n wurggreep beet gehad. Toe is ’n jong man, John Afrika, deur God Laingsburg toe ontbied en hy het sy staf gevat en na ’n berg gegaan en vir reën gebid. En dit het behoorlik gesous. Afrika sê die Here het toe vir hom gesê om die geblêr van die skape en bokke wat so in die droogte vrek, stil te maak. ’n Knellende droogte het nou die Wes-Kaap en groot dele van die Noord- en Oos-Kaap beet. Afrika, van Scottsdene, is nou 66 en God het weer op sy knoppie gedruk om die druk te verlig. Hy gaan Vrydagoggend Seepunt toe met sy staf en met God se hulp wil hy die reën bring. “Ek het vroeër ’n visioen gekry dat ek Laingsburg toe moet gaan. “Ek het in 1981 om 10:00 by die berge by Laingsburg ingegaan en my staf gevat en in die rigting van die see gewys. “Ek het die staf getrek in die rigting van waar die son sak. “Miswolke het oor die ­­hele land gekom en mense het by hul huise ingehardloop toe die mis kom. Daardie aand het dit begin reën.” Vrydag is dit weer sulke tyd. “Die Here wil hê ek moet gaan bid vir reën. Ek wil die staf oor die see laat sak en dan in die rigting van die binneland trek.” Afrika sê God is ook on­tevrede oor al die onskul­dige bloed wat in die sand lê en uitroep. “Dis van al die kinders wat so geskiet word.” Afrika verwys ook na mammas wat so baie kinders verloor in die bende­geweld. “Die Here bring alles uit.” As mense belangstel om Afrika te ondersteun, kan hulle hom kontak by 061 772 2601.