DIE sekuriteitswagte is veronderstel om die leerders veilig te hou. Maar nou maak die einste securities dit moeiliker vir die kinders. Só praat ’n ma van Delft, wie se tienjarige seun na bewering deur twee wetstoepassers “geboelie” is. Die beamptes is deel van die RSO- oftewel School Resource Officer-inisiatief, ’n program van die Wes-Kaapse onderwysdepartement (WKOD). Die voorval het na bewering sowat ’n week gelede by die Rosendal Primêre Skool gebeur waar die kind ’n graad 4-leerder is. Sy ma, Zadia Hannie, verduidelik haar seun en sy klasmaats was alleen in die klas omdat die juffrou nie daar was nie. Sy vertel aan Son: “Twee van die klasmaats was buite en my kind het geroep: ‘Aweh!’ ” Hannie sê die juffrou het in daardie stadium teruggekeer na die klas en dit gehoor. “Sy sê toe vir die beamptes: ‘Vat hom sommer polisie­stasie toe en los hom daar.’ “Daar het ook ’n vrou aangekom wat ’n lid is van die Walking Bus-program. “Die vrou het vir die juffrou gesê sy sal hom eerder na die hoof se kantoor vat. “Maar my kind sê die vrou het hom instede aan die beamptes oorhandig.” Die ma sê die guards het haar kind begin terg en toe gesê hy moet 120 push-ups doen en soos ’n motorbike sit (squat). “Hulle het hom lelik geknyp oor sy bolyf en nek, sy ore gedraai en sy kop teen die muur gekap. “Hy is toe terug na die klas, waar hy vir sy juffrou gesê het wat gebeur het, maar sy’t dit net so gelos. “Ek voel die skool moes my gebel het. Ek kan nie verstaan dat niemand met my kontak gemaak het nie. My kind verdien dít nie. “Ek weet kinders kan stout wees en dissiplinêre stappe moet teen hulle gedoen word, maar nie op so ’n manier nie!” sê die ma woedend. Wayne le Roux, die Stad Kaapstad se waarnemende uitvoerende hoof vir veiligheid en sekuriteit, sê hy weet van die saak en die aantygings teen die wetstoepassers word tans ondersoek. “ ’n Dissiplinêre verhoor is vir die komende dae geskeduleer,” sê hy. Le Roux verduidelik die beamptes is daar om wetstoepassingsdienste aan die skool te verskaf. “Hulle verleen hulp aan die skool met skool-gebaseerde misdaadvoorkomingsprogramme in samewerking met die hoof en veiligheidskomitee.” Sinathi Joni, ’n polisiewoordvoerder, het bevestig ’n saak van aanranding word ondersoek in verband met die voorval by die skool. “Niemand is in hierdie stadium gearresteer nie,” voeg Joni by.