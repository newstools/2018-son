MISSION Impossible! Dít is hoe Roger Federer 13 maande gelede sy kanse beskou het om weer ’n keer die wêreld se nr. 1-speler te word. Federer het in dié tydperk drie Grand Slam-titels en die Meesters-titel verower. Ná net meer as ’n jaar is die 36-jarige ster weer as die wêreld se beste speler gekeur. Hy is die oudste man wat daarin kon slaag om dié prestasie te behaal sedert die ATP-ranglys in 1973 in werking gestel is. Federer het ’n deel van die 2016-seisoen weens knie- en- rugprobleme misgeloop. Vrydag het die legendariese speler van Switserland in die kwarteindronde van die ABN AMRO-tennistoernooi in Rotterdam met Robin Haase van Holland afge­reken – 4-6, 6-1, 6-1. Dié sege het sy plek as die wêreld se nr. 1-speler vir die vierde keer in sy loopbaan verseker. Dit is meer as 14 jaar sedert hy dit vir die eerste keer reggekry het. Die 20-malige Grand Slam-kampioen sê: “Dit het dié keer baie spesiaal gevoel om weer dié mylpaal te haal. Ek voel geweldig baie tevrede met my prestasie. “Dit het baie werk gekos om van die beserings terug te kom. “Ek moes dit in net een jaar doen.” – Reuters