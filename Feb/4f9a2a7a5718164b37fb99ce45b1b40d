LYLE Lakay, vleuel van Cape Town City, het Saterdag se Premier­liga-kragmeting teen Kaizer Chiefs in die FNB-stadion ’n “six­pointer-stryd” gedoop wat hulle móét wen. Bitter min skei dié PSL-reuse. Chiefs (31 punte), wat tans die vierde posisie beklee, het ’n beter doele­verskil (4) ver­geleke met die vyfde geplaaste City (ook 31). City het reeds ’n appeltjie te skil met die Glamour Boys van Soweto nadat hulle die Kapenaars tydens die spanne se eersterondestryd van die liga met 2-0 geklop het. Lakay reken daar is veel meer op spel met die seisoen wat nou einde se kant toe staan, en dís wat dinge baie interessanter maak. “Dis die laaste stretch van die liga-veldtog dié en spanne skarrel behoorlik en probeer alles in hul vermoë doen om sukses te behaal,” het Lakay gesê. “Omdat Chiefs ook in die titelwedloop is, raak die game­ ’n six-pointer, jy weet. Ons moet wen om in die wedloop te bly en kan hulle in die proses verhoed om verder aanspraak te maak,” het Lakay bygevoeg. Die linkerpoot meen Chiefs sal op hul beurt ook oorgehaal wees vir die wedstryd omdat hulle twee seisoene laas groot sukses vermag het. “Chiefs beweeg stil-stil en onder die radar, maar hou groot bedreiging in,” het Lakay opgemerk. “Ons kan hulle dus nie ligtelik opneem nie.”