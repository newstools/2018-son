DIE Wes-Kaapse streekbestuurder van Metrorail, Richard Walker, sal seker nou alternatiewe transport arrangements moet maak nadat hy tydelik geskors is. Die Passenger Rail Agency of South Africa (Prasa) het geweier om op enige navrae te reageer, maar Mthuthuzeli Swartz, waarnemende hoof van Prasa Rail, het in ’n WhatsApp-boodskap bevestig “soos dinge nou staan, is hy (Walker) geskors. “Die skorsing is hangende ’n interne ondersoek wat verband hou met talle aanklagte teen hom.” By navraag het Walker bevestig hy is nie by die werk nie en gesê mense moet maar met Prasa praat. “As amptenaar is ek verbind tot die interne prosesse en vertrou ek die Prasa-direksie sal regverdig optree.” Son het verlede week berig Walker was tot verlede Vrydag met spesiale verlof. Die United National Transport Union (Untu) het die skorsing ver­welkom. “Untu betwyfel die afgelope 20 maande – sedert die skietdood van die treindrywer Piet Botha helder oordag op die Netreg-stasie – Walker se vermoë om die treindiens doeltreffend te bestuur,” sê Steve Harris, algemene sekretaris van Untu. “Ons glo ook die geweld verlede jaar op die Kaapstad-stasie, toe agt treinwaens aan die brand gesteek is, kon verhoed gewees het as Walker toegesien het dat die nuus oor vertragings betyds aan pendelaars oorgedra en die polisie ontbied is. “Die opskorting van die treindienste op die sentrale lyn was ook weens Walker se onvermoë om die roete te beveilig.” Walker sê die bewerings oor wanbestuur is vals en sê mense maak aantygings sonder dat hulle bewyse het. Die parlementêre komitee oor vervoer sit intussen vandag en sal ook die inhoud bespreek van dokumente wat Walker verlede week oorhandig het. Son het Donderdag berig Walker het ’n week gelede op kort kennisgewing voor die komitee verskyn. Hy sou onder meer verslag doen oor die sentrale lyn, maar moes terughaas kantoor toe en het net die dokumente aan die komitee oorhandig. Chris Hun­singer, lid van die komitee, sê: “Dit blyk daar is senior bestuurslede wat nie sy besluite ondersteun nie en sy inisiatiewe as bestuurder word ondermyn.” In reaksie op die skorsing sê Cosatu die hele Metrorail-leierskap moet loop. “Provinsiale en nasionale leiers het nie daarin geslaag om die krisis op te los nie. Dit het net onveiliger geword,” sê Tony Ehrenreich van die vakbond. Vergesel Intussen het ’n groep gewapende mans ’n Prasa-kontrakteur Sondagoggend in Samora Machel in Philippi aangeval. Die gewapende kontrakteur, wat treinpersoneel vergesel het, was in sy voertuig toe hy in die skouer gewond is. Die aanval volg op ’n reeks misdadige aanvalle op Prasa-personeel. Dié voorvalle het ook bygedra tot die sluiting van die sentrale lyn vroeër vanjaar. Prasa het hom daartoe verbind om sy personeel, veral treinbestuurders en tegnici, te beskerm. In die Wes-Kaap is 88 bykomende gewapende veiligheidswagte en 2 gepantserde voertuie ontplooi om dag en nag te patrolleer. Dit is ook om tegniese spanne te help om herstelwerk aan kritieke toerusting te doen en nog aanslae op die spoorinfrastruktuur te verhoed. “Prasa word aangeval en so baie pendelaars is afhanklik van ons diens,” sê Cromet Molepo, waar­nemende hoofbestuurder van Prasa. “Ons is die enigste openbare vervoerdiens wat tans onder sulke geweldige druk is om ’n diens te lewer, en dít met ver­ouderde tegnologie.” Die burgerregtegroep #UniteBehind sê Walker het nie daarin geslaag om die “vrot appels” aan te gee nie. Zukiswa Vuka van die groep sê hulle soek ook ’n ordentlike veiligheidsplan.