LOUIS TRICHARDT. – ’n Vrou hier in dié dorpie in Limpopo is gebroke nadat ’n luislang haar hond gevreet het. Volgens die slang­vanger Frikkie Venter het die voorval vroeg­oggend in die voorkamer van die 60-jarige vrou se huis gebeur. “Die vrou gebruik die voorkamer as haar slaapkamer,” sê hy. “Sy woon op ’n plaas en het geweet van die slang. “Sy het hom Saterdagmiddag by die huis se voordeur gesien lê, haar hond geroep en toe al die deure van die huis toe­gemaak.” Getjank Ongelukkig het sy nie die voorkamer se vensters toegemaak nie. Volgens Venter het die slang waarskynlik iewers in die nag deur die oop venster gekom en die troeteldier doodgemaak en gevreet. Venter sê hy vermoed ook die luislang het ’n koel plek gesoek om te gaan rus. Die vrou het wakker geword van die hond se getjank toe die luislang hom aanval. “Dit was egter te laat; sy kon niks doen om haar hond te red nie. Alles het so vinnig gebeur.” Volgens Venter kan ’n mens nie hierdie soort slange doodmaak nie omdat hulle ’n beskermde spesie is. Venter het die slang van 3,5 m en 50 kg gevang en hom gaan vrylaat op ’n ander plaas ver van waar mense is. Dit is onduidelik watter soort hond die vrou gehad het.– News24