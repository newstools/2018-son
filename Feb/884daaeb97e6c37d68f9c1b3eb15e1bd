HAAI, Sonlanders! Die Reünie­ is NICOLETTE FOULDIEN se jongste penne­vrug.   Geniet vandag die derde hoofstuk! ‘EN JY, Lottie?” vra Zellie. “Ek het so ’n bietjie gewig verloor.” Sy glimlag vir almal wat goedkeurend knik. “En begin modelwerk doen. Ek’t ’n paar kompetisies gewen en deesdae hou ek my lyf sepiester.” Stef besef nou dis hoekom sy heeltyd so bekend lyk. Lottie speel in een van die plaaslike sepies waaroor sy vrou so mal is. Hy kan nie dadelik die naam onthou nie. “My jinne, regtig!” kom dit van Zellie. “Het ons nou wraggies beroemde mense ook in ons midde? Ek sou dit nooit van jou kon verwag nie, Lottie!” Almal stem luidrugtig saam. “Kom vertel ons meer,” por Zellie aan. Die gesprek vat vlam en later draai dit in ’n ander rigting terwyl niemand verder daaroor worry om Zellie se storie te hoor nie. DIT voel of iemand in sy brein boor. Stef maak sy oë oop en is heeltemal gedisoriënteer. Hy grawe ’n paar sekondes in sy denke rond voordat hy besef waar hy is. Langs hom snork Stinkes dat die tentpale rattle. Snoek geëet Hy beur moeisaam orent en hou sy kop vas. Hy probeer dink, maar kan niks van gisteraand onthou nie. Hulle het nog laas die snoek geëet en gesels oor al die k*k wat in die land aan die gebeur is. Verder is alles net ’n blur. Hy het hopeloos te veel gedrink. Sy linkerarm brand. Hy lig dit op. Dit lyk asof ’n muskiet hom goed gekarnuffel het. Dis rooi en opgeswel. Hy sukkel orent en tree oor Pielie, wat sommer langs sy opblaasmatras uitge-pass het. Buite is die dag besig om te breek. Hy asem die vars lug diep in en strompel na die ablusieblok toe ’n naarheid hom oorval. Dis glad nie nice om met Stinkes ’n ruimte te deel nie. Hy haal die toilet net betyds. Hy kots sy maag leeg. Die kraan by die stukkende wasbak werk nie. Hy loop om na die storte. Dan steek hy geskok vas. Op die manier waarop sy lê, weet hy: Sy is dood. Die naarheid stoot weer in sy keel op en hy hardloop na die naaste bos. Dis net gal wat uitkom en trane stroom uit sy oë. F*k! Debbie is dood! Hoe? Wat de hel het gebeur? Hy staan van sy hurke af op en probeer die beeld uit sy kop kry, maar kan nie. Hy skrik hom boeglam toe iemand aan sy skouer vat. “Wat’s fout? Is jy orraait?” Hy draai om na Pielie en wys na die storte. “Debbie. Ek dink sy is dood.” Hy sien die skrik in Pielie se oë. “Dood?” Stef beduie net. Die naarheid wil hom nie los nie en sy kop klop nog erger. Pielie stap na waar hy wys, maar kom uitasem en bleek terug. “Wat de f*k! Nou hoe het dit gebeur?” Stef skud sy kop. “Ek wetie,” snak hy dit uit. “Kom. Ons moet die ander gaan wakker maak.” Pielie help hom op. Stef val op die naaste kampstoel neer terwyl Pielie eers die mans en toe die vroue gaan wakker maak. Almal is stom geskok en Lottie begin saggies snik. “Wat maak ons nou?” kom dit onseker van Zellie. “Ons moet seker die polisie bel.” Selfs Bree klink angstig. Pielie voel dadelik na sy broeksak en kyk dan verdwaas na hulle. “My foon. Dis weg. Ek kon sweer dit was hier in my broeksak.” Almal kyk na hom. “Dit het seker in die tent uitgeval.” Hy verdwyn in die tent en kom ná ’n ruk weer te voorskyn. “Ek kry dit nie.” Bree sug. “Toemaar, ek kry gou myne.” Haar voorkop is op ’n kommer­plooi toe sy ook met leë hande terugkom. “Myne is ook weg!” Almal lyk verbaas. “Dit kan nie wees nie,” skerm Zellie. “Hoe kan dit net weg wees? Kyk reg. Myne moet in my handsak wees.” Sy verdwyn saam met Lottie in die tent, maar kom ná ’n ruk ook met leë hande terug. “Dit is vreemd. Hoe de hel kan ons selfone so verdwyn?” Hulle kyk na Stef. “En joune?” Hy kyk hulle verbaas aan. Dan onthou hy: Al sy goed is nog net so in sy kar; hy het nie gisteraand tyd gekry om sy klere of foon uit te haal nie en boonop is dit af­geskakel. Hy wou nie gepla word nie. Almal loop saam na die voertuie. Hulle steek verdwaas vas, want ál die karre se wiele is pap. Lottie begin histeries skree. Bree doen haar bes om die vrou te paai. Stef maak sy kardeur oop en voel in sy baadjiesak vir sy foon. Hy gaan deur ál die sakke voordat hy moedeloos omdraai. Niks. Sy foon is weg! Nes al die ander s’n. Die groepie beweeg verslae terug na die tente. “Wat gaan ons nou maak?” Stinkes se hande bewe toe hy ’n glas vol whisky skink. Hulle kyk na mekaar. “Is julle seker Debbie is dood, en hoe is sy dood?” Dit lyk of Zellie darem oor die ergste skok is en weer logies probeer dink. “Ons wetie. Stef het haar in die stort gekry.” Almal kyk nou na Stef. “Ek het wakker geword en was naar. Ek wou my gesig was, maar toe lê sy daar. Ek wetie.” “En gisteraand?” vra Zellie. “Gisteraand?” Stef klink verbaas. “Ja. Julle twee het sommer net verdwyn.” Stef kyk hulle geskok aan. Wantrouig “Verdwyn? Maar ek kan niks onthou nie!” Hulle kyk hom wantrouig aan. “Ek sweer! Ek was nie naby Debbie nie! Ek wetie wat gebeur het nie.” Hy laat sak sy kop in sy hande. Hy voel reeds verby sleg en nou dít ook nog! “Kom, dalk kan ons uitvind hoe sy dood is.” Almal kyk nou grootoog na Bree. Toe knik hulle. Stef loop heel agter. Hy wil nie weer die aaklige beeld sien nie. Zellie wys Stinkes moet die lyk omrol. Hy kyk haar geskok aan, maar sy por hom met die oë. Hy beweeg versigtig nader en buk dan oor die lyk. Hy draai Debbie so vinnig om, dis asof haar liggaam ’n slang is wat hom kan pik. Die merke om haar nek, blou gesig en uithangtong wys duidelik arme Debbie is verwurg. Almal storm uit die beknopte geboutjie. Nou is dit ’n aaklige werklikheid. Iemand het Debbie vermoor, hul selfone is weg en hul karre kan nie ry nie. Wie kon so iets doen, en hoekom? Almal kyk agterdogtig na Stef.