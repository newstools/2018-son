DAAR is dalk lig aan die einde van die tonnel vir die sukkelende Southern Kings. Die Kings se rekord in die Pro14-reeks is baie swak nadat hulle tot dusver 13 nederlae agtereenvolgens gely het. Daar is egter die laaste tyd baie bespiegelings oor groot geld wat kan inkom, wat die toekoms rooskleuriger kan maak. Dit kom nadat die miljardêr en eienaar van die Franse rugbyklub Stade Français, Hans-Peter Wild, ’n paar weke gelede in die Baai besoek afgelê het. Wild het die president van die Oostelike Provinsie-rugbyunie (OPRU), André Rademan, besoek en die Southern Kings se wedstryd teen die Cheetahs in die Nelson Mandelabaai-stadion gekyk. Volgens Rademan is daar wel onderhandelings met Wild om ’n gedeelte van die OPRU te koop, maar in dié stadium kan hy nie te veel daaroor sê nie. “Daar is gesprekke en sakeplanne wat aangebied is, maar ek sal ’n aankondiging doen sodra daar enige vordering is.” Borge Rademan het ook gesê die Kings se beplanning vir die volgende Pro14-seisoen, wat in September afskop, het reeds begin sodat hulle die uitslae van die huidige seisoen kan vermy. “Ons gaan heel moontlik van die spelers in die Pro14-groep ook in die Curriebeker-span gebruik. Daar is baie spelers in die Kings-groep, en as nog bykom, sal ons van die oorblywende spelers vir die Curriebeker gebruik.” Hy het gesê dit alles hang ook van die borge af. “As Wild wel ’n gedeelte van die OP koop, sal dit dinge vergemaklik, maar ons kan nie wag dat dit gebeur nie en daarom moet ons beplan.” Rademan het gesê ’n komitee is gestig om die Pro14 franchise te bestuur. “Belangrike sakemanne sal lid wees van die komitee om borge vir die franchise en die unie te help werf. Al die verwikkelinge sal ook binnekort aangekondig word sodra alle onderhandelings afgehandel is.” Die Kings gaan vandag hul toerspan bekend maak vir die drie weke lange toer oorsee, waar hulle Ulster (9 Februarie), Ospreys (16 Februarie) en Leinster (23 Februarie) gaan pak.