DIE minister van polisie belowe om die ondersoek na die moordenaar(s) van die sokkerster Senzo Meyiwa te verskerp. Hy’t op Twitter aangekondig ’n nuwe ondersoekspan werk aan die moordsaak. “Ek het Senzo se pa ingelig en hom gevra om nie uit te praat nie.” Dié aankondiging volg nadat iemand met die parodiese Twitter-rekening @AdvBarryRoux bewerings gemaak het oor wat byna vier jaar gelede op die nag van die goalie se dood in die sangeres Kelly Khumalo se ma se huis gebeur het. @AdvBarryRoux se post, wat ’n week gelede die hashtag #JusticeForSenzoMeyiwa laat trend het, het die saak weer momentum gegee. Ná ’n week van stilte het Mbalula eindelik hierop gereageer. – News24