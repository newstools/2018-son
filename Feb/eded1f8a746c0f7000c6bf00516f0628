ZOAR. – Daar is vuil water in die land van Kanaän. En dít omdat die dorp se drinkwater soos flou tee lyk – “besmette ­water” wat die inwoners droëkeel laat. Hyrin Ruiters, ’n raadslid en inwoner, sê: “Ek moes maar weer vanoggend ’n kruiebad vat, want ons agbare ­munisipale bestuurder sê mos dis drinkbaar’’. Alec Goliath wil weet in watter lab dié water getoets word. Die inwoners kla dat hul kinders siek word. Hulle sê hulle het ook nie geld om gebottelde water te koop nie. Ene Jean sê: “Ek wil nie politiek maak van water nie, maar dis onaanvaarbaar dat ’n raad nie ’n basiese diens soos skoon drinkwater kan verskaf nie.” Die water is teekleurig glo omdat die Tierkloofdam 100% vol is. Erken Daaroor sê Bradley Benades, ’n woord­voerder vir die opposisie­party Icosa: “Dis mos nie eerste keer dat die dam vol is nie. So, waarom lyk die water dan nóú so? “Hulle moet erken dat hulle nie die kapasiteit het om die water­probleem op te los nie.” Die munisipale bestuurder, Reynold Stevens, stel inwoners in ’n brief van die Kanna-raad egter gerus. Stevens sê hoewel die Tierkloofdam 100% vol is, is die water vuil weens oorstromings berg-op. Hy sê daar is ingegryp om skoner water te verskaf en dat dit met chloor behandel word. Die raad het reeds tenders genooi vir ’n waterprojek, sê Stevens. Hy vra dat inwoners water spaarsaam gebruik en vra vir verdraagsaamheid.