DIE sukkelende Southern Kings se dissipline het hulle Vrydagaand in Wallis weer lelik in die steek gelaat teen die Ospreys. Die Ospreys het die Kings in die Liberty-stadion met 26-12 geklop, maar dit was nie maklik nie. Dit is eintlik ’n wedstryd waarin die Kings hul eerste oorwinning kon behaal het as hulle net kop gehou het. Die Ospreys het nie die beste rugby gespeel nie. Die Baaienaars het selfs in die rustyd die voorsprong gehad. Die Kings was met 12-7 voor nadat Michael Makase en Michael Willemse elk in die eerste helfte gaan druk het. Martin du Toit kon net een drie verdoel. Dit is egter in die tweede helfte dat die Kings weer die pot mis gesit het. Met tien minute se speeltyd oor het die Kings nog ’n voorsprong gehad, maar druk en te min fokus het hulle laat vou. Twee geelkaarte en twee strafdrieë het die span duur te staan gekom. Die Ospreys se vleuel Jeff Hassler het ook in die doodsnikke gaan druk en hul telling vergroot. Die Kings het dus geen punte in die tweede helfte aangeteken nie. Die Ospreys het wel 19 punte geoes. Dit is die Kings se 15de agtereenvolgende nederlaag in die reeks. Die gevaarlike Leinster is nou volgende. Puntemakers: OSPREYS – drieë: Tom Habberfield, strafdrieë (2), Jeff Hassler; doelskop: Sam Davies. SOUTHERN KINGS – drieë: Michael Makase, Michael Willemse; doelskoppe: Martin du Toit.