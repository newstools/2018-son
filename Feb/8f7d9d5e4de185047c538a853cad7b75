DIE Karoodorp Graaff-Reinet het Saterdag tot stilstand gekom toe vriende, familie en kollegas van wyle Leolynn “Olin” Smith van heinde en ver gekom het om hul laaste eer aan haar te betoon. Leolynn (33) is op 13 Februarie dood toe sy in ’n grusame motorongeluk betrokke was. Sy was op pad Willowmore toe. Sy was tot en met haar tragiese heengaan kommunikasiebeampte van die Dr. Beyers Naudé-munisipaliteit. Leolynn was in ’n sta­dium ook verslaggewer in Son se kantoor in Port Elizabeth. Rouklaers het Saterdag die Assembly Church in Graaff-Reinet vol gesit toe vir oulaas van Leolynn afskeid geneem is. ’n Somber atmosfeer het in die kerk geheers en rouklaers het saggies geween. Baie van hulle was nog baie oorweldig en het duidelik verslae gelyk oor die skielike en nodelose verlies. Leolynn se negejarige seun, Courtnum, het vir die duur van die kerkdiens styf teen sy antie Llyrris gesit. Hy het ’n week ná sy ma se dood nege jaar oud geword. Die trane het vrylik gevloei toe rouklaers “O Beulah Land”, “The Lord Is My Shepherd” en “Amazing Grace” gesing het. Tracy-Lee Abels het ook die trane laat rol toe sy Elton John se “Candle in the Wind” gesing het. Leolynn se ma, Elsie, het vroeër aan Son gesê: “Olin was ’n borrelende mens wat altyd beskermend teenoor almal was. Sy was baie liefdevol. Ons is stukkend.” Ou vriende en kollegas het na Leolynn verwys as ’n sonstraal, iemand met ’n aansteeklike energie en die grootste hart, en een wat maklik gedeel en gehelp het waar sy kon.