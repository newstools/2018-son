HY IS die volmaakte pakket en gaan ongetwyfeld nog diep spore in Suid-Afrikaanse rugby trap. Dít is hoe een van die lede van die Westelike Provinsie se afritingspan gister by navraag aan Son die vermoëns van die talentvolle jong slot Salmaan Moerat beskryf het. Die 19-jarige is Vrydag in die Stormers se Superrugby-groep ingesluit en kan reeds dié naweek sy buiging vir die Kaapse franchise teen die Jaguares (afskop 15:05) op Nuweland maak. Dié boorling van die Paarl, wat 2 m in sy rugbystewels staan en die skaal op 115 kg laat kreun, word beskou as ’n speler met spesiale eienskappe wat baie min slotte in Suid-Afrikaanse rugby het. Die WP-breier sê: “Hy is ’n besonderse speler wat geseënd is met ’n rugbybrein. Vir ’n slot spog hy met die balvaardighede van ’n senter. Hy het die fisieke teenwoordigheid van ’n Eben Etzebeth. “Boonop het hy uitstekende leierseienskappe. Ek is vol vertroue dat hy eendag die Bokke op toetsvlak gaan lei.” Robbie Fleck, die Stormers se hoofafrigter, sê dié oud-leerder van Boishaai in die Paarl het in die oefenstryde teen die SWD-Arende in ­George en die Bulls in Wellington indrukwekkende spel gelewer. Fleck sê: “Salmaan het baie goed in die opwarmingwedstryde vertoon. “Hy het goeie leierseienskappe en ’n baie hoë werkverrigting. Hy is een van die younsters wat honger is om homself op ’n hoër vlak te bewys.” Met die Springbok-kaptein, Eben Etzebeth, wat tans op die krukkelys is, is dit ’n gulde geleentheid vir Moerat om te wys waartoe hy in staat is. Benewens Etzebeth sal Moerat moet meeding in die Stormers-groep met spelers van die kaliber van Pieter-Steph du Toit, JD Schickerling en Chris van Zyl. Moerat het die Boland op o. 13-vlak verteenwoordig waarna hy die WP-span op o. 16- en o. 18-vlak gehaal het. In 2016 was hy die kaptein van die SA Skolespan. Hy het ook laas jaar vir die Baba-Bokke uitgedraf.