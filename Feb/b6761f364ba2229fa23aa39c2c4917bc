“DIS ’n groot taak.” Dít was die pas verkose pres. Cyril Ramaphosa se eerste woorde as Suid-Afrika se nuwe eerste burger. Ramaphosa het gesê hy beskou die enorme posisie wat aan hom toevertrou is as dié van ’n dienaar van die land en sy mense. Dié stukkie geskiedenis is gistermiddag gemaak toe Ramaphosa eenparig as die land se nuwe president aangewys is. Ramaphosa het gesê: “Ek gaan dit op drie maniere uitvoer om as dienaar van die mense op te tree – met geloof, nederigheid en waardigheid.” Ramaphosa het daarna ingeklim en sommer van meet af aan uitgestippel hoe dinge van nou af in die parlement en die regering gaan werk. Dinge gaan met respek gedoen word. Daarby voeg hy dat dit gepaard sal gaan met ’n gemeenskaplike doel om die lewe van die mense van die land te verbeter. Hy het ook die woorde van die opposisiepartye ter harte geneem. Veral die ACDP, wat aan hom genoem het dat hy ’n span moet kies om hom te help om in die belang van elke Suid-Afrikaner op te tree en nie net in eiebelang nie. Die nasionale vergadering het Ramaphosa tot die land se vyfde demokratiese president verkies ondanks besware uit die EFF-kamp. Die EFF-leier, Julius Malema­, het volgehou die nuwe president kan nie uit dieselfde parlement gekies word waaroor Jacob Zuma geregeer het nie. Hierop het die speaker, Baleka Mbete, gesê as Malema ’n beswaar het, moet hy ’n behoorlike mosie op skrif stel. Malema meen: “Speaker, ons is nie in ’n posisie om ’n president te kies nie, want die konstitusionele hof het sekere bevindinge teen dié parlement gemaak. “Daarom kan ’n onwettige parlement nie onder mekaar ’n president verkies wat deur dieselfde beweringe in die gesig gestaar word nie. “Wanneer die konstitusionele hof sê ons as die par­lement het misluk in die uitvoering van ons pligte, dan verwys hy na ons almal hier. “Daarom kan geeneen van ons opstaan om ’n president te wees nie. “Ons voel dus sterk dat ons hierdie parlement in die geheel moet ontbind.” Op dié noot het die EFF-LP’s die parlement verlaat. Ramaphosa se waardigheid was egter kenmerkend van wat dié nuwe era in die land voorspel.