PARIS Saint-Germain se sterspeler Neymar het Real Madrid gewaarsku dat sy Champions League-titelverdediging onder bedreiging is. Dit wanneer dié twee Europese reuse vandag swaarde kruis in die Santiago Bernabeu in die Champions League se eerste been van die ronde van 16-spanne. Die tweede been word op 6 Maart in die Parc des Princes-stadion in Parys beslis. Die Galacticos, soos Real genoem word, jag ’n derde Champions League-titel agtereenvolgens – ’n prestasie wat nog nooit vermag is nie. Volgens Neymar het die Franse kampioenspan, wat ook as Les Parisians bekend staan, genoeg in sy arsenaal om Real se vooruitsigte te kelder. “Ons weet dit gaan ’n moeilike wedstryd wees,” het Neymar gesê. “Real Madrid se spelers speel al baie jare saam en hy jag ’n derde titel agtereenvolgens. Ek is egter oortuig daarvan ons kan hulle klop. “Ons wil geskiedenis maak en sal alles in ons vermoë doen om hulle te klop,” het die Brasiliaan bygevoeg. Intussen sal ’n nederlaag vir Real op sy tuisveld katastrofiese gevolge inhou, veral vir sy bestuurder, Zinedine Zidane. Die voormalige driemalige Ballon d’Or-wenner kon in sy eerste 18 maande ná sy aanstelling in Januarie van 2016 nie ’n voet verkeerd sit nie. Dié Fransman is egter dié seisoen onder geweldige druk nadat sy Galacticos behoorlik warm en koud blaas in hul La Liga-veldtog en maar net ’n skadu van die span is wat die La Liga-titel en Champions League-kroon verower het. Real is ook onlangs uit die Copa del Rey geboender en beklee tans die vierde plek op die puntelys – 17 punte agter die voorloper, Barcelona. “Dit is ’n ongekende situasie, maar ons moet op koers bly,” aldus Zidane. – BBC