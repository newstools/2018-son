GEORGE. – ’n Daklose tiener-laaitie wat glo verslaaf is aan gom snuif, raak ’n probleem vir skoolkinders. Hy word verdink daarvan dat hy skool-kids besteel en dan tussen die huise deur weghardloop. Die verdagte is deur konstruksiewerkers gesien waar hy na bewering ’n skoolseun se tas by hom gryp. Hy het toe glo die seun gedreig en sy hande in die kind se broeksakke gedruk, waarna hy geld gesteel en hom uit die voete gemaak het. Frank Speelman, ’n buurtwaglid, sê: “Insidente met skoolkinders wat besteel word, begin algemeen gebeur. “Die meeste van die voorvalle kan gekoppel word aan ’n groep huislose kinders.” Kol. Avril Kriga, ’n polisiewoordvoerder, het mense gemaan om op die uitkyk hiervoor te wees en baie versigtig te wees.