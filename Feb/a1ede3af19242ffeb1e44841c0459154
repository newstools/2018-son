HAAR kind se lewe as gangster het net vier maande geduur, toe word hy vermoor. Melanie Veldsman (40) van Lavender Hill sê haar hart is stukkend nadat haar “modelseun”, Liam, Woensdagoggend net ’n paar meter van sy ouerhuis af wreed vermoor is. Sy mooi gesig is vol gate gesteek en sy een oog was byna uit sy kas. ’n Hartseer Veldsman sê sy het haar seun dood in die straat aangetref nadat hy net gou winkel toe was. Sy sê sy wil net weet hoekom haar seun se moordenaars hom dan so gefolter het. Veldsman sê toe sy by hom aankom waar hy in die straat lê, was hy kaal uitgetrek. ’n Gebroke Veldsman het gister aan Son gesê sy het Liam nog gesmeek om nie uit te gaan nie. Volgens haar het haar seun skuins ná 04:00 die huis verlaat en gesê hy gaan winkel toe. ’n Histeriese Veldsman sê: “Hoekom het hy winkel toe gegaan? “Watse winkel is in elke geval daardie tyd van die oggend oop? “Ek het vir hom gesê hy moet wag totdat dit daglig is, maar hy wou nie luister nie. “Ons twee het nog saam geëet voordat hy hier uit is. “Hy het my die heeltyd dopgehou. “Hy het seker geweet dis die laaste keer dat hy my sou sien.” Volgens Veldsman het haar seun onlangs ’n gangster geword. Sy sê wat vir haar so onregverdig is, is dat haar seun nie eens regtig kans gehad het om enigiets verkeerd te doen wat gangsters gewoonlik doen nie. Veldsman sê: “Hy was ’n baie lieflike kind wat daarvan gehou het om jokes te maak. “Hy sou nooit iemand leed aandoen nie. Ek gaan my kind baie mis. Lt.kol. Andrè Traut, polisiewoordvoerder, het bevestig die polisie ondersoek die omstandighede rondom ’n moord nadat die lyk van ’n 17-jarige seun ontdek is. Volgens Traut is die lyk Woensdagoggend omstreeks 05:30 in Grindalstraat, Lavender Hill, aangetref. Traut sê geen arrestasies is nog uitgevoer nie.