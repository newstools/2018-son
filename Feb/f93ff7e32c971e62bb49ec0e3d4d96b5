DIE ding ruk in Scotts­ville. Tussen al die koeëls en jong gangsters wat die strate hier rule, is daar tog mense wat nog hoop het vir dié bende­geteisterde gebied. Gavin Riddles, ’n oud-polisieman en nou voorsitter van wet-en-orde-komitee in die Wes-Kaap, het 100 leerders van die Hoërskool Scottsville en 45 mense in die gemeenskap gekies om deel te neem aan die 111 Squadron-kadetteprogram. Volgens Riddles is daar te veel tienerswangerskappe, werkloosheid en bende-aktiwiteit in Scottsville. Hy wil sy volle gewig ingooi om dié maatskaplike probleme hok te slaan. Riddles sê: “Ons fokus is op gemeenskapsveiligheid. “Ons het te veel konflik in ons gemeenskappe wat dan tot geweld lei. Die jeug vorm groeperinge en dit het ’n negatiewe impak op leerders. “Ek wil eerstens verandering in Scottsville bring en daarna in die breë gemeenskap van Kraaifontein.” Riddles sê hy het self ’n vyf jaar lange studie gedoen en bevind dat die jeug in Scottsville bitter min werkgeleenthede kry. Dit veroorsaak groot onsekerheid onder die jeug. “Deur hierdie geleentheid aan hulle te bied, staan hulle ’n beter kans om werk te kry. “Ná tienerswangerskappe kom die kinders gewoonlik nie terug skool toe nie. “Ons kinders veg dan net om oorlewing. Daar is nie eens ’n brood se geld vir ons mense nie. “Ek wil probeer om hul ingesteldheid te verander. “Deur hierdie inisiatief sal die tieners sien daar is wel geleenthede vir hulle daar buite. “Hulle kan hulle dan by die weermag, polisie of ander wetstoepassingsagentskappe aansluit.” Riddles sê wat die skietery in die gemeenskap betref, is hy tans besig met ’n projek van ’n skietstilstand vir 90 dae. “Ons kinders is nie veilig wanneer hulle skool toe loop nie. Ouers is onrustig.” ’n Inwoner wat anoniem wil bly, het aan Son gesê dit gaan so gerook, haar dogter is gisteroggend “in ­broad daylight beroof”. Volgens die antie het ’n motor van vroegoggend in die strate gery. Toe haar dogter gaan werk, het een van die ouens uit die kar uitgespring en haar foon uit haar hande geruk. Riddles sê dit is dié soort ding wat hy probeer hokslaan deur die jeugdiges dissipline en respek te leer.