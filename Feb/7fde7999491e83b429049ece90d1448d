HERENIGING van cops op alle vlakke. Dít, en die verbetering van hul werksomstandighede, is van die hoofprioriteite van die nasionale polisiekommissaris, genl. Khehla John Sitole, Sitole het gister op ’n mediakonferensie in die Bishop Lavis-polisiestasie sy visie vir die polisie bespreek. Die polisiehoëkop het ook verduidelik die ­road­show waarmee hulle tans besig is, is om die polisie se visie te bevorder en by alle polisiestasies in die land tuis te bring. Hy sê: “Dit is ’n visie wat deur alle lede by alle polisiestasies regdeur die polisiemag gedeel moet word.” Hy sê polisiebeamptes op alle vlakke moet die geleentheid hê om hul idees met hul seniors en kollegas te kan deel. Hy redeneer dit is belangrik vir elke lid se visie om van Suid-Afrika ’n ­veiliger­ land te maak. “Ek doen ’n beroep op alle lede om hande te vat en saam te staan. Ons moet regmaak wat gebreek is,” sê hy. “Ons sal dit vermag deur ons aanslag van deelnemende bestuur en goeie strategie. “Dit sal lede die platform gee om hul idees te kan deel en dit skep ook ’n atmosfeer waarin lede se idees uitgevoer kan word.” Die ander belangrike doelwitte is om te verseker dat die polisie operasioneel is om enige misdaad te kan hanteer. Herinner Vir hom is dit belangrik dat elke polisielid se gemoedstoestand reg moet wees om daardie lid se moreel hoog te hou. Dit spoor dan weer lede aan om hul ervarings te deel en hulle te herinner dat hulle nie alleen is in die situasie nie, maar dat hulle die ondersteuning van hul kollegas het, aldus Sitole. “Die polisie moet herinner word dat hulle die kosbaarste bate vir die organisasie is,” sê hy. Met betrekking tot die aanpak van misdaad in die provinsie, sê Sitole ’n nuwe bendebestrydingseenheid is saamgestel om op bende­aktiwiteite sowel as dwelmhandel te fokus. Hy het ook genoem dat deur hul modus operandi- ontledingsentrum die strategie van verskeie misdadige elemente ontleed word om reg te kan reageer. “Ons gebruik die inligting om die modus operandi van misdadiger uitmekaar te haal voordat hulle die kans het om die misdade uit te voer,” sê hy. Sitole sê deur dié sentrum het hulle al vyf misdadige kingpins in hegtenis geneem. “Ons kan hulle nie by name noem nie, maar die ondersoeke duur voort.” Sitole sê daar is nog baie inligting wat later bekend sal word oor die polisie se nuwe strategie.