INWONERS van Ruyterwacht is geskok nadat ’n man Woensdagmiddag in sy huis oorval en vermoor is. Vivian Botes (63) van Princess Margaretstraat is glo omstreeks 15:10 oorval deur vier mans wat hom agtervolg en drie keer in die kop geskiet het. Volgens ’n inwoner het die mans glo vir Botes agtervolg nadat hy geld gaan bank het. Die bekommerde inwoner het gesê: “Hy het die geld in ’n tassie by hom gehad. “Hulle moes gedog het hy het geld getrek en het hom tot by sy huis agtervolg. “Die mans het ’n ent van die woning af in die pad gestop. “Hulle het gewag totdat hy sy motor voor sy huis geparkeer en die deur oopgesluit het. “Toe hy hom omdraai, het die mans hom by sy voordeur ingestoot en hom drie keer in die kop geskiet. “Sy vrou en dogter was in die huis toe die skietery plaasgevind het. Die man se dogter het gegil toe sy die mans in hul huis sien. “Die mans het toe omgedraai, in hul motor gespring en weggejaag. “Die slagoffer het in die gang in sy huis inmekaar- gesak en is op die toneel dood.” Volgens bekommerde inwoners het misdaad in die gebied toegeneem en is ’n man in dieselfde straat ’n jaar gelede ook in sy huis oorval en gewond. Hulle skryf die toenemende misdaad toe aan ’n dwelmprobleem en bendes in die gebied. Volgens kapt. FC van Wyk, ’n polisiewoordvoerder, soek hulle steeds na die vier verdagtes wat in ’n silwergrys Toyota Avanza met ’n onbekende registrasienommer van die toneel weggejaag het. ’n Moorddossier is geopen. Enigiemand met inligting kan die polisie se tolvrye misdaadnommer skakel by 08600 10111.