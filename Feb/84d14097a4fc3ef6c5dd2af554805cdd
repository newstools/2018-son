DIE polisie is op soek na vier verdagtes wat na bewering Maandag­oggend omstreeks sesuur ’n motor gekaap en dit daarna in ’n transitorooftog in Wells Estate gebruik het. Volgens kapt. André Beetge, ’n polisiewoordvoerder, is ’n blou Toyota Corolla ná die rooftog verlate gevind. “Vier gewapende verdagtes het die eienaar by ’n stopstraat in Chevroletstraat in Markman gewys om stil te hou en die motor gekaap. “Omstreeks agtuur het die verdagtes dié voertuig in ’n transitorooftog by Truckers Inn (Caltex) op die R335 oorkant Coega Village in Wells Estate gebruik.” Ondersoek Drie sekuriteitswagte van TransCash het kontant gaan oplaai. Met hul terugkeer na hul voertuig het die vier verdagtes ’n vuurwapen op hulle gerig en hulle van ’n aansien­like bedrag beroof, het Beetge bygevoeg. Die verdagtes het met die blou Toyota Corolla weggekom. Ongeveer 30 minute later is die voertuig ’n paar kilometer verder op die Ou Grahamstownweg verlate gevind. Die polisie doen ’n beroep op enigiemand wat hulle met hierdie ondersoek kan help om die Motherwell-polisie se eenheid teen gewelds­misdade by 082 441 8121 te kontak.