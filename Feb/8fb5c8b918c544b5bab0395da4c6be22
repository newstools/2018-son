’N VERMEENDE motordief is gister in Morgensterweg, oorkant die Westgate Mall, vasgetrek ná ’n wilde jaagtog deur die strate van Mitchells Plain. Die VW Polo waarin die 34-jarige verdagte gery het, is as gesteel aangemeld. Werkers van Griffon Vehicle Tracking en die polisie het hom gejaag nadat die voertuig in Mitchells Plain ge-spot is. Volgens ’n ooggetuie het hy 12:20 in Morgensterweg gery toe die flying squad regs en die Polo links verby hom jaag. “Toe die dief sien daar is geen wegkomkans nie, het hy die kar in reverse in aankomende verkeer gery. Ingehardloop “Motoriste moes haastig uit die pad kom om ’n ernstige ongeluk te vermy. Dit was soos ’n scene uit ’n movie,” het die ooggetuie vertel. Toe die verdagte in ’n hoek gedryf is, het hy uit die kar gespring en by die bosse agter die mall ingehardloop, maar die K9-eenheid het hom vinnig uitgesnuffel. Volgens ’n werker van Griffon het die persoon die kar by die eienaar se neef gevat en dit nooit terugbesorg nie. Hulle het hom ge-track van Rylands af, deur Surrey Estate tot in Mitchells Plain. Die verdagte is gearresteer en is in polisie-aanhouding.