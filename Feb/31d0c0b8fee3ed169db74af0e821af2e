OPERASIES in die Provinsiale Hospitaal in die Baai is summier uitgestel omdat van die lifts in die gebou gebreek is. ’n Vrou (53) op wie ’n nieroperasie verlede Maandag uitgevoer moes word, is eers Donderdag geopereer. Die vrou, wat van Uitbreiding 32, Bethelsdorp, in die Baai se Northern Areas is, wil anoniem bly. Sy was een van tientalle pasiënte wat ’n wagsaal gedeel en noodsaaklike behandeling afgewag het. Aangesien ál drie stelle hysbakke gebreek is, kon pasiënte­ glad nie tussen vloere­ vervoer word nie. Gehuil Die vrou vertel: “Hulle het vir ons kom sê die lifts het gebreek en dat almal se operasies uitgestel moet word. “ ’n Vrou langs my was so gestres oor haar operasie dat sy gehuil het. “Daar was ’n ellelang lys van pasiënte wat seker almal nou nog wag. “Dis ’n skending van die pasiënte se menseregte en die personeel het so ge­frustreerd geraak. “Donderdag ná 12:00 het hulle een van die lifts ge-fix. Ek is toe ná 14:00 geopereer. “Die ander twee lifts is steeds gebreek.” Die vrou wonder of dit werklik so ’n mission vir die hospitaal kan wees om die lifts in stand te hou en te herstel wanneer hulle breek. Die burgemeesters­komiteelid vir openbare gesondheid, Lance Grootboom, meen dié situasie is on­aanvaarbaar. Grootboom sê die gebreekte hysbakke belemmer dienslewering en ondermyn die funksionering van die hospitaal as ’n gesondheidsorgsentrum. Hy het belowe: “As die voor­sitter van die mediese distriks­komitee gaan ek die hospitaal kontak om te reël dat die probleem in ’n ver­gadering bespreek en ’n oplossing gevind word.” Nutteloos Grootboom meen as ge­skeduleerde en roetine-instandhouding uitgevoer is, kon dié situasie waarin ál drie lifts terselfdertyd gebreek is, vermy word. Hy wonder wat die punt daarvan is dat ’n hospitaal gespesialiseerde toerusting het, maar dis nutteloos. ’n Woordvoerder van die provinsiale gesondheidsdepartement (OKGD), Sizwe Kupelo, sê dit was ’n “tegniese probleem”, maar operasies is gedoen nadat die probleem opgelos is. Kupelo het verduidelik instandhouding is geraak omdat die verskaffer wat die instandhoudingswerk doen, sy fakture laat ingedien het. Dié oponthoud, sê hy, het ’n vertraging in dienslewering meegebring. Kupelo sê die stelsel sal verbeter word sodat ’n situasie soos dié vermy kan word.