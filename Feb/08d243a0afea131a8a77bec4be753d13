TYRES is gister tydens ’n protesaksie in Philippi-Oos uitgebrand. Die chaos het veroorsaak dat die Golden Arrow-busdiens se depots in die area op lockdown was. Die oproer het omstreeks 13:15 in Sheffieldstraat begin en het na Southgate en Philippi se busdepots gelei. Luidens die busdiens se Facebook-blad het die protesaksie veroorsaak dat die busse nie in of uit kon beweeg nie. Maar die depots is 15:00 heropen en die polisie het die busse uit die depots begelei. Klippe Die Golden Arrow-busdiens het aangekondig daar sou vertragings wees, maar hy het gou bygevoeg hy sal alles in sy vermoë doen om die nagevolge van hierdie vertragings te minimaliseer vir die pendelaars wat van die busdiens gebruik maak. Sers. Noloyiso Rwexana, die provinsiale polisiewoordvoerder, het gesê daar was verder berigte dat mense tydens die oproer klippe gegooi en die strate met buitebande afgesper het. Dit is later aan die brand gesteek. Sy het bygevoeg: “Die polisie se hulp is ingeroep. “Daar is aksie geneem en die gebied is gemonitor.” Niemand is tot dusver oor die protesaksie in hegtenis geneem nie.