DIE goeie nuus vir die Proteas is dat die eendaagse krieketreeks teen Indië genadiglik verby is, maar die slegte nuus is die T20-reeks begin vandag. Suid-Afrika se diepte sal in die komende drie wedstryde aan ’n geweldige toets onderwerp word. Die Proteas begin vandag op die Wanderers in Johannesburg die reeks sonder talle staatmakers wat ’n ruskans kry of beseer is. Nadat Indië die ODI-reeks lag-lag met 5-1 gewen het, is daar maar min vertroue in die tuisspan se kamp om die bordjies in die T20-wedstryde te verhang. Indië borrel egter oor van selfvertroue en die kaptein, Virat Kohli, het dit duidelik gemaak die Proteas kan geen genade verwag nie. “Die eendaagse reeks is gewen, maar die toer is nog nie oor nie. “Ons wil die T20-reeks ook wen en daarvoor is nóg ’n groot span­poging nodig,” het Kohli gesê. Kohli en die aanvangskolwers Rohit Sharma en Shikhar Dhawan was in die ODI’s pragtig met die kolf op dreef. ’n Dodelike finisher soos die legendariese MS Dhoni was eintlik nie eens in die ODI’s met die kolf benodig nie en meer kan van hom in die T20-wedstryde gesien word. Die Proteas se minder ervare boulaanval, met manne soos Dane Paterson en Junior Dala daar, sal dus nie kan bekostig om met hul rigting en lengtes te fouteer nie. Indië se gewrigsdraaiers, Yuzvendra Chahal en Kuldeep Yadav, het die Proteas in die ODI’s verwoes. Volgens Jon-Jon Smuts, wat weer deur die Proteas se keurders ’n kans gegee word, sal die draaiers ’n groot rol in die reeks speel. As linksdraaier was hy in die Sunfoil-reeks een van die grootste paaltjienemers hierdie seisoen. “Die baanblaaie in die land is redelik droog en dit help die draaiers. Die sleutel tot sukses vir ons sal wees om nie té veel paaltjies teen hul draaiers te verloor nie. “Hul draaiers is van wêreldgehalte. Dis g’n grap om hul aflewerings te probeer lees nie,” het Smuts gesê. Voorsmakie Smuts sal eers vir Tabraiz Shamsi en Aaron Phangiso moet terugstaan. Hulle is die spesialis-draaiers in die Proteas se groep. Volgens Smuts sien hy daarna uit om met die kolf ’n bydrae vir die Proteas te lewer nadat hy teen Sri Lanka en Engeland ’n inter­nasionale voorsmakie gekry het. “Ek hoop ek kan help om Indië te klop. In T20-krieket kan jy op jou eie ’n wedstryd wen as dit jou dag is.” Christiaan Jonker, een van die Proteas se nuwelinge, het hom ook gereed verklaar om Indië te pak. “Ek ken my spel en weet wat ek moet doen waar ek benodig sal word. Ek is baie opgewonde.”