VAN ’n sanger wat back-up vocals gedoen het tot die jongste kunstenaar wat die Grand Arena in die GrandWest-casino uit te verkoop. Daar was duidelik op Valentynsdag baie liefde vir Robin Pieters en sy show It’s a Love Thing Volume 2. Die sanger het almal in die regte stemming gekry deur te begin met Bruno Mars se “That’s What I Like”. Asof hy nie charming genoeg is nie, het Robin deur die gehoor geloop en rose uitgedeel terwyl hy die note van “Versace on the Floor” gehou het. En met sy keuse van gaskuns­tenaars het Robin ons ook weer duidelik herinner aan die kaliber talent wat die Kaap het. Die Idols-trio – Karin Kortjé, Elwira Standili en Paxton Fielies – was omtrent ’n treat! Paxton het ook haar song “Demon­strate” gesing. Dit is altyd lekker om te sien hoe ons mense hul eie sterre ondersteun, want daar was ’n paar in die gehoor wat lekker saamgesing het. Maar dit was die duets wat vir hoendervleis gesorg en jou onwillekeurig laat gil en jou hande in die lug laat gooi het. Van die duets was Elwira en Belinda Davids se weergawe van “Miracles,” Robin en Paxton se “Beauty and the Beast­,” Robin en Karin se gunsteling “I Knew You Were Waiting”. Die gehoor is ook verras deur die Idols-topvier-sanger Terra Cox wat “Bridge over Troubled Waters­” saam met Robin gesing het. Robin het ook in die week sy nuwe single, “Fool”, uitgereik en sy uitvoering van dié song gaan my gou die buy-knoppie laat druk. Robin se The Voice SA coach, Lira, het gewys hoekom sy so ’n gunsteling in die musiekwêreld is. Lira het bevestig wat ons weet: “Daar is iets spesiaals wat broei in Kaapstad.” Sy het nie net vir Robin bedank nie, maar ook die fans wat die plaaslike kunstenaars so mooi ondersteun. Die twee het die show afgesluit met mooi oomblikke en “Some­thing Inside So Strong”.