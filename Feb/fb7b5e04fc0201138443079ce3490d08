TOE pendelaars in ’n taxi agterkom dat skobbejakke ’n vrou van haar selfoon beroof het, het hulle die jongens agternagesit. Maar min het Joseph Pienaar kon dink dat sy seun, Ryan (22), sy dood só sou vang. Joseph het verduidelik wat Woensdag in Galloway Close, Elsiesrivier, gebeur het. “Soos ek verstaan, was my seun heeldag by die huis. Sy vriend het hom toe kom haal om saam te loop toe daar mense in die omtes beroof is. “Ek weet nie of dit bendeverwant is en of my kind se vriende iets aan die taxi- mense gedoen het nie, maar hulle (in taxi) het toe agter my seun en sy vriende aangekom. “Hulle het my seun by die hek omgestamp en hy is drie keer – in die nek en rug – gesteek. “Hy het net daar gesterf.” Die ontstelde pa sê hy soek antwoorde oor wat gebeur het. Intussen vertel ’n inwoner dat Ryan se job was om mense te rob. “Soos ek dinge gesien het, het die taxi agter hulle aan gejaag omdat hulle ’n vrou beroof het. “Die taxi het Ryan omgestamp en die guardjie of iemand het uitgespring en hom gesteek, weer in die taxi gespring en gevlug.” Kapt. FC van Wyk, ’n polisiewoordvoerder, het die voorval bevestig en gesê ’n saak van moord word ondersoek. “Om omstreeks 16:15 is ’n 22-jarige man in Galloway-singel, Balvenie Estate in Elsiesrivier, doodgelem. “Die omstandighede rondom die voorval is nog onbekend en geen arrestasies is al gemaak nie.”