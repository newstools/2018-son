SOUTHAMPTON het Allan Pardew, bestuurder, en sy span, West Bromwich Albion, se ellende vererger toe dié span met 2-1 uit die FA Cup uitgeboender is op die Hawthorns. Wesley Hoedt en Dusan Tadic het sukses behaal vir die besoekers, wat hul plek vir die tweede seisoen agtereenvolgens in die kwarteindronde bespreek het. Salomon Rondon het ná rustyd tydelike vreugde en hoop vir die tuisspan gebring met ’n skitterende volley ná goeie werk deur Grzegorz Krychowiak. Ahmed Hegazi het die dwarspaal getref in ’n poging vir die gelykmaker, maar die geluksgodin wou beslis nie breed lag met Pardew-hulle nie.Ryan Bertrand het ook Rondon se opvolgpoging van die doellyn geskop om hul voorsprong te beskerm. Die Baggies, soos West Bromwich genoem word, sal moet fokus om uit die laaste posisie te klim in sy stryd teen relegasie in die Engelse Premierliga.