EMILY Randall (70), die “mayor” van die Bethelsdorp-ouetehuis in Salsoneville, is Vrydag in die Livingstone-hospitaal oorlede nadat haar niere ingegee het. Randall was een van ’n paar inwoners wat byna 20 jaar ’n inwoner van die ouetehuis was. Sommige inwoners het haar “mayor” genoem omdat enigiemand hul probleme met haar kon deel en sy kon almal van goeie raad bedien om ’n oplossing te vind. ’n Jong vrou wat ’n kamer vir haar pa gesoek het, het haar ook tot Randall gewend. Die vrou, wat anoniem wil bly, sê: “Sy het gesê daar is 24 kamers leeg en ál wat ek moet doen, is om ’n aansoekvorm in te vul en dit saam met my pa se ID-boekie en begrafnispolisbesonderhede in te dien. Sy sou dan sorg dat hy ’n plek kry. “Sy het bygevoeg dat sy ook sou sien wanneer hy by die hek in- en uitbeweeg omdat haar kamer naby die hek was. Dít het my gerus gestel.” ’n Familielid Maggie Cunning­ham, sê toe Randall in Helenvale gebly het,is sy ook “lady” genoem. Kwessies Dit was omdat sy in die 1970’s en 1980’s as ’n maatskaplike werker opgetree het en baie mense met hul probleme gehelp het. Cunningham sê wanneer inwoners in die hof moes verskyn of maatskaplike kwessies gehad het, soos om aansoek te doen om ’n toelaag, het Randall hulle bygestaan. Sy was ’n lid van die Golden Girls-klub vir senior vroue en was ook betrokke by Khoisan-aangeleenthede saam met haar neef, die stamleier Xam#Gaob Maleiba. Haar familie sê sy was baie bly dat sy haar 70ste verjaardag in Augustus kon vier, maar dat sy haar voorberei het op haar sterfdag. Randall se susterskind, ­Samantha­ Augustus, sê: “Sy was ’n reguit mens wat nie doekies omgedraai het nie; ’n wyse vrou en baie lief vir haar familie. Ons gaan haar mis.” Randall is in die eertydse Salisbury Park gebore. Sy was een van 14 kinders. Sy laat haar drie seuns, 19 kleinkinders, 1 agter­kleinkind, 2 skoondogters en suster na. Haar begrafnisdiens word môre 10:00 vanuit die Nuwe Apostoliese Kerk in Cleary Estate gehou.