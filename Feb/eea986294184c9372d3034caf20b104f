DIT blyk ’n voldonge feit te wees dat die Primêre Skool Fontein in Gelvandale binnekort die eerste skool in die Nor­therns sal wees wat volledige dienste aan leerders met spesiale leerbehoeftes (LSEN) gaan bied. Gary Groenewald, die skoolhoof, sê die nood vir skole wat spesifiek op LSEN-leerders gerig is, is baie groot in die Northerns. Hy vertel meer as een skool van sy soort is nodig. “Fontein was die eerste swart laerskool wat aanpassingsklasse ingestel het. “Die klasse was spesifiek daarop gerig om die leer­derbehoeftes te akkommodeer. “Daar is tans 208 leerders met intellektuele hindernisse op ons rol, wat wissel van ligte tot ernstige intellektuele gestremdhede. “Sommige van hulle ly aan ADHD, FAS, ADD en ander gedrags- en emosionele probleme.” Erkenning Volgens Groenewald het die skool nie erkenning in posvoorsiening van die onderwysdepartement gekry nie. “As ons daarvoor erkenning gekry het, sou die aantal onderwysers aansienlik hoër gewees het. “Dit was die afgelope vier jaar ons stryd met die departement.” Volgens hom is daar in een gr. 3-LSEN-klas leerders wat die bevoegdheid van gr. R, gr. 1 en gr. 2 het. “Hulle kan nog nie klank, skryf of letterpatrone maak nie. “Die juffrou moet nou die hele klas opverdeel en die kurrikulum moet tot op hul vlak gebring word.” Groenewald sê die onderwysers sien die behoefte aan LSEN-onderrig in Helenvale en sulke kinders kan nie in hoofstroomklasse geplaas word nie. “Die kind gaan gefrustreerd raak, konflik kan tussen onderwyser en leerder ontstaan en dan verlaat hulle die skool. “Hulle word dan slagoffers van gangsters. “Op my tafel is ’n begrafnispamflet van een kind wie se bloed nou in Helenvale lê omdat hy nie plek by ’n skool gekry het nie. “By die Hope Centre het hy tou opgegooi.” Onderteken “Dis moeilik, maar ons probeer om hul drome te verwesenlik. “Ons het selfs ’n waglys, want mense kom van so ver af as Booysenpark vir plek vir hulle.” Groenewald verduidelik ’n ooreenkoms met die onderwysdepartement om volledige dienste aan LSEN-leerders te bied, sal op 14 Februarie onderteken word. Volledige dienste beteken ’n arbeidsterapeut, sielkundige, spraakterapeut en fisio­terapeut moet by die skool wees. Groenewald verduidelik: “Ons kinders gaan deur trauma. “By die skool is drie kinders wat gesien het hoe hul ouers doodgeskiet word en hulle het geen berading ontvang nie.” Hoewel die ooreenkoms onderteken gaan word, is dit nog nie bekend of die volledige dienste onmiddellik of eers in die volgende skooljaar by die skool beskikbaar gaan wees nie.