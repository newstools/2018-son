“AS EK die wiel kon terug­draai, sou ek.” Aan die woord in ’n eksklusiewe onderhoud met Son, is Sedick Abrahams (62). Hy is die pa van Tafelsig wat verlede week in die Mitchells Plain-landdroshof verskyn het vir die moord op sy klong, Clinton (28). Om die onderhoud te voer, was vir dié pa, wat ’n sag­moedige kerkman is, een van die moeilikste dinge wat hy in sy lewe gedoen het. Hy begin huiwerig en met ’n gebroke hart: “Dis my kind. Ek is lief vir hom. Maar dié is nou ’n swaar saak.” Abrahams is gebroke oor ’n rusie wat begin het oor ’n bord kos en geëindig het in ’n sterfgeval. Hy is ’n dêdda wat daardie dag oor die randjie gedryf is deur sy tikkop-klong wat die hele huishouding soos ’n terroris op horings geneem het. En dis ook nie net sedert anderdag dat die ouers in huisarres was in hul eie woning nie: Dis ’n situasie wat hulle 13 jaar verduur het. Nes in die geval van Ellen Pakkies, wat haar tikkop-seun doodgemaak het, het dinge ook te veel geraak in die huishouding in Tafelsig. Die dêrra het meer ontspan namate die onderhoud gevorder het. Toe herleef hy die tragedie wat hom Woensdag afgespeel het. Sy blougrys oë vul kort-kort met trane terwyl hy vertel: “Ek het wasgoed opgehang. Clinton het opgestaan en soos gewoonlik kos demand. “Ek het hom gesê sy kos is in die kombuis, maar hy het steeds perform. “Toe loop ek kombuis toe en wys hom, maar die manier waarop hy na my toe gekom het, het gelyk asof dit my laaste dag gaan wees.” Abrahams sê hulle het toe begin baklei. “Dit was ’n ge­wone ding dat hy my met die dood gedreig het,” sê Abrahams. “Maar iets was daai dag anders. Clinton was baie aggressiewer as gewoonlik en ek was bang. “Ál wat ek onthou, is die mes en toe die oproep dat my seun dood is... Dit was nie opsetlik nie.” Verhaal Abrahams sê as sy seun net sy kos gaan eet het, sou alles seker anders gewees het, “maar elke keer wanneer die tik uit hom trek, raak hy so”.  Die lyne op die pa se gesig vertel ’n verhaal van langdurige pyn en lyding. Hy vertel: “Vir 13 jaar was dit nie maklik nie, maar ons het probeer om die vrede te behou. “Soms het my vrou hom geld gegee net sodat hy ons kan aflos. Ek verstaan hoekom: Hy was ons kind. “Die meeste van die tyd het ek en my vrou soos die kinders in die huis gevoel terwyl hy ons rule en terroriseer. Hy’t niks daarvan gedink om ons iets aan te doen nie. “Maar ek mis hom steeds, al is die huis nou rustig. Hy bly steeds my kind...” Abrahams se saak is tot 11 April uitgestel.