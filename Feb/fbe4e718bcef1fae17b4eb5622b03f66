DINO Paffin en Eugene Abrahams het gister in die Strand-landdroshof verskyn vir die moord op Ernesto Sinden. Sinden is op Maandag 29 Januarie in Libertystraat in die Strand doodgeskiet. Abrahams was die oorledene se swaer. Die verdagtes staan tereg op aanklagte van moord, poging tot moord en die onwettige besit van ’n vuurwapen. Abrahams is ’n voorma­lige lid van die Americans-bende en was op parool toe die voorval plaasgevind het. Sinden se dood het amper in ’n volskaalse bendeoorlog ontaard, maar danksy die polisie se vinnige optrede is dit verhoed. Ná die moord het inwoners in vrees gelewe oor twee bendes na willekeur op mekaar begin skiet het. Mense in die woongebied kon tot laat in die nag hoor hoe lede op mekaar skiet. Die twee beskuldigdes, wat lank kat en muis met die polisie gespeel het, is Dinsdagoggend deur die polisie in hegtenis geneem. Die polisie het op ’n vuurwapen beslag gelê, maar is nog op soek na ’n tweede een. Woonbuurt In die operasie om die twee beskuldigdes aan te keer, het die polisie ook ander bende­lede in hegtenis geneem. Inwoners van die woonbuurt waarin die skietery plaasgevind het, het die polisie groot lof toegeswaai. ’n Vrou sê die polisie het sonder ophou gewerk om die verdagtes aan te keer sodat die mense hier rustig en veilig kan lewe. Van die lede wat in hegtenis geneem is, word verbind met ’n moord wat in die Stellenbosch-omgewing gepleeg is. Die saak teen die twee verdagtes is tot 5 Mei uitgestel. Hulle sal in die Pollsmoor-gevangenis aangehou word.