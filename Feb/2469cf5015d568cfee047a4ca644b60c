NUWE skoolskoene, -hemde en skryfbehoeftes het sowat 200 leerders van Missionvale en Kleinskool laat glimlag. En dat leerders van die Primêre Skool Missionvale en die Kleinskool-gemeenskap­skool hul tekkies en stukkende skoolskoene vir nuwes kon verruil, is alles te danke aan Be The Difference (BTD). Grantham Abrahams, die stigter van BTD, sê dié organisasie sonder winsbejag is in 2014 geregistreer en spits hom toe op gemeenskaps­ontwikkeling. Begunstigdes Abrahams sê: “Ons is in­gestel op sosio-ekonomiese, voedings- en opvoedkundige ontwikkeling. “Die uitdeel van skryf­be­hoeftes en skoolklere val in die opvoedkunde-kate­gorie. “Dit is die vierde jaar dat ons ons die Back-to-School Drive doen. Die begunstigdes is in skole wat die alma maters is van ons professionele ambassadeurs. “Die Blitsbok Cecil Afrika was byvoorbeeld in Missionvale.” Abrahams sê hulle het verlede jaar 1 001 skryf­behoeftepakkies in Kaapstad, ­George en die Baai uitgedeel. Hy sê: “Ons het toe agtergekom dat die kinders nie net skryf­behoeftes benodig nie, maar ook skoolklere. “Dis toe dat ons besluit het om die inisiatief uit te brei en om vir minder kinders meer goed te gee. “Die skole wat ons help, sê ook vir ons watter items die kinders benodig.” Abrahams sê leerders van dié twee skole is ook begunstigdes van BTD se voedingskema. “Naweke besoek groepe van BTD-lede die leerders tuis om vir hule kos te gee en games met hulle te speel,” vertel hy. “Dis vir BTD belangrik om hulle beter te leer ken – wie hulle is, waar hulle bly en wat hulle drome is.” Abrahams sê BTD se visie is om kinders hoop te bied: “Geen kind verdien om kaalvoet, sonder ’n skoolhemp of skryfbehoeftes skool toe te kom nie. “Hoewel wat ons doen net ’n druppel aan die emmer is, wil ons hê kinders moet weet dat hulle belangrik is.” BTD samel jaarliks geld in om items vir die kinders te koop.