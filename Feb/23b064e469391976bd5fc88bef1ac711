KAAPSTAD se uitvoerende burgemeester, Patricia de Lille, sal steeds in haar pos bly nadat die ANC gister ’n mosie van wantroue teen haar laat vaar het. Die Wes-Kaapse DA-leier, Bonginkosi Madikizela, het vroeër die dag gesê DA-raadslede mag saam met die ANC in dié mosie stem. Die mosie is deur die ANC-raadslid Charlotte Heynes voorgelê. Heynes het laat gistermiddag op ’n raadsvergadering verduidelik die ANC sal die nasionale regering vra om die Stad onder administrasie te plaas. ’n Poging om ’n mosie voor te lê, is vroeg in Desember deur Dirk Smit, die speaker, op ’n tegniese punt van die hand gewys. Smit het die ANC gevra om die foute reg te stel en die versoek weer te rig. Heynes sê gister: “Ons mosie was en is steeds uit kommer, want ons wil die beste dienslewering vir ons inwoners sien.” Hangende De Lille het uitgevaar teen Madikizela, wat ook die provinsiale minister van behuising is. Sy sê in ’n persverklaring sy vind dit vreemd dat die DA se federale raad die DA-koukus toestemming gegee het om saam met die ANC te stem, terwyl ’n interne DA-ondersoek teen haar nog hangende is. De Lille het verder uitgewys dis nie die eerste keer dat die Stad ’n verslag met bevindinge kry nie. “Die kommentaar vroeër (gister) teen my deur hom (Madikizela) is ’n blatante aanval teen my in die openbaar,” het sy bygevoeg.