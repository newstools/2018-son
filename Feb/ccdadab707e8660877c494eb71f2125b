PHUMULO Masualle, die Oos-Kaapse premier, gaan môre, te midde van onsekerheid oor sy toekoms, die provinsiale rede lewer. Bobby Stevenson, die leier van die DA in die wetgewer, meen: “Die dreigende provinsiale ANC-kabinetskommeling moet dringend gedoen word. “Die party se faksie-stryd bly ’n groot struikelblok vir vooruitgang en goeie bestuur in hierdie provinsie.” Stevenson sê buiten die waterkrisis is die grootste droogte wat hierdie provinsie moet pak dié van werk. “Teen die einde van verlede jaar was daar 754 000 mense werkloos in die provinsie. Dit is ’n belangrike kwessie waarop die premier in sy toespraak moet fokus. “Hy moet ook uitstippel hoe die onderwysstelsel verbeter gaan word, omdat die departement die leerders in die Oos-Kaap steeds in die steek laat.” Spook Stevenson meen korrupsie kom algemeen in die provinsie voor. “Ons wil nie woorde hoor wat mooi klink nie, maar eerder konkrete planne om hierdie plaag uit te roei sodat sake soos die Mandela-begrafnisfondsskandaal nie bly spook by ons nie.” Volgens hom is die paaie-netwerk in ’n swak toestand en dit moet ook aandag kry. “Dit is die lewensaar van ons ekonomie.” Gesondheidsorg in die provinsie het ook ’n dringende fokus nodig, aldus Stevenson. “Die Oos-Kaapse bevolking wil hoop hê – hoop dat hul lewe op ’n sinvolle manier sal verander. “Ons sal noukeurig luister om te sien of die premier hierdie provinsie op ’n nuwe pad sal plaas.”