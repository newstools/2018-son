NEGE doele het die skare op die Greens-sportterrein in Manen­berg omtrent op sy voete gehad. Glendene United en D&G Orient is die sokkerspanne wat dié riller Saterdag in die ABC Motsepe-liga opgelewer het. Hoewel Orient rustyd met 2-1 voorgeloop het, het Glendene met 6-3 gewen. Die tuisspan het sy voorsprong ná rustyd tot 3-1 gerek, en toe het dit gelyk asof Glendene sy derde nederlaag agter­eenvolgens sou ly. Glendene het egter diep gedelf om met vyf doele te reageer. Moses Ficks (2), Jason Britz (2), Glen Haas en Saige Paul het die doele geskiet. Voorloper Robert Solomons, Wesley Jacobs en Ashwin Louter het die tuisspan s’n aangeteken. Die voorloper, Ace FC het Ikapa Sporting in North­pine met 1-0 geklop.