DIE minister van Candy Crush – ekskuus, finansies – Malusi Gigaba, het meer mense die dinges in gemaak met sy be­grotingsrede as wat hy hoop gebring het. Daar is steeds diegene wat daarby hou dat Gigaba, ’n aanstelling van Jacob Zuma, nie eens toegelaat moes word om die begrotingsrede te lewer nie. Suid-Afrikaners sou nie blameer kon word as hulle gedink het dié toespraak sou ook die hoop laat opvlam soos Cyril Ramaphosa se staatsrede nie. Hulle is erg teleurgestel. Veral die verhoging van die belasting op toegevoegde waarde (BTW) van 14% na 15% word beskou as ’n verdere aanval op ons reeds vuisvoos armes. Die teenargument dat dit die eerste keer sedert 1993 is dat daar ’n BTW-verhoging is, het die gemoedere nie gekalmeer nie. En wie kan die SA verbruiker blameer? Ons kan nie anders nie as om te voel die SA verbruiker moet nou die gelag betaal vir die ANC se vergrype teen die staatskas. Moet ons nou pak kry vir die sondes van die Guptas en ons korrupte staatsamptenare? Jou salaris, hoe karig dit ook is, word reeds belas. En dan moet jy met hierdie belaste geld jou maand se shopping doen terwyl die BTW jou sentjies verder laat verdwyn. Maar vir so lank as wat die belastingbetaler deur die staat as ’n maklike teiken beskou sal word, vir so lank sal ons seker suffer. Tot die BTW by ons neuse uitloop. Gigaba se begrotingsrede was niks anders as anti-armes nie. Daar is geen konkrete voorstelle of planne om die staatsmasjinerie beter te laat werk, om werk te skep en ’n einde aan sosio-ekonomiese uitdagings te maak nie. Al sekerheid waarvan Gigaba se begroting ons as Suid-Afrikaners oortuig, is dat die Wet van Transvaal nie net in Gauteng geld nie...