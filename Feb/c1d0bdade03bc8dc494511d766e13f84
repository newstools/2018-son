DIE net span ál nouer om pres. Jacob Zuma se omstrede Gupta-vriende. Die Valke, ’n elite-polisie-eenheid, het gister omstreeks 04:00 ’n klopjag uitgevoer by dié gesin se posh woning in Saxonwold, Johannesburg. Sowat 15 voertuie het buite die man-sion geparkeer. Ander was binne ingetrek. Tien­talle cops was betrokke by die operasie, wat tot gistermiddag geduur het. Volgens die Valke se woordvoerder, brig. Hang­wani Mulaudzi, hou die raid verband met die ondersoek na Vredeplaas in die Vrystaat. Drie mense is in hegtenis geneem, onder wie een van die Gupta-broers en hul sake­vennoot. Daar is bespiegel dié business partner is Zuma se seun Duduzane, wat die afgelope jaar vir die omstrede familie werk. Hul identiteit sal na verwagting vandag bevestig word wanneer hulle in die plaaslike landdroshof verskyn. In 2013 het die Vrystaatse regering na bewering sowat R200 miljoen wat vir opkomende swart boere bedoel was, aan die Guptas gegee vir ’n spogtroue. Die arrestasies volg op jare se ondersoeke na die destydse Vrystaatse minister van landbou Mosebenzi Zwane en die premier Ace Magashule, wat glo albei betrokke was by die oorhandiging van die geld. Zwane is nou die nasionale minister van minerale hulpbronne en Magashule is in Desember op die ANC-konferensie as hul sekretaris-generaal aangestel. Mulaudzi het gesê: “Tot dusver is drie mense gearresteer. Twee ander verdagtes sal hulself na verwagting aan die Valke oorgee.” Fikile Mbalula, minister van polisie, het ontken dat Duduzane in hegtenis geneem is.