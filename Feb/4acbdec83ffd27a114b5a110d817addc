DRIE mense is binne ­enkele ure in bendeverwante skietvoorvalle op die Kaapse Vlakte vermoor. In Mitchells Plain is twee mense doodgeskiet en nog twee gewond. In die jongste voorval in dié gebied is ’n 28-jarige man Dinsdag in die vroeë oggendure doodgeskiet. Die skietvoorval het omstreeks 04:30 in Foxstraat, Eastridge, gebeur toe die man in die kop geskiet is. Hy is op die toneel dood en niemand is tot dusver gearresteer nie. Voor dié skietvoorval is ’n 25-jarige man ook Dins­dagoggend in Salomestraat elders in Eastridge in die bors gewond. Volgens kapt. FC van Wyk, ’n polisiewoord­voerder, het die man deur ’n venster geloer toe ’n dwaalkoeël hom getref het. Van Wyk het gesê: “Die man het deur die venster gekyk nadat hy die stemme gehoor het van mense wat by hul huis wou inbreek. “Hy wou gaan kyk wat aangaan toe hy in die bors gewond is.” In ’n skietery Dinsdag omstreeks 04:30 in Tafelsig, Mitchells Plain, is nog ’n man ook gewond. Die 26-jarige man is in Tradouwstraat twee keer in die gesig geskiet. Maandagaand is ’n 26-jarige man in Portlands, Mitchells Plain, in ’n bendeskietery vol lood gepomp. Die voorval het omstreeks 23:55 in Welkomstraat gebeur en hy is op die toneel dood verklaar. In Bonteheuwel is Moeneeb Cooks (33) ook Dinsdagoggend op die hoek van Amandel- en Apricotstraat doodgeskiet. ’n Moorddossier is aangelê en die cops ondersoek nog die omstandighede rondom die moord. Nog ’n man is Maandagmiddag in Ocean View raak geskiet. Die 34-jarige man is in Columbastraat in die linkerarm gewond en ’n saak van poging tot moord is geopen.