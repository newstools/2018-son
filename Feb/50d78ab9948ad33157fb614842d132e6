DIE Crusaders lyk sommer met die intrapslag giftig. Dié span van Christchurch is normaalweg stadig uit die blokke, maar het met sy oorwinning van 45-23 oor die Chiefs gewys hy is weer die span wat geklop moet word. Al het ’n omstrede strafdrie deur die skeidsregter, Ben O’Keeffe, aan die Crusaders tien minute voor die einde die Chiefs finaal uit die prentjie gehaal, het die Crusaders nooit gelyk na ’n span wat sou verloor nie. Adjudant Damian McKenzie het vir die Chiefs ’n goeie wedstryd op losskakel gehad. Groot belangstelling heers in Nieu-Seelandse kringe oor wie van McKenzie of die Crusaders se Richie Mo’unga as Beauden Barrett se adjudant op losskakel vir die All Blacks gaan speel. McKenzie en Mo’unga het albei goeie breekslae uitgevoer, maar op die dag se spel was Mo’unga effe meer bestendig onder druk. McKenzie kan egter sterk na vore tree as hy meer speeltyd in die nr. 10-trui kry. Saterdag pak die Cru- saders die Stormers in die AMI-stadion Die Kapenaars sal onder groot druk wees as hulle dié wedstryd ook verloor.