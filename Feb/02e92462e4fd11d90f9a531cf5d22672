DIS geen April Fool’s joke nie: Dinge by Metro­rail moet binne twee maande reg wees. Senior bestuurders van die Passasierspooragentskap van SA (Prasa) se hoofkantoor is in die provinsie om die streekbestuur te onder­steun, sê Mthuthuzeli Swartz, waarnemende hoof van Prasa. “Hulle is al twee weke hier en kyk na performance, finansies en kliëntediens.” Richard Walker, Wes-Kaapse streekbestuurder van Metrorail, bevestig hulle werk saam met die span van hoofkantoor. “Daar is planne en ons is voortdurend in gesprek met alle belangegroepe. “Ons hoop nou alles sal in belang van die pendelaar uitwerk.” Swartz sê onder die versterkings is die hoofbedryfsbeampte en die groep se aankoopbestuurder. Nana Zenani, Prasa-woordvoerder , wis egter nie van dié verwikkelinge nie. “Ek weet niks van ’n groep van hoofkantoor wat in die streek is nie.” Swartz het wel aan Son bevestig dat die span ’n dead­line gegee is om die sentrale lyn teen volgende week oop te hê. “Hulle het ook ’n maksimum van twee maande om van die ander uitdagings in die streek te fix.” Intussen het Metrorail bevestig ’n werknemer van een van Prasa se kontrakteurs is vroeg gisteroggend dood. Son het verneem hy het tydens noodherstelwerk buite die Woodstock-stasie van ’n leer afgeval. “Die omstandighede rondom dié tragiese voorval word nog ondersoek,” sê Riana Scott, woordvoerder van Metrorail. “Enige aanbevelings in die verslae sal gebruik word om soortgelyke voorvalle te vermy.” Scott het bevestig die man was ’n toesighouer. Sy identiteit kan egter eers verstrek word wanneer sy naasbestaandes ingelig is. “Metrorail betuig sy medelye en sal die nodige ondersteuning bied.” Volgens die spoorvervoerreguleerder is hierdie voorval die enigste in sy soort in die afgelope vyf jaar in die Wes-Kaap.