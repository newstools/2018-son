DIE Kaapse Party het Vrydag by die Kaapse hooggeregshof ’n dringende aansoek ingedien om die Wes-Kaap en Kaapstad tot ’n nasionale rampgebied te laat verklaar sodat noodfondse beskikbaar kan raak. “Dag Zero sal ’n totale katastrofe wees waarvan die stad moeilik sal herstel,” sê Jack Miller, partyleier. Die party is in 2007 gestig met onafhanklikheid vir die provinsie as doelwit. Hy’t nog nie setels verower nie, maar lobby oor sake soos korrupsie. Miller sê die balju het Vrydag regsdokumente aan die respondente bestel. Hy wag vir ’n hofdatum. Die respondente word gelys as die minister van samewerkende regering en tradisionele sake, die president en die premier. – News24