DIS mos wat jy ’n rits goeie dade noem! Die rapper Drake het Maandag ’n donasie van $25 000 (sowat R299 000) en uniforms wat OVO ontwerp het, aan die Miami Senior High School oorhandig. Die Kanadees het toe aan Destiny James, ’n begaafde student van die Universiteit van Miami, ’n tjek vir $50 000 (sowat R599 000) vir haar studies gegee. Dinsdag het Drake vir die groceries van klante in ’n supermark betaal. Klante in die Sabor Tropical Supermarket in Miami was uit die veld geslaan toe Drake oor ’n megafoon aankondig hy betaal vir hul shopping. Dit het hom ook omtrent $50 000 gekos. Guille Deza, ’n shopper, het gesê niemand het geweet die rapper was op pad soontoe nie. “Kameras is voor die tyd opgestel en ons het gewonder wat aangaan.” Dit is gedoen omdat “God’s Plan”, sy nuwe musiekvideo, een van die dae bekend gestel word. – eonline