DIE twee verdagtes in die moordsaak van Jodene Pieters (16) van Bredasdorp het gister vlugtig in dié dorp se landdroshof verskyn. Jandré Hendricks (18) en Charlton Newman (25) staan tereg op aanklag van moord. Hendricks en Newman het op 1 Februarie uit vrees vir hul lewe hul aansoek om borgtog laat vaar. Die twee het intussen hul situasie heroorweeg en gister in die Bredasdorp-landdroshof wel om borgtog aansoek gedoen. Jodene se half uitgebrande lyk is in ’n ou reservoir by die kalkfabriek in die dorp gekry. Sy is na verneem word verkrag voordat sy vermoor is. Haar skedel is vergruis en haar nek gebreek. Die vermoede is dat haar moordenaars ’n sementblok op haar kop gegooi het. ’n Verbyganger het Jodene se lyk in die reservoir gekry waar dit onder takke versteek was. Wreed Haar ma, Samantha Pieters (37), het Jodene aan ’n litteken aan haar been uitgeken. Jodene is een van etlike vroue in Bredasdorp wat wreed gesterf het sedert Anene Booysen (17) in 2013 verkrag en vermoor is. Die twee mans moet op 6 Maart weer in die hof verskyn.