JA, DIE dood is so ’n deel van celebs se lewe soos dit van ons s’n is, maar dis een van die weinige ooreenkomste. Die broer van Kim Cattrall (61) is Sondag dood aangetref op sy plaas in die Kanadese boendoe buite Lacombe, Alberta. Dis nadat die 55-jarige Christopher Cattrall verlede Dinsdag net vermis geraak het. Kim is bekend vir baie produksies, maar veral vir die TV-reeks Sex and the City. Sy is vir vyf Emmy- en vier Golden Globe-toekennings daarvoor genomineer. In 2002 is sy die Golden Globe daarvoor gebied. Nadat Christopher verdwyn het, het Kim op sosialemedia-forums gevra om hulp in sy op­sporing. Dit is nog nie bekend wat die oorsaak van sy dood is nie, maar volgens AP sê die Kanadese polisie geen misdaad word vermoed nie.