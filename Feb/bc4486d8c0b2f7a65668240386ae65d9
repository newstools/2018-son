BENNI McCarthy beskou vanjaar se Afrika-Konfederasiebeker as ’n geleentheid waar sy Cape Town City-span silwerware kan wen. “Dit is ’n wonderlike geleentheid dié. Nie net vir ons klub nie; dis ook ’n wonder­like geleentheid omdat ons Suid-Afrikaanse sokker op die vasteland verteenwoordig,” het McCarthy gesê. Die breier van City was in sy noppies nadat sy span ’n plek in die tweede ronde van die Afrika-kompetisie ver­seker het. Die Kapenaars het Young Buffaloes van Swaziland Dinsdagaand in die Athlone-stadion met 1-0 uitoorlê. Dit het McCarthy se span ’n 2-0-gemiddeld besorg nadat hy die wedstryd in die eerste ronde met 1-0­ gewen het. “Ek wil dié kompetisie net so ernstig opneem soos die PSL-titel, die Nedbank Cup en MTN8. “Ek beskou dit as ’n gulde geleentheid om ’n trofee te wen. “Dit is geen Mickey Mouse-kompetisie hierdie nie. Aan die einde van die dag gaan dit op jou CV en staan dit as ’n bewys dat jy ’n titel gewen het,” het hy verduidelik. “Ek weet baie van die klubs kla oor die kompetisie omdat dit jou finan­sieel raak. “Dit brand eintlik nogal ’n gat in jou sak – veral in die vroeë rondes. “Maar aan die einde van die dag wag ’n groot bedrag prysgeld,” het hy bygevoeg. Hoewel McCarthy baie tevrede is met die uitslag, is hy nie tevrede met sy span se afronding nie. Veral sy doelskieters het talle kanse verbrou. “Dit is baie frustrerend, veral as jy as die afrigter langs die kantlyn staan en sien wat die spelers daar op die veld aanvang. “Om eerlik te wees: Ek word soms moedeloos omdat ek nie weet wat om te doen nie,” het die breier stoom afgeblaas. McCarthy het gesê hy het hard met sy spelers gepraat en hoop dinge sal verbeter.