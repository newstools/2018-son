DIE Saru Sacos Legends het gister ’n beroep op die nuwe president van Suid-Afrika, Cyril Ramaphosa, gedoen om in te gryp en daadwerklike verandering aan te bring wat sport in Suid-Afrika betref. Sedick Crombie, die mediaskakelbeampte van die Saru Sacos Legends, het gister ’n ope brief aan Ramaphosa gerig­. In die brief kla die Legends oor die gebrek aan sportgeriewe in voorheen benadeelde gemeenskappe. Crombie skryf: “Sportgeriewe by die meeste klubs en skole in sportsoorte soos rugby, krieket, sokker, netbal en atletiek is skokkend. “Ná 25 jaar in ’n nuwe demokratiese Suid-Afrika is dit ’n onaanvaarbare situasie. “As ’n organisasie wil ons u graag gelukwens met u aanstelling as die nuwe president van Suid-Afrika. “As voormalige sportlui het ons baie opofferings gemaak vir geregtigheid in Suid-Afrikaanse sport. “Ons wil nie by die politiek betrokke raak nie, maar ons wil graag ’n beroep op die nasionale regering doen om dringend aan dié situasie aandag te skenk. “Voorheen benadeelde gemeenskappe hou aan met ly. “Ons doen ’n beroep op u as president om die las te verlig deur ’n verskil te maak. “Ons weet dit is ’n moeilike taak. Ons kan egter nie aanhou om stilbly en toekyk hoe ons samelewing uitsterf en uitmekaargeskeur word nie. “Die tyd het aangebreek dat iets daadwerkliks nou gedoen word.”