AL IS die Tuinroete-dam buite George 87% vol, sal waterbeperkings steeds van krag wees. Weens die algemene droogte in die Wes-Kaap moes die George-munisipaliteit besluit of beperkings gelig gaan word. Die beperkings is tans op vlak 2B. Volgens Trevor Botha, ­George se munisipale bestuurder, dui ’n droogte­beleid nie aan wanneer beperkings gelig kan word nie. “Die Tuinroete-dam is tans 87% vol, maar ons moet dink aan die groter krisis in ons buurdorpe, streek en die provinsie. “Die George-munisipaliteit se mandaat is om watersekuriteit vir sy eie mense te verseker. Dit beteken voorraad vir minstens ’n jaar. “Maar ons moet onthou dat ander mense binnekort ook gaan water nodig kry.” Inwoners mag net hul tuine op sekere dae water gee en sportvelde mag nie natgelei word nie. Dit sluit gholfbane se setperke, rolbalvelde en krieket-pitches uit. Mense mag ook nie swembaddens volmaak en karre met tuinslange was nie. Net emmers mag gebruik word.