’N DADDY van Bonnievale sê hy is ook raadop met sy verslaafde tikkop-laaitie, wat sy lewe hel maak. Die 36-jarige pa wat “Sam” as skuilnaam gebruik, sê sy klong is nog net 14 jaar oud, maar hy is reeds soos ’n zombie soos wat die tik sy lewe verwoes. Sam sê die kind gaan nie meer skool nie en is elke dag van sy lewe getik. “Ek het my vrou drie jaar gelede aan die dood afgestaan,” vertel hy moedeloos. Hy vervolg dat die ma deur dieselfde hel as hy gegaan het. Die pa beken dat sy seuntjie reeds van so jonk soos nege jaar oud met tik-straws deurmekaar geraak het. “Hy’s al na ’n rehab gestuur, maar hy was skaars ’n week daar, toe gaan die kind weer aan met sy tik-habit.” Sam sê die kind besteel hul huis rot en kaal vir tikgeld. Hy sê moedeloos: “Ek is ’n tuinier wat mense se tuine netjies hou vir ’n inkomste. Hy steel dan tot my grawe en tuinvurke en verkoop dit!” Die pa vertel ook hoe die jong laaitie soos ’n maniak te kere gaan wanneer hy by die huis instap. Half hopeloos beken die pa: “Ek wou hom al talle kere in sy slaap met ’n kussing versmoor. “Maar dan dink ek weer dat God my nie daarvoor sal vergewe nie.” Volgens Sam was hul pastoor al ’n paar keer daar om vir die seun te bid, maar die kind steur hom min daaraan. Hy steur hom selfs nie eens aan die pastoor nie. Die pa sê bekommernis vreet hom van binne op. “Ek is elke dag bevrees. Ook vir myself en dat ek dit kan verloor ...”