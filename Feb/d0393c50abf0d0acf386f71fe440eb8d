MTHATHA. – Dit was regtig nie dié passasiers se dag nie. Terwyl hulle die naweek van Durban na Oos-Londen op pad was, was hul bus in twee ongelukke betrokke. Volgens ’n woordvoerder van die Oos-Kaapse departement van gesondheid, Sizwe Kupelo, het die eerste ongeluk Sondag op die N2 naby Mthatha gebeur. “Die bestuurder het uitgeswaai vir ’n dier wat in die pad geloop het. Die bus het omgeval en op sy sy beland.” Twintig mense is lig beseer en na ’n nabygeleë hospitaal geneem vir behandeling. Kupelo sê ’n tweede bus is vir die ander passasiers gereël. Dié bus het gister­oggend  by Kei Cuttings teen ’n bakkie vasgery en nege mense is beseer.  – News24