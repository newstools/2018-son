WARREN Whiteley gaan die Lions môre op Ellispark in Johannesburg in hul eerste Super­rugby-kragmeting van hierdie seisoen teen die Sharks aanvoer. Whiteley het ’n groot gedeelte van laas jaar se Superrugby-veldtog weens ’n ernstige heupbesering mis­geloop. Dié 30-jarige was laas jaar die Springbokke se kaptein. Dié woelige agtsteman het die besering in die Kampioenskapsreeks opgedoen. Eben Etzebeth van die Stormers het hom as Bok-kaptein vervang. Whiteley het ook die Bokke se Europese jaareindtoer misgeloop. Whitely gaan ’n gedugte kombinasie saam met die Blitsbok-ster Kwagga Smith en Cyle Brink in die lostrio maak. Smith gaan die nr. 6-trui in die plek van die beseerde Jaco Kriel dra. Intussen gaan die groentjie Aphiwe Dyantyi sy Super­rugby-buiging vir die Lions maak. Hy vervang die beseerde Bok Courtnall Skosan op linkervleuel. Leenspeler Sylvian Mahuza gaan op die regtervleuel diens doen. Hacjivah Dayimani en Marnus Schoeman, ’n leenspeler van die Pumas, is op die plaasvervangerbank ingesluit. Die sterk loskopstut ­ Jacques van Rooyen gaan môre in sy 50ste Superrugby-wedstryd uitdraf.