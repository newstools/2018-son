 Ek weet nie hoe ek in hierdie gemors beland het nie. Ek en ’n vriend het sowat drie jaar gelede op ’n simpel manier by mekaar betrokke geraak. Hy het vir my gesê hy smaak my, hoewel hy getroud is. Ek het toe ingestem en ons het al hoeveel keer intiem verkeer. Ek weet dis die verkeerdste ding wat ons gedoen het en steeds doen, maar ek kry net by hom bevrediging. Ons is verskriklik deurmekaar. Hoe kan ek uit hierdie seksuele verhouding kom? Aan die begin het ek nie so skuldig gevoel nie, maar nou begin die skuldgevoelens my stres. Vir my voel dit asof hy nie by sy vrou seks kry nie en ek is dus goed genoeg daarvoor. –via Whats­App Dit is onmoontlik dat jy nie weet hoe jy in hierdie ding beland het nie. Toe hy die dag vir jou gesê het hy smaak jou, moes jy hom daaraan herinner het dat hy ’n getroude man is en sulke goed aan sy vrou moet sê. Maar nee, toe raak jou panty se rek mos pap. En nou kom jy agter hierdie man gebruik jou eintlik al drie jaar net om sy rug leeg te maak wanneer sy vrou hom nie wil uithelp nie. Dis nog nie te laat om selfrespek te kweek en van hierdie man weg te breek nie. Jou gewete begin jou ook nou aankla. Dit is ’n sign dat jy diep binne jou begin skuldig voel oor die trane wat jy in ’n ander vrou se lewe stort. Laat staan jou dinge!