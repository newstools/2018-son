DIE uitstel van pres. Jacob Zuma se staats­rede is gister wyd en syd verwelkom. Baleka Mbete, speaker van die nasionale parlement, en Thandi Modise, voorsitter van die raad van provinsies, het gister te midde van talle gerugte dat Zuma gaan bedank, die presidensiële staatsrede uitgestel. Ingevolge die land se wette kan dit nie met meer as ’n week uitgestel word nie. Dit beteken pres. Zuma kan binne die volgende paar dae uit die kussings gelig word. Mbete en Modise sê albei dié besluit is geneem op grond van die absolute ­chaos wat die afgelope vier jaar geheers het elke keer wanneer Zuma sy toespraak gelewer het. Mbete sê: “Ons is ontstel deur die ontwrigting, anargie en chaos wat die afgelope vier jaar tydens die gesamentlike sitting van die parlement geheers het. “Ons het besluit die waarskynlikheid is klein dat Donderdag (môre) se sitting sonder voorval sal wees.” Die Economic Freedom Fighters (EFF) het die besluit verwelkom. Godrich Gardee, EFF-hoofsekretaris, sê Modise en Mbete het die staatsrede uitgestel omdat die EFF gereed was om ’n mosie van wantroue in Zuma te opper. “Hulle kan nie die onvermydelike uitstel nie,” meen hy. “En dit is dat Zuma nie sal bedank nie.” Adj.pres. Cyril Rama­phosa het die parlement laat gistermiddag verlaat. Gister teen druktyd het die gerugte nog sterk in die parlement se gange geloop dat Zuma gaan bedank. Zuma het Sondag basies ’n zap gegooi vir die ANC se topses toe hulle hom ook, ná ’n twee uur lange vergadering, gevra het om te verkas. Zuma sê “die mense van Suid-Afrika is steeds lief vir hom”. Die ANC se nasionale uitvoerende komitee (NUK) vergader vandag om oor Zuma se lot te besluit. Julius Malema, EFF-leier, het gister in ’n twiet beweer Zuma het ’n “hele sindikaat” na die Kaap gestuur om NUK-lede om te koop om in sy guns te stem.