HULLE dra die hoop van die nasie op hul skouers. Só het Aleck Skhosana, die president van Atletiek Suid-Afrika (ASA), gister in ’n verklaring gesê. Dis oor die atlete wat Suid-Afrika op die Internasionale Amateuratletiekfederasie (IAAF) se Wêreld- binnenshuise atletiekbyeenkoms van 1 tot 4 Maart in Birmingham sal verteenwordig. Wenner Drie van die land se voorste atlete is ingesluit by die span, wat deur die verspring-atleet Luvo Manyonga gelei sal word. Dié wenner van die goue medalje op die Wêreld-atletiekbyeenkoms in Londen verlede jaar spog vanjaar reeds met ’n Afrika-rekord van 8,4 m. Die 27-jarige boorling van die Paarl het vanjaar die eerste keer aan binnenshuise byeenkomste deelgeneem. Benewens Manyonga sal Carina Horn (naelloop), Dominique Scott-Efurd (middelafstand) en Ruswahl Samaai (verspring) ook hul staal op dié elite-byeenkoms toon. Horn het vroeër dié maand ’n nasionale binnenshuise rekord van 7,09 sek. oor 60 m opgestel. Scott-Efurd het reeds vanjaar haar eie SA binnenshuise rekords oortref: 4:07,25 oor 1 500 m en 8:41,18 oor 3 000 m. Samaai, wat die bronsmedalje in Londen verower het, is, nes Manyonga, ook van die Paarl. In 2016 het die 26-jarige Samaai in die vyfde plek op die IAAF se Wêreld- binnenshuise atletiekbyeenkoms geëindig. Antonio Alkana, wat die Afrika-kampioen in die 110 m-hekkies is, sal aan die 60 m-hekkies deelneem. Die kragtige nael­loper Emile Erasmus sal sy slag oor 60 m toon. Nóg ’n verspringer, Khotso Mokoena, is ook deur die IAAF genooi om deel te neem. Mokoena is laas jaar as die binnenshuise verspringkampioen gekroon. Skhosana sê: “Ons plaas ál ons hoop en vertroue op dié mans en vroue om Suid-Afrika in Birmingham te verteenwoordig en ons trots te maak.”– SuperSport