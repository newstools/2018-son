DRIE polisiebeamptes is gisteroggend op slag dood toe hul voertuig teen ’n rondloperperd gebots het. Die beamptes was almal lid van die polisie se opsporingseenheid in die provinsie Noordwes. Kapt. Khaya Tonjeni, ’n polisiewoordvoerder, het gesê die oorledenes was vanaf Potchefstroom na Mthatha onderweg toe die ongeluk plaasgevind het. Die beamptes was op die spoor van ’n verdagte wat by twee klagte van moord, een van verkragting en ’n aanrandingsaak betrek word. Hul voertuig het in die vroeë oggendure teen ’n perd gebots op die R61 naby ’n informele nedersetting in Engcobo. Medelye Drie beamptes het op die toneel beswyk. ’n Vierde beampte is in ’n kritieke toestand na die hospitaal in Mthatha geneem. Lt.genl. Baile Motswenyane, provinsiale kommissaris van die Noordwes, het sy medelye met die families van die oorledenes uitgespreek. Motswenyane het ook die beseerde polisiebeampte ’n spoedige herstel toegewens. “Dit is hartseer dat ons drie toegewyde polisiebeamptes verloor het. Ons bid vir hul families en die polisiemag in dié moeilike tyd.” Die name van die oorledenes is in dié stadium nog nie bekend gemaak nie. ’n Klag van strafbare manslag word ondersoek.