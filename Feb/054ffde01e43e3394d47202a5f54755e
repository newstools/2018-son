DIE Meyertonse boksreus, Ruann Visser, voorspel ’n uitklophou wanneer hy môreaand om die Suid-Afrikaanse swaargewig­titel deur die toue klim. Hy kom dan teen die verdedigende kampioen, Osborne Machimana, by die Emerald Casino in Vanderbijlpark te staan. Machimana is reeds jare lank die nasionale kam­pioen, maar Visser sê hy sal sy teenstander uitslaan. “Ja, dit gaan ’n knockout wees. Ek beoog beslis nie om 12 rondes teen Os­borne te boks nie,” sê hy. Volgens die jong reus is hy nou die fiksste wat hy tot nog toe was. “My oefenkampe het seepglad verloop en ek het elke dag alles ingesit. “Ek het só hard vir die geveg voorberei dat ek ’n hele 10 kg afgeskud het. “Wanneer ek môreaand deur die toue klim, sal ek net 117 kg weeg.” Visser sê dit gaan ’n baie interessante geveg wees omdat hy en die kampioen lank skermmaats was. “Ons is dus deeglik bewus van mekaar se sterk en swak punte.” Visser sê hy het die afgelope ses maande baie verander en daarom wag ’n groot verrassing op Machimana. “Ek wil die nuwe Suid-Afrikaanse swaargewigkampioen wees. “Ek wil ook ’n goeie voorbeeld stel vir die jonger geslag en die wêreld. “Ek verstaan jare terug was helde soos Gerrie Coetzee, Kallie Knoetse, Mike Schutte en Jimmy Abbott groot trekpleisters. “Dit is presies wat ek vorentoe wil doen. Voort­aan wil ék die trekpleister wees in Suid-Afrikaanse boks.” Dit sê baie vir Visser se vermoëns dat die gere­spekteerde Amerikaanse afrigter James Ali Bashir hom meer as ’n jaar gelede in Meyerton gevestig het om Visser af te rig. “Wat ek in Ruann gesien het, maak my opgewonde,” het Bashir verduidelik.