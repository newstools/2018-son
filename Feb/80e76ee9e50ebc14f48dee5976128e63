ASHWELL Prince sal met niks anders as ’n sege oor die Titans  tevrede wees nie. Dít is die leviete wat die Cobras se breier sy spelers voorgelees het voor vandag se wedstryd teen die Titans. Die Sunfoil- meerdaagse se wedstryd word in Benoni gespeel. “Dit is ’n belangrike wedstryd. As ons verloor, sal die gaping tussen ons en die Titans soos daglig wees,” het Prince verduidelik. Prince het die voormalige Protea-kolwer Stiaan van Zyl nader getrek. Van Zyl sal heel waarskynlik op nr. 4 kom kolf. Die Titans is effe verswak omdat talle van hul spelers die Proteas in die reeks teen Indië verteenwoordig.Van Zyl sê hy is gretig om sukses te behaal, veral omdat hy drie maande langs die kantlyn moes deurmaak. “My doelwit is om lank voor die penne deur te bring en groot getalle lopies aan te teken,” het Van Zyl gesê. Pieter Malan (446) en Zubayr Hamza (303) is in die reeks onder die voorste lopiemakers vir die Kapenaars. Prince het twee draaiers, George Linde en Dane Piedt vir die kragmeting ingesluit, en kan kies en keur vir sy blitsaanval. Piedt sal ook die span aanvoer. Die naatboulers Dane Paterson, Mthiwekhaya Nabe, Lizaad Williams en Michael Cohen het tot dusver baie goed vertoon in die reeks. Prince het gesê hy sal die toestande bestudeer voordat hy sy 11-tal aankondig. Die Cobras-groep is: Dane Piedt (k), Michael Cohen, Zubayr Hamza, Simon Khomari, George Linde, Pieter Malan, Aviwe Mgijima, Mthiwekhaya Nabe, Dane Paterson, Jason Smith, Stiaan van Zyl, Kyle Verreynne, Lizaad Williams.