GISTER was dit maar die gewone ou probleme toe talle treine weer laat was. Op die noordelike lyn was stukkende sinjale by De Grendel ’n probleem, en treine tussen Monte Vista en Bellville is met die hand beheer. Die sentrale lyn is sedert 12 Desember nie in gebruik nie. “Maar mense moet weet die stelsel is steeds lewendig omdat ingenieurs steeds toetse doen. Mense moenie met die kabels lol nie,” waarsku Riana Scott, woordvoerder van Metrorail. “Die oorhoofse kabels wat krag aan die treine verskaf, is 11 000 volt en mense sal op slag doodgeskok word as hulle daarmee probeer peuter.” Volgens Scott is hulle nog nie seker wanneer die lyn weer oop gaan wees nie. Vier verdagtes is op 31 Januarie weens kabeldiefstal gearresteer. “Woensdagoggend in ’n verdagte in Clarke Estate, Elsies­rivier weens besit van kabels gearresteer en aan die Bishop Lavis-polisie oorhandig. “Twee uur later is drie verdagtes in Kalksteenfontein by Bonteheuwel aangekeer nadat 30 m kabel en ’n 3 kV feeder-kabel by hulle gekry is.” Volgens Scott is hulle ook aan die polisie oorhandig. Richard Walker, streek­bestuurder van Metrorail in die Wes-Kaap, het Metrorail Protection Services se lede bedank vir hul harde werk. “Ondersoekers het tip-offs opgevolg en ons span het met die polisie saamgewerk om dié mense te vang. “Ál meer mense kom na vore met inligting en ons is dankbaar daarvoor. Ons hoop dit sal so aanhou.”