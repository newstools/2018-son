DIE nood raak nou al hoe meer vir Mthatha Bucks in die Nasionale Eerste Liga (NFD). Bucks het nie gekapitaliseer op twee agtereenvolgende tuiswedstryde nie en het Saterdag in die Mthatha-stadion 0-0 gelykop gespeel teen Black Leopards. Dit kom nadat hulle verlede week ook 1-1 gelykop gespeel het teen AmaTuks. Al is Bucks nie geklop in dié games nie, is die twee punte nie goed genoeg nie. Hulle het nou na die laaste plek op die NFD-puntelys gesak. As hulle daar bly, is relegasie verseker. Ubuntu Bucks het nou net 8 wedstryde oor in die seisoen en het nou 20 ligapunte. Die spanne bo hulle, Rich­ards Bay en Ubuntu FC, het ’n voorsprong van net een punt. Ubuntu is juis Bucks se volgende teenstanders. Bucks sal Vrydag in die Athlone-stadion die Kaapse span moet probeer klop. Dit raak dus uiteraard nou ’n móét-wen-stryd. As Bucks Ubuntu klop, sal hulle bo Ubuntu spring en een tree nader wees aan veiligheid.