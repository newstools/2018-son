NAFIZ Modack, ’n vermeende kingpin in die onderwêreld, is vir nog ’n saak gearresteer. Modack word tans in Kaapstad aangehou vir sake wat verband hou met intimidasie en agt klagte van afpersing rakende die oorname van die sekerheids­bedryf in die Kaapse middestad. Hy is weer gearresteer op klagte van soortgelyke dade wat na bewering in Johannesburg gepleeg is. Die aanklaer Esna Erasmus het in die Kaapstadse landdroshof, waar Modack om bail aansoek doen, gesê hy is gister gearresteer. Die saak sal na Johannesburg verwys word en ’n datum moet nog bepaal word. Verlede week is genoem dat Modack vir nog minstens een saak aangekla sal word. Jacques Cronje, ’n medebeskuldigde in die Modack-verhoor, is aangekeer vir ’n soortgelyke saak wat met die voorvalle in Johannesburg verbind word. Saam met Modack verskyn Carl Lakay, Ashley Fields en Colin Booysen – almal vermeende Sexy Boys. Booysen is die broer van die bendebaas Je­rome Booysen. Die groep is op 15 Desember verlede jaar in hegtenis geneem en het sedertdien almal om bail aansoek gedoen. Die aansoeke behoort teen volgende week afgehandel te wees. – News24