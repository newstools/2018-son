DIE Lions durf nie die magdom foute herhaal wat hulle Saterdag op Ellispark teen die Jaguares gemaak het nie. Warren Whiteley se span reis dan oor die Jukskeirivier om die Bulls op Loftus Versfeld te pak. Dat die Lions soveel hanteerfoute gemaak en steeds gerieflik met 47-27 gewen het, getuig van ’n bogemiddelde span. Die Bulls het egter met hul skokoorwinning met 21-19 oor die Hurricanes gewys die Pretorianers se selfvertroue is terug. Die komende stryd tussen die twee buurspanne kan dus ’n riller wees en lyk ongetwyfeld na die hoogtepunt van die naweek. Die Bulls het met rotsvaste verdediging beïndruk, maar hulle sal beslis kennis neem van die gevaar wat die Lions se linker­vleuel, Aphiwe Dyantyi, inhou. Hy het twee juweeldrieë teen die Argentyne gedruk. Die Lions bring ’n ander uitdaging na die Bulls, maar ná Saterdag lyk dit nie asof die manne van Jozi net sal kan opdaag en ’n sege verwag nie. Hulle sal vir elke punt hard moet werk.