ALBEI die Madibaz-krieketspanne is dié naweek vir die eerste keer vanjaar in die Nelson Mandelabaai-Premierliga in aksie. ’n Druk tydjie lê nou vir die Madibaz voor wat swaar geleef het in Varsity Sports se T20-krieket­week in Potchefstroom. Hulle sluit hierdie week vanaand af met ’n wedstryd teen die Noordwes-Universiteit. Dié stryd word vanaf 18:00 op SuperSport 8 uitgesaai. Môre is die Madibaz 2 op hul tuisveld in Port Elizabeth teen Old Grey in aksie. Die studente se keur-span het Sondag ’n maklike wegwedstryd teen Schauderville. Die Madibaz 2 en United Brothers speel Sondag albei hul tweede wedstryde van die naweek. Hulle raak dan slaags met mekaar in die Dan Qeqe-stadion. United Brothers en die verdedigende kampioen, United, is môre in die Dan Qeqe-sta­dion in aksie. United sal met ’n goeie vertoning graag momentum vir die pylvak van die seisoen wil kry nadat hy tot dusver wisselvallig vertoon het. Die bepalings is: Môre – United t United Brothers; Madibaz 2 t Old Grey; Union t Motherwell; PECC t Despatch.Sondag – United Brothers t Madibaz 2; Schauderville t Madibaz.