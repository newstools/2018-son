DIE nasionale minister van water en sanitasie sê die Wes-Kaap het genoeg water en Dag Zero “bestaan nie”. Nomvula Mokonyane het Mitchells Plain Saterdag besoek, waar die inwoners steen en been gekla het oor die Stad Kaapstad se hantering van die waterkrisis. Die mense kla onder meer van waterrekeninge wat skielik die hoogte ingeskiet het, lekkasies wat nie reggemaak word nie en die installering van toevoerbeheerstelsels sonder mense se medewete. Mokonyane het aan die inwoners gesê die nasionale regering het ’n kennisgewing op die Wes-Kaapse DA-regering bedien oor sy “wanbestuur” van die waterkrisis. Sy sê: “Daar is geen Dag Zero nie. Dit gaan alles oor geldmaak.” Son op Sondag het gister berig oor die DA se geveg met die Kaapstadse mayor, Patricia de Lille, oor die waterkwessie. Die DA het ’n mosie van wantroue teen De Lille ingedien en verhoed haar nou om enigsins betrokke te wees by die bestuur van die waterkrisis. Volgens Rodney Lentit, voormalige DA-koukusleier in die Wes-Kaap, wil die DA van De Lille ontslae raak oor sy glo in die pad staan van R600 miljoen se verkiesingsgeld. Lentit beweer De Lille weier om kontrakte met ­Israelse maatskappye af te teken vir ontsoutingsaanlegte ten koste van meer as R6 miljard. “Die DA kan R600 miljoen vir sy verkiesingsveldtog in 2019 score as die Israeli’s daai ontsoutingskontrakte kry,” het Lentit beweer. De Lille sê die geveg teen haar is oor sy gesê het die ontsoutingsproses is te duur, maar sy gaan nie sonder ’n geveg lê nie. Ian Neilson, onderburgemeester van Kaapstad, sê in reaksie die Stad ken ’n tender toe aan die beste kandidaat op grond van ’n puntestelsel wat deur die wet voorgeskryf word. Maar Mokonyane sê ­water is ’n noodsaaklikheid en nie ’n besigheid nie. Ophou “Die Stad praat van ‘customers’ op sy lasbriewe aan arm mense wat agterstallig is met waterrekeninge. “Water moet verniet wees vir die armes. Water red lewens en waterverskaffing is ’n diens, nie ’n means om geld te maak nie. “Hoekom is daar dan geen Dag Zero in ander provinsies nie? “Die Wes-Kaapse regering moet ophou praat van Dag Zero. Dag Zero bestaan glad nie. “Die DA het al in 2001 geweet van moontlike watertekorte. Hoekom het hy hom nie voorberei nie? “Dit is nou duidelik hulle het daarvan geweet en wel voorberei om munt te slaan uit water­tekorte. “Die nasionale regering sal streng wetgewing toepas om te verhoed dat die prys van water te hoog opgestoot word. “Ons gaan ook nie toelaat dat die DA waterverskaffing privatiseer nie. “Agterstallige waterrekeninge moet geskrap word. “Mense moenie toelaat dat die DA hulle melk nie,” meen Mokonyane. Sy sê daar is oorgenoeg water onder die grond, in riviere en damme, en “as ons moet, kan water na die Wes-Kaap ingevoer word. “Die DA het die waterprobleem veroorsaak, maar die mense dink dit is die nasionale regering.”