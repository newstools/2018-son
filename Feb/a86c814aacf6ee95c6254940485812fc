DIE eienaar van ’n spaza shop en sy assistent is deur sy pit bull van gewapende rowers gered. Die voorval het gebeur toe twee mans, gewapen met onderskeidelik ’n vuurwapen en mes, die Big Brother Cash Store in Mzolastraat, Kwanonqaba, binnegekom het. Die 30-jarige assistent was in die winkel besig toe die rowers hom met die vuurwapen gedreig het. Volgens die eienaar, ’n Ethiopiese burger, het een van die verdagtes die wapen uitgepluk en geld, sigarette en airtime vouchers geëis. ’n Gestoei het uitgebreek voordat die eienaar met sy pit bull uit ’n ander kamer in die winkel opgedaag het. Die hond het toe die aanvallers bestorm, waarna ’n skoot afgevuur is. Tog het die hond dit reggekry om een ou te byt terwyl die ander een weggehardloop het. Sers. Kappie Kapp, woordvoerder van die Kwanonqaba-polisie, het gesê ’n 41-jarige verdagte is met polisiebegeleiding vir behandeling na die Mosselbaai-hospitaal geneem. ’n Saak van poging tot moord en die onwettige besit van ’n vuurwapen is geopen.