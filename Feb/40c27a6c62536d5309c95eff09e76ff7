JASON Rohde, die eiendomsmagnaat wat glo sy vrou verwurg het, is al sedert sy vrou se dood op antidepressante ... Sy geestestoestand het egter nou só agteruitgegaan dat hy slaappille ook moet neem. Só het sy sielkundige, dr. Kevin Stoloff van die Crescent Clinic in Kenilworth, gister getuig in die Kaapse hooggeregshof, waar Rohde verskyn het. Die polisie het ’n brose Rohde in boeie by die hof ingelei. Hy is Dinsdagmiddag by die kliniek in hegtenis geneem nadat hy versuim het om Maandag en Dinsdag vir sy verhoor op te daag. Hy het gister steeds die klere – ’n wit T-hemp en blou kortbroekie – aangehad waarin hy gearresteer is. Rohde, wat altyd die voorkoms van ’n sakeman met sy netjiese pakke en vasbeslote kyk in die hof weerspieël, was gister net ’n skaduwee van sy ou self. Sy vrou, Susan, is op 24 Julie 2016 dood aangetref in die badkamer van hul hotelkamer by Spier. Rohde is aangekla van die moord op haar. Dinsdag het regter Gayaat Salie-Hlophe ’n lasbrief uitgereik vir Rohde se inhegtenisneming nadat hy twee dae nie vir hofverrigtinge opgedaag het nie. Stoloff het getuig hy is sedert September 2016 Rohde se sielkundige. “Ek het hom op 31 Januarie weer gesien. Sy geestestoestand het baie agteruitgegaan. “Hy sukkel om daar te wees vir sy kinders, wat hul ma verloor het. “Ek het hom in die kliniek laat opneem, want ek het gevrees hy sou sy eie lewe neem in die toestand waarin hy was.” Salie-Hlophe wou weet of Rohde onbevoeg is om in die verhoor tereg te staan. Volgens Stoloff is Rohde nie heeltemal onbevoeg nie, maar hy sê sy instruksies sal wel geraak word. Rohde se regspan is erg omgekrap omdat hul kliënt gearresteer is en ’n aand in die selle moes deurbring. Salie-Hlophe het Rohde se borgtog weer verleng en beveel hy moet vir twee weke in die Crescent Clinic opgeneem word – of totdat ’n bed in die Valkenberg Psigiatriese Hospitaal oopgaan.