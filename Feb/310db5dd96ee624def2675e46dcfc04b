NOMMER 37, ’n rolprent deur Gambit Films, word die week van 9 tot 16 Maart op die grootskerm by die SXSW-rolprentfees in Texas bekend gestel. Dis een van net 44 films deur debuutfilmmakers wat hiervoor gekies is uit ’n ongelooflike 8 160 inskrywings wêreldwyd. Dié kortfilm is reeds in 2016 met ’n Safta-toekenning vir beste kortfilm bekroon. “Wanneer ’n fliek se naam Nommer 37 is en in ’n fiktiewe gebied op die Kaapse Vlakte afspeel, is dit maklik om aan te neem dat dit oor bendes gaan – maar dit gaan nie,” sê die regisseur en skrywer Nosipho Dumisa. “Dis deur en deur ’n misdaadriller wat elke oomblik spannender raak. Dit gaan oor alles wat vir ’n paartjie kan skeefloop wanneer depressie, nuuskierigheid, gierigheid, vrees en slegte keuses saamgegooi word.” Nommer 37 speel af in ’n fiktiewe woonstelblok genaamd Haven Mansions in Dumisa se weergawe van ’n buurt op die Kaapse Vlakte. Dit bied ’n kykie deur die oë van ’n verbitterde eks-misdadiger wat deur die wêreld waarvan hy eens op ’n tyd deel was, opgekou en uitgespoeg is. Irshaad Ally speel die rol van Randall Hendricks, wat kort tevore deur ’n ongeluk gestrem gelaat en nou rolstoel- en woonstelgebonde is. Hy is kniediep in die skuld by ’n sosiopatiese geldskieter met die naam Emmie (Danny Ross), wat sy pond vleis eis. Wanneer sy meisie, Pam (Monique Rockman), vir hom ’n verkyker present gee, kan hy sy bure dophou en sien hy op ’n dag hoe ’n gevaarlike bendeleier, Lawyer (David Manuel), ’n moord pleeg. Hy besluit om hom af te pers vir geld. Met verraad en gierigheid om elke hoek en draai neem die gebeure wat volg hulle op ’n lewensgevaar­like reis, soos wat die wêreld rondom hom in chaos gedompel word. Ally, natuurlik bekend as Rhafiek in Suidooster en Gasant in Four Corners, is baie opgewonde om deel te wees van hierdie produksie. “Ek is al deel van hierdie projek sedert die kortfilm in 2014 vervaardig is,” sê Ally. “Sedertdien was daar baie uitdagings om te oorkom, maar vier jaar later word die fliek uiteindelik uitgereik. “Die gevoel is onbeskryflik!” Nommer 37 word plaaslik op 1 Junie uitgereik.