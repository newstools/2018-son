HY HET 28 jaar by die Somerset-Wes-hof gewerk. Mnyamezeli “Boy” None (60) het nou die tuig neergelê. None, wat wyd onder regslui bekend is, is in 2010 as die beste tolk in die Wes-Kaap aangewys en het selfs al ’n medalje vir sy goeie werk ontvang. Hy is in De Doorns gebore en het daar grootgeword. Sy pa het as petroljoggie gewerk en is deur die hof ingeroep om as tolk op te tree. Hy sê dis juis deur sy pa dat hy die inspirasie gekry het om dié beroep te volg. Hy is ses tale magtig. Die prokureur Nico le Roux het None beskryf as een van die beste tolke in die land. None sê in sy dienstydperk het hy in so 22 600 sake as tolk opgetree. Ook die staatsaanklaers en landdroste het groot lof vir hom vanweë die gehalte van sy werk. Benewens die tolkwerk waarin hy so uitgeblink het, het hy mense gehelp en hulle meer oor hul regte ingelig.