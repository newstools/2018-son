ENIGE moontlikheid of drome van Ajax Cape Town om dié seisoen nog sukses te vermag, het Saterdag by die Orlando-stadion se venster uitgevlieg. Orlando Pirates het die Urban Warriors met 2-0 uit die Nedbank Cup geboender. Ajax is omtrent in ’n benarde posisie in die liga en sal nou sy fokus moet plaas op sy brood en botter: die liga. Met nege wedstryde oor sal die tweede laaste geplaaste Ajax (21 punte) vinnig in rat moet kom om relegasie vry te spring. Sy afrigter, Muhsin Ertugral, sal ook nou al sy tegniese terme en frases moet los en verseker dat die Urban Warriors punte insamel – nie postmortems oor hoe hulle spanne oorheers het nie, maar sonder om sukses te behaal.