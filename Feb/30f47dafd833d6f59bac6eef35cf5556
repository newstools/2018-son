ANASO Jobodwana soek nou Wayde van Niekerk se rekord. Jobodwana was die eerste man wat die 20 sekonde-merk in die 200 m in Suid-Afrika oortref het. Nou is die Oos-Kaapse atleet gereed om sy titel by Wayde van Niekerk by die eerste Athletix Grand Prix-byeenkoms, wat op 1 Maart by die Ruimsig-stadion in Johannesburg plaasvind, terug te neem. Jobodwana het in 2015 met sy tyd van 19.87 sek. – daai tyd ’n SA rekord – die Wêreldkampioen-bronsmedalje gewen. Die 200 was nog altyd Jobodwana se gunsteling-wedloop, al het hy in 2013 in die 100 sukses behaal toe hy die Wêrelduniversiteitspele-titel gewen het in die 100 sowel as die 200. Jobodwana voel hy kan die 100 nou beslis in onder 10 sekondes hardloop. “Ek weet as ek die 10 sekonde-punt in die 100 breek, sal ek weer my beste in die 200 kan gee en die nasionale rekord – gehou deur Van Niekerk – probeer verbeter,” sê Jobodwana. Bybly “Die 200 op die eerste Athletix Grand Prix-byeenkoms pas perfek by my planne om terug te kom na die vorm waar ek weer vinnig hardloop en gemaklik voel om dit te doen. “Ek is opgewonde oor die byeenkoms in Ruimsig. Dit sal goed wees om weer te hardloop en ek sien uit daarna om te kyk wie by my sal kan bybly.” Een van die atlete wat met hom sal meeding, is Retshidisitswe Mlenga. Mlenga het laas jaar die tonge laat klap nadat hy die 200-wêreldtitel en die silwermedalje in die 100 op die IAAF Wêreldjeugkampioenskap in Nairobi gewen het. Die 17-jarige kry nou die kans om hom op senior-vlak te toets. “Kenia was vir my ’n groot ervaring. Om daardie titel te wen, het my soveel meer selfvertroue gegee.“Nou word ek genooi om te hardloop teen atlete soos Jobodwana, na wie ek al jare lank gekyk het. Dit voel asof ek na ’n ander vlak geskuif het in my loopbaan,” sê Mlenga.