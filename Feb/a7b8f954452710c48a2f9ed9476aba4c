STEVE Davies se heldedade vir Rochdale het gister in die Crown Oil Arena vir ’n gelykop uitslag van 2-2 gesorg in ’n game in die FA Cup se vyfde ronde. Dit beteken dat dié Eerste Liga-span nog ’n kans kry om na die kwarteindronde van die prestigeryke bekerreeks deur te dring. Dit het gelyk asof Spurs sy plek in die laaste ag ver­seker het toe Harry Kane laat in die stryd sukses behaal het van die strafmerk. Dit was nadat Delle Ali in die doelgebied neergevel is. Spurs het egter vir ’n groot deel van die stryd agtergeloop nadat Ian Henderson net voor rustyd sukses behaal het met ’n regtervoet-skoot van buite die doelgebied wat Michel Vorm g’n kans gebied het nie. Spurs, wat dié seisoen ernstig aanspraak maak op die Premierliga-titel en die Champions League-kompetisie, moet ook sy nuweling van Paris Saint Germain, Lucas Moura, bedank vir sy gelykmaker net voor die uurmerk. Die besoekers van Londen het dinge beslis nie alles op ’n skinkbord gekry nie en moes hard veg vir balbesit. Rochdale moes op sy beurt laat in die wedstryd behoorlik keer om Spurs uit te hou. Rochdale se bestuurder, Keith Hill, verdien krediet daarvoor dat hy in ’n desperate poging op Davies se nommer gedruk het om op ’n dramatiese wyse sukses te behaal. – AP