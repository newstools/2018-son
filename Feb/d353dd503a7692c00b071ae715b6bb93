Michael Pickstone-Taylor van Franschhoek skryf: Ek was ’n maand weg en toe ek terugkeer, was dit vir my asof Kaapstad net nie voorbereid is op die humanitêre krisis wat dalk oor so ses tot agt weke gaan ontstaan nie. Dis nie meer ’n kwessie van óf die stad se water gaan opdroog nie, maar wánneer. So, as daar nie binne die volgende paar weke daadwerklik opgetree word nie, kan ons ons maar voorberei vir siektes, ekonomiese ondergang en heel moontlik sterftes. Die sterftes (veral onder die armes en oues) kan dié van Marikana en Life Esidimeni oortref, net om te dien as ’n voorbeeld van hoe dinge toe nié gedoen moes word nie. En wanneer die inwoners ondanks herhaalde versoeke, dreigemente, verhoogde tariewe en boetes, steeds nie minder water gebruik nie, moet hul water mos afgesny word. Want dit sal die stomme armes en sieklikes wees wat met hul lewe sal boet vir daai misbruikers se vergrype. Die owerhede behoort die herontwerp en ombou van dakke en geute aan te moedig of te subsidieer sodat die winterreën nie bloot wegspoel nie. Die 200 watervoorsieningspunte behoort nou al dringend geïnstalleer te word sodat die stelsel getoets kan word. En waar is die watertenk­waens? En uit watter bronne gaan hulle volgemaak word? Hordes Suid-Afrikaners in afgeleë gebiede oorleef op 10F tot 15F water per dag. So, ons stedelinge kan maar gerus leer om klaar te kom met veel minder as die beperkte 50F per dag, of minstens dié somer. Dis net asof niemand besef hoe ellendig die situasie is en hoeveel werk en toetslopies dit sal vereis om die krisis te oorleef nie. Dis asof daar g’n beplanning vir volgende somer is en geen medium- en langtermynoplossings nie. Sien ons sogenaamde leiers dan nie die aankomende trein nie, of weet hulle dalk iets wat ons nie weet nie?