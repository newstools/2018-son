KAAPSE treinpendelaars is nou voetgangers – weens kantoorpolitiek. Só het die ANC se Leonard Ramatlakane, waarnemende voorsitter van die portefeuljekomitee oor vervoer, gesê toe die Passasierspooragentskap (Prasa) gister in die parlement afgestof is. Ramatlakane is in besit van boodskappe van werknemers wat deur mense om die tafel geïntimideer word. “Daar is bestuurders wat in cahoots is met die United National Transport Union (Untu),” sê Ramatlakane. “Ek het inligting dat Untu per SMS demands aan Prasa gemaak het om Rich­ard Walker as streekbestuurder van Metrorail in die Wes-Kaap te skors. Daar is ook bewerings van sameswering tussen Untu en Mthuthuzeli Swartz, waarnemende hoof van Prasa-passasierdienste.” Son het gister eksklusief berig dat Walker hangende ’n interne ondersoek geskors is. Na verneem word, is daar 67 aanklagte van onder meer wanbestuur teen hom. Ramatlakane sê ons kan nie meer net in die gange fluister oor dié dinge nie. “In dokumente is daar bewerings dat vandalisme op die sentrale lyn plaasvind weens indirekte instruksies deur Swartz en Cromet Molepo, waarnemende hoofbestuurder van Prasa.” Die LP het aan Swartz gesê: “Ek het jou op die laaste vergadering gesê jy skep ’n chaos om ’n sekere resultaat te verkry.” In reaksie het Swartz ná die vergadering aan Son gesê Ramatlakane het die inhoud van ’n skrywe van Walker aangehaal. “Hy (Walker) gebruik dit as verdediging teen sy skorsing. Ék kan nie geblameer word vir die dade van Richard Walker nie. Wanneer die waarheid uitkom, sal almal die dots kan connect.” Swartz noem ook dat Walker nog nie gereageer het op die bewerings teen hom nie en dat tugstappe ingevolge maatskappybeleid gevolg sal word. Hy sê verder dit is sedert Walker oorgeneem het dat dinge uitmekaarval. Walker, wat ook op die vergadering teenwoordig was, verwerp die bewerings van wanbestuur en sê hy sal later op vrae reageer. Intussen het Prasa erken mense kom laat by die werk en hy word getug weens die onbetroubare treindiens. Dr. Sipho Sithole, Prasa se groephoof van strategie, sê pendelaars sal ook bly wees as kommunikasie kan verbeter. Nontando Nolutshungu van die EFF sê: “Pendelaars wil net weet hoe jy hulle werk toe en huis toe vat ... en wat gedoen word as treine nie kan loop nie. Prasa kort ’n eenvoudige plan.” Die DA se Chris Hunsinger meen pendelaars verdien busse as treine nie kan loop nie en hulle moet ook nie ekstra daarvoor betaal nie. “Hulle het klaar vir ’n treinkaartjie betaal.” Sy kollega Manny de Freitas sê Prasa het geen benul van wat op sy spore aangaan nie. “Ek regverdig nie vandalisme nie, maar pendelaars is met alle reg gefrustreerd en hulle gaan op die een of ander manier daaraan uiting gee.” Skoonmaak Sindisiwe Chikunga, adjunk-minister van vervoer, sê dit is hartseer om dié goed aan te hoor en daar word nie antwoorde gegee nie. “Ons moet huis skoonmaak. Mense moet verantwoordbaar gehou word.” Prasa se veiligheidsplanne het ook deurgeloop. “Julle het ekstra gewapende wagte, gepantserde voertuie en bou selfs ’n muur. Julle kan nie meer Prasa genoem word nie. Ons moet julle nou Protection-iets noem,” spot Dikeledi Magad­zi, voorsitter van die komitee. ’n Duidelik gefrustreerde Magadzi sê ook: “Ons gee Prasa 48 uur om verslag te doen en dan kom hulle ná 14 dae met dieselfde planne terug. “Prasa moet dalk net ’n uur kry, dan kry ons dalk iets binne drie dae. Prasa luister nie en lieg net.”