TE MIDDE van betogings die afgelope week by skole oor die tekort aan onderwysers vir die vak Afrikaans toon statistieke van die Nelson Mandela-Universiteit minder as 200 studente het die afgelope twee akademiese jare hul studie met Afrikaans as hoofvak voltooi. Zandile Mbabela, ’n woordvoerder van die universiteit, sê in 2016 het 35 studente die grondslag- en 25 die intermediêre onderwysfase met Afrikaans as onderwysvak vir hul graadstudie voltooi. Drie het die nagraadse onderwyssertifikaat met Afrikaans as onderwysvak voltooi. Verlede jaar het ’n skamele 18 studente die grondslag- en 62 die intermediêre onderwysfase hul graadstudie met Afrikaans as onderwysvak voltooi. Vyf het ’n nagraadse onderwyssertifikaat verwerf. Ouers en leerders van die Hoërskool Gamblestraat in Uitenhage en Afrikaanssprekende ouers en leerders van die enigste hoërskool in Paterson, die Hoërskool Sandisulwazi, het vandeesweek die skole se hekke gesluit. Hulle was ontevrede oor die tekort aan onderwysers. Marilyn Blom, die voorsitter van die skoolbeheerliggaam by Gamblestraat, het gesê hoewel die skool die aansoek­prosesse na die letter uitgevoer het, kort die skool leerkragte vir onder meer Afrikaans, wiskunde, lewens­oriën­tering, sosiale wetenskappe en fisika. Volgens Alfred Salters, voorsitter van die skool­beheerliggaam by Sandisulwazi, is Leon Zea­land, die Afrikaans­sprekende skoolhoof, en lede van die skool­beheerliggaam verlede jaar weg­gejaag. Zealand het vir gr. 8- tot gr. 12-leerders Afrikaans gegee. Salters het gesê die skool het 307 leerders, onder wie 64 Afrikaanssprekendes. Mali Mtima, ’n woordvoerder van die Oos-Kaapse departement van onderwys, het toegegee daar is ’n tekort aan onderwysers vir Afrikaans. Hy het bygevoeg die departement is nie verantwoordelik vir die opleiding van onderwysers nie. “Maar om leerders aan te moedig om in die rigting van Afrikaans te studeer, bied ons die Funza Lushaka-beurs aan,” het hy gesê. Volgens Mtima het die departement verseker dat Sandisulwazi twee Afrikaans-onderwysers kry. Hy het bygevoeg vier onder­wysers is vir Gamblestraat gevind en dat hulle op die laatste teen Vrydag in hul poste sal begin.