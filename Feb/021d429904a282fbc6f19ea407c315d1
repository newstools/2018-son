DIE killers se families kan hulle nog in die tronk gaan besoek, maar ons kan net die sandhope waaronder ons geliefdes lê, gaan besoek. Só voel die familielede van die vier jong mense wat in 2015 in Parkwood naby Grassy Park doodgeskiet is. En terwyl Anthony “Humpty” Williams en Lyle Lamohr Maandag breed geglimlag het toe regter Ashton Schippers hulle in die Kaapse hooggeregshof elk vier keer lewenslange tronkstraf opgelê het, voel die familielede bitter min vreugde oor hierdie swaar straf. Kelvin Mouton, Ryan Petersen, Ryan Harland en Chaundre Minnies is op 24 April 2015 in Kelvin se flat in Parkwood afgemaai. Lamohr was glo kwaad dat sy meisie hom vir Kelvin ge-drop het. Ryan Harland se mammie, Shi­rene, sê almal verwag dat hulle nou ná afloop van die hofsaak closure moet kry, maar sy verduidelik dit is nie ’n maklike taak nie. “Ek mis my kind elke dag. Ryan het altyd agter my kom staan en vir my ’n drukkie gegee. “Wanneer ek so staan en wasgoed was, kyk ek op na die lug en sê: ‘Here, kan my kind nie nog net een keer aan my verskyn nie?’ Net één keer. “Ek mis sy stem en dink nie dit is fair dat ek net ’n foto van hom het om mee te praat nie.” Ryan se suster, Caroline, sê sy sal nie die enkele ure voor sy dood vergeet nie. Kwaad “Ryan was baie hêppy daardie dag. My dogtertjie onthou hom nie eens meer nie, maar Ryan was gek oor haar. “Hy was baie opgewonde oor hy daardie dag gehoor het sy eie dogtertjie het begin stap.” Ryan Petersen se pa, John, is nog baie kwaad terwyl hy praat van die aand toe hy ’n oproep gekry het dat sy seun geskiet is. “Toe ek in die flat kom, het my kind regop gesit en daar was net ’n bietjie bloed op sy skoot. “Ek dog toe nog oukei, hy is net gewond. “Ek wil nou nog weet watter reg hierdie snotgat-varke gehad het om my seun ses keer te skiet. My seun, wat ’n lieflike mens was, en altyd respek vir ander gehad het. “Selfs as ons nou Sondae kerk toe stap, kan ons nie die gebeure vergeet nie, want die flat waar Ryan-hulle geskiet is, is naby ons kerk.” Sy vrou, Lorette, sê Parkwood is steeds nie ’n veilige plek nie. “My ma lewe nog, maar as ek haar gaan visit, moet ek die tyd dophou sodat ek nie te laat huis toe gaan nie. “Niks gaan my kind terugbring of dit beter maak nie. “Ek is nie bereid om die manier hoe my kind dood is, te aanvaar nie. “Die omstandighede waarin ons almal hier in Parkwood lewe, kan nie as normaal gesien word nie.”  Chaundre Minnies het die aand van haar dood geslaap omdat sy tandpyn gehad het. Haar mammie, Abigail, sê sy wens sy kon die tyd terugdraai. “As ek geweet het dit is die laaste keer dat ek my kind sou sien, sou ek haar in die huis toegesluit en die sleutel ver weggebêre het. “My kind was so hêppie die laaste keer toe ek haar gesien het. En toe word sy twee keer in haar slaap geskiet.” Zelda Manuel, ’n gemeenskapsleier, sê sy hoop die gangsters in die buurt word afgeskrik deur die straf wat Williams en Lamohr opgelê is. Hoop “Die jong gangsters van vandag is roekeloos en wil sommer skiet terwyl kinders soggens op pad skool toe is. “Ek hoop Anthony en Lyle se straf stuur ’n boodskap uit na diegene wat nog hul luck wil try.” Die familielede van al die slagoffers het hul dank teenoor die polisie en die staatsaanklaer uitgespreek vir die suksesvolle vervolging van hul kinders se killers.