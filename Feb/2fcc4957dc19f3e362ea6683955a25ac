OOMPIE bepaal sy eie Dag Zero. Vir meer as 5 000 beleggers van die 4th Power Investment Group is dit te laat om hul neseier terug te kry. David “Oompie” Cupido, die baasbrein agter dié maatskappy, het sy 12 000 beleggers in kennis gestel die aansoekvorms vir hul geld is na die Toronto-Dominion Bank in Kanada gestuur, en Fica-prosedures is nou gestaak. Die vorms was glo vanaf 29 Januarie te kry by alle biblioteke in die Breedevallei, Langeberg, Drakenstein, Stellenbosch, Witzenberg, Laingsburg, Beaufort-Wes, Prins Albert, Leeu-Gamka en Nelspoort. Mense in ander streke sou deur die loop van die week hul vorms ontvang het. Wat die beleggers moes doen, was om na ’n Fica-agent te gaan, die dokumente by die polisiekantoor te laat waarmerk en dit dan per e-pos aan die administrasiebestuurder te stuur. Volgens Cupido is daar net 7 216 vorms ontvang. Hy het aan sy beleggers gesê dit is ’n jammerte dat so min beleggers hul vorms ingevul het. Die boodskap lui: “Ons is jammer dat sommige beleggers onwillig was om vorms in te vul. Dié wat wel vorms ingevul het, sal hul opbrengste geniet en vir hulself genotvolle tydjies kan skep. “Almal wat nie vorms ingevul het nie, het hul reg tot opbrengste verbeur.” Luidens Cupido se verklaring het hy hierdie regsadvies van sy prokureur, adv. Niklaas Kortjas, ontvang. Joanie Visagie, ’n belegger en lid van die Worcester- aksiegroep, het nie juis vertroue in dié nuwe wending nie. Sy sê: “ ’n Mens weet nie meer wat om te glo nie.” Toe Son die Toronto-Dominion Bank in Kanada bel om bevestiging te probeer kry of die bank wel die geld aan beleggers gaan uitbetaal, het hulle gesê hulle mag ongelukkig geen inligting verstrek nie. Intussen het Cupido alle lede van sy Facebook-blad verwyder wat negatiewe kommentaar gelewer het. Volgens Cupido saai dié mense onnodig paniek onder sy beleggers en hulle is self nie eens beleggers nie. Cupido het oudergewoonte nie op Son se telefoon­oproepe gereageer nie.