“EK HET hom nie ernstig opgeneem nie.” Só het Ayanda Frolick gister in kruisondervraging in die Baaise hooggeregshof getuig in die moordverhoor van Deswin Kleinbooi (22) en Eston Afrikaner (19), albei van Helenvale. Hulle staan tereg vir die skietdood van die Baaise sakeman Naeem Desai op 12 Mei 2016 in Helenvale. Hulle het op aanklag van moord en die onwettige besit van ’n vuurwapen en ammunisie onskuldig gepleit. Desai is doodgeskiet terwyl hy en sy handlangers brood in Helenvale afgelewer het. Frolick het getuig hy het die aand voor die moord omstreeks 22:00 gaan slaap. Volgens hom het hy nie alkohol gedrink of dwelms gebruik voordat hy gaan slaap het nie. Hy het vroeër getuig hy is op 12 Mei 2016 omstreeks 03:30 na sy buitetoilet. Volgens hom het hy toe vir Kleinbooi, alias Boetiebaas, Afrikaner, alias Gans, en ene Klaas voor sy huis op die sypaadjie sien staan. Hy het in kruisondervraging gesê die drie ouens het sag gepraat en hy kon nie die hele gesprek hoor nie. Hy het getuig Kleinbooi het egter hardop gesê hulle moet Pang gaan beroof. Volgens Frolick het hy Kleinbooi nie ernstig opgeneem nie. Hy het later die oggend uitgevind van Desai se skietdood. Hy het gesê as ene Lamieta nie die polisie gekontak het nie, sou hy nie polisie toe gegaan het nie. Frolick het vroeër getuig toe hy van Desai se moord verneem het, het hy vir Lamieta vertel wat Kleinbooi oor die rooftog gesê het. Adv. Jodine Coertzen, wat Kleinbooi verteenwoordig, wou by Frolick weet hoekom hy in sy polisieverklaring sê hy is 06:00 toilet toe, terwyl hy in die hof getuig het hy is tussen 03:00 en 04:00 toilet toe. Hierop het Frolick gesê hy was geskok dat Lamieta die polisie gekontak het en wou net by die polisie klaarmaak en huis toe gaan. Volgens Frolick is daar geen bad blood tussen hom en Kleinbooi nie. Coertzen het hom gelei om te getuig hy en Kleinbooi was nie kwaaivriende nie. Instruksie Coertzen het dit aan hom gestel sy gaan aanvoer hy praat nie die waarheid nie. Sy het gesê dis haar instruksie dat Kleinbooi nie tussen 03:30 en 04:00 in Fitchardstraat was nie, maar by sy meisie in sy oom se huis in Standfordweg geslaap het. Volgens Coertzen ontken Kleinbooi hy het gesê die trokdrywer moes beroof word. Volgens Afrikaner se law­yer, Peet Schoonraad, was Afrikaner ook nie die oggend van die moord tussen 03:30 en 04:00 in die straat nie. Die saak word vandag hervat en die beskuldigdes bly in aanhouding. Die saak dien voor regter D. Chetty en adv. Garth Baartman kla aan.