DIE Nelson Mandelabaai-metro se aansuiweringsbegroting het gister die wind van voor gekry en is ge-label as ’n begroting waaruit die armes nie voordeel trek nie. Al die politieke partye – behalwe die DA, ACDP en Cope – het gesê hulle ondersteun nie die begroting nie en het teen hierdie begroting gestem. Cope het nie ’n bydrae tot die debat gelewer nie. Retief Odendaal, burgemeesterskomiteelid vir begroting en tesourie, het in sy toespraak gesê die afge­lope 18 maande het die li­kiede én invorderingskoers van die metro verbeter. “Die aansuiweringsbegroting gaan die begrotings­tekort van R125 miljoen tot R25 miljoen verminder. “Ons begrote inkomste vir 2017-’18 is opwaarts aangepas – vanaf R9,3 miljard tot R9,651 miljard – deur ’n toename in waterverkope en eiendomsbelasting. “Ek wil die raad daaraan herinner dat daar in die begroting vir 2017-’18 meer geld toegeken is aan Uitenhage en Despatch en ander woonbuurte as die gekombineerde begrotings vir die twee vorige boekjare.” Odendaal het gesê diens­lewering in hoofsaaklik die direktoraat vir infrastruktuur, ingenieurswese en energie sal baat vind by die aanpassings in die begroting. Rory Riordian, ANC-raadslid en voormalige burgemeesterskomiteelid vir begroting en tesourie, het gesê die vier uitdagings is werkloosheid, die beskikbaarheid van water, vermindering van finansiële vermorsing en die toestand van geriewe. “Die jaar 2017 was seker die ergste jaar vir werkloosheid in die Nelson Mandelabaai-metro. Wat doen ons daaraan?” Riordian het gesê die begroting raak nie werkloosheid aan nie. “Daar is nie ’n plan en program vir armoedeverligting nie,” het hy gesê. Volgens Riordian moet die metro iewers geld vind vir water. Hy sê die gehalte van finansiële rapportering is ook besig om te versleg. “Die finan­siële state toon die af­name in die geldsake van die metro en die begroting doen niks om dit aan te raak nie.” Hy het ook gesê: “Die elektroniese bestuurstelsel wat daarmee moet help, sou in Julie 2017 in werking gestel word, maar op 30 Junie verlede jaar het ons nog niks daaroor geweet nie. My grootste kommer oor die begroting is dat dit nie die arm man bevoordeel nie. “Ons ondersteun nie die begroting nie.” Zilindile Vena van die Economic Freedom Fighters (EFF) het aangevoer Odendaal het die party se insette geïgnoreer. “Dit beteken ons word nie ernstig opgeneem nie. Ons mense vind nie hierby baat nie. Ons gaan nie die begroting ondersteun nie.” Marlon Daniels van die Patriotic Alliance sê hulle vertrou Odendaal nie. “Net lippediens word ge­lewer,” het hy beweer. “Begrotingstoekenning vir minderbevoorregte inwoners word mee gepeuter. “Die voordele vir die arm mense moet in ’n vergadering met die swart koukus uiteengesit word. “Eers dan sal ons die begroting ondersteun.” Mkhuseli Mtsila van die United Front het Athol Trollip, burgemeester van Nelson Mandelabaai, aangeraai om sy eie provinsiale rede te google omdat hy werk belowe het, maar die metro se armes kry steeds swaar. Odendaal het in sy reaksie op Riordian se bydrae tot die debat gesê as hy die munisipaliteit mislei het, sal hy onmiddellik bedank. Hy het bygevoeg hy sal verskoning vra as hy sy plig versuim het, maar aangevoer hy het die EFF se insette oorweeg.