DIS weer dieselfde ou storie oor Dag Zero. Hierdie datum het weer verskuif en daar word nou voorspel dat dit op 9 Julie gaan aanbreek. Dis die dag waarop krane toegedraai word en mense tou sal moet staan om water te kry. Die Stad Kaapstad se onderburgemeester, Ian Neilson, sê dis danksy inwoners wat minder water verbruik en die Groenlandwater­verbruikersvereniging wat water uit damme in die ­Grabouw-omgewing in die Steenbrasdam laat vloei het. “Damvlakke het ook net met 0,5% gedaal in vergelyking met 2014 toe dit met 1,9% gedaal het. “Mense het ook minder water verbruik. “Die gemiddeld was 523 megaliter per dag. In 2014 het Kapenaars 1130 megaliter per dag verbruik.” Neilson verduidelik Dag Zero kan weer nader geskuif word as die Groenland-projek voltooi is en daar nie meer water by die Steenbrasdam invloei nie. “Dit hang ook af of in­woners steeds meer water kan bespaar en ons teiken van 450 megaliter per dag kan verbruik. “Dis belangrik dat ons water spaar en ons moet dit nog deur die wintermaande ook volhou. “Ek vra alle inwoners om steeds water te bespaar. “Ons kan nie bekostig om te laat slaplê nie en ons kan ook nie voorspel dat daar reën in die winter gaan val nie.” Neilson het gesê laas winter was daar bitter min reën en ons kan nie aanneem dat dit hierdie winter meer gaan reën nie. “Die enigste manier is dat elke inwoner nie meer as 50 liter per dag verbruik nie.” Neilson sê die voorbereidings vir Day Zero gaan voort soos beplan word. “Die Stad sal steeds watermeters insit waar nodig en blitsbesoeke sal steeds deur beamptes uitgevoer word om seker te maak water word nie gemors nie.”