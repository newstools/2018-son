EK IS nie op hoogte van die syfers nie, maar sover ek weet, is plaasmoorde van die ergste misdade in ons pragtige land. Baiekeer is die berigte só ontstellend, ek wil die koerant toevou en ’n bier uit die yskas haal. Dan gaan sit ek buite op die stoep en laat my gedagtes dwaal. Die manier waarop baie slagoffers van plaasmoorde aan hul einde kom, is soms so wreed dat ’n Stephen King-riller nie eens daarmee vergelyk kan word nie. Hoe kan enige regdenkende mens ’n bejaarde egpaar vasbind en die vrou voor haar man verkrag? Om die mense daarna te martel en hul woning aan die brand te steek, is só harteloos, ’n mens wil braak. Hoekom doen mense sulke goed? Wat dryf iemand tot sulke uiterstes? Is die onreg van die verlede nog so vars in jou geheue dat jy dit nodig ag om op dié barbaarse manier wraak te neem? Is dit só moeilik om aan te beweeg? Kan jy iemand op grond van hul velkleur só haat dat jou woede die oorhand kry? Gereeld hoor ons dis buitelanders wat dié dade pleeg. Die aanvallers daag by die plaas op, maak die honde van kant en breek by die plaashuis in. Enigiemand wat dit waag om in hul pad te staan, boet met hul lewe. Geen genade word betoon nie. Weer duik die vraag op: Hoekom? Wat het die boere aan hulle gedoen? As dit buitelanders is, was hulle tog nie tydens apartheid in ons land nie. Hulle het nie eerstehands ervaar deur watter hel ons gekleurdes is nie. Of huur ’n sindikaat mense om die boere af te maai? Dit moet dalk bekyk word. En tog, ondanks al die “whites only”-wette van die verlede het baie van ons verkies om te vergewe. Ons kyk vorentoe en probeer saam aan ’n beter toekoms werk. Ons verkies om nie vir die res van ons lewe haatdraend teenoor iemand van ’n ander ras te wees nie. Daar was al klagtes dat die regering nie genoeg doen om die plaasaanvalle hok te slaan nie. Dreigemente van eie reg gebruik is al rondgeslinger. Intussen is nog ’n boer se lyk aangetref sonder dat die probleem opgelos is. Ek kan my net indink in watse vrees die plaasboere leef. Niemand weet of hy volgende is nie. Toe ek Sondag op bl. 5 in Rapport lees van die wit werkgewer wat sy swart werknemer gedwing het om ontlasting te eet, was ek geskok. Hoekom doen mense sulke goed aan mekaar?