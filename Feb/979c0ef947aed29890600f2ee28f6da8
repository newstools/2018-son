DIE Kommissie vir die Bevordering en Beskerming van Kultuur-, Godsdiens- en Taalregte het die blaam vir die bloedbad in Engcobo voor die regering se deur gelê. Die sewe vermeende cop-moordenaars wat deur die polisie doodgeskiet is, was voorbokke in die Seven Angels Ministries-kultus. ’n Onbekende aantal gewapende mans het Woensdag losgebrand op polisie­lede wat in die Engcobo-polisiekantoor aan diens was. Vyf cops en ’n oudsoldaat is dood. Die kerkleier Banele Mancoba was in Februarie 2016 in die nuus toe die polisie 18 kinders uit sy kerkgebou gered het wat glo daar aangehou is. Die kommissie doen ondersoek na die uitbuiting van mense se geloofstelsels. Mancoba en sy broers het in Maart 2016 voor die kommissie verskyn omdat hulle die grondwet oortree deur kinders van hul reg op onderwys te ontneem. Mancoba het in dié verhoor aangevoer hy is sélf God, maar ook dat hy aan sy eie regterhand sit omdat hy en sy broers ook engele is. “Ek is God. Ek is nie ’n pastoor nie. Ek is ’n engel in die hemel wat sit aan die regterhand van God,” het Mancoba herhaaldelik geantwoord op vrae deur die kommissie se voorsitter, Thoko Mkhwanazi-Xaluva. “Die grondwet en skole is van die bose omdat Lucifer sy asem daaroor uitgeblaas het,” het hy gesê. “Ons glo nie aan onderwys nie. Die grondwet en onderwys is van die duiwel. Dit is letterlik dood. Mense moet weet die grondwet sal hulle doodmaak.” Mancoba en sy navolgers lees nie eens meer die Bybel nie omdat dié se tyd glo “uitgedien” is. “Geleerdes weet niks van God nie. Ons sal voortgaan om aan jong mense te sê om nie skool by te woon nie.” Oortree Hy het ook aangevoer dat wyle oudpres. Nelson Mandela in die tronk ’n ooreenkoms met die duiwel aangegaan het om sy kleinseun te offer. Mkhwanazi-Xaluva het Mancoba toe daarop gewys dat sy kerk die Handves van Menseregte se afdeling oor kinders se reg tot onderwys oortree. Die kommissie het Mancoba ook ondervra oor die kerk se registrasie, bankbesonderhede en donasies. Hy het gesê die kerk is sedert sy totstand­koming in 1986 nie geregistreer nie. Die geld is eers gebank, maar hulle het later daarteen besluit. Mkhwanazi-Xaluva het gesê die kerk se bedrywighede is twee jaar gelede aan die parlement gerapporteer, maar die kommissie se waarskuwings is geïgnoreer. “Ons het gesê mense gaan in ’n stadium op een of ander manier hul lewe verloor, maar ons kon nie voorspel dat die polisie die eerste slagoffers sou wees nie.” Mkhwanazi-Xaluva sê die parlement het aan die kommissie gesê hulle moet ’n konsultatiewe konferensie met die godsdienssektor doen, maar toe geweier om dit te finansier. Sy sê die kommissie oorweeg nou die hoogste hof in die land as die volgende opsie. “Ons moet doen wat ons lankal moes gedoen het. Ons moet na die konstitusionele hof gaan en te vra vir ’n verklarende bevel.” Sy sê omdat daar geen wet is om die godsdienssektor te reguleer nie, moet die parlement vir hierdie soort voorval pa staan. Betoog INWONERS van Ngcobo het gister buite die plaaslike landdroshof 
saamgedrom om te betoog teen borgtog vir die 12 verdagtes wat vir die 
moord op 5 cops en ’n soldaat gearresteer is. Die vyf 
polisiebeamptes wat gesterf het, was AO Zuko Mbini (45), konst. Zuku 
Ntsheku (38), konst. Nkosiphendule Pongco (32), konst. Sibongiseni 
Sodlana (32) en konst. Kuhle Metete (27). Die 58-jarige Freddy Mpandeni,
 ’n afgetrede soldaat, is ook doodgeskiet. AlgoaFM berig die verdagtes word van moord, poging tot moord en die besit van onwettige wapens en ammunisie aangekla. Die
 polisie en ’n spesiale nasionale taakspan het Vrydagaand ’n groep 
verdagtes in die Mancoba Seven Angels Ministries-kerk in Nyanga 
vasgekeer. ’n Skietery het uitgebreek en sewe verdagtes is op die toneel dood. Volgens die Valke is 12 verdagtes gearresteer, terwyl ander ontsnap het. Die
 taakspan het gereageer op inligting oor ’n moontlike bende wat na 
bewering verantwoordelik was vir Woensdagaand se aanval op die 
polisiekantoor. Gedenkdiens Die span het 
bestaan uit die Valke, misdaadintelligensie en die polisie se nasionale 
ingrypingseenheid en taktiese reaksiespanne. Kapt. Khaya Tonjeni, ’n polisiewoordvoerder, het gesê ’n gedenkdiens sal vandag in die Ngcobo Metodistekerk gehou word. Talle gemeenskaps- en regeringsleiers sal na verwagting die diens bywoon. Tonjeni het bygevoeg dat die Ngcobo-polisiekantoor oop is en steeds dienste aan die gemeenskap sal bied. 