LAMAR Odom glo Khloé Kardashian gaan ’n wonderlike ma wees. Page Six berig die voormalige NBA-ster het in ’n onderhoud met Access oor sy eks gepraat. “Ek weet as sy vir vier jaar na ’n volwasse man kan kyk soos wat sy na mý gekyk het ... ja, dan weet ek sy kan na ’n baba kyk,” sê hy. Lamar en Khloé is in 2009 getroud, maar het in Desember 2013 om ’n egskeiding aansoek gedoen nadat Lamar haar tydens sy dwelmjare verneuk het. Toe Lamar in 2015 amper dood is ná ’n oordosis kokaïen in ’n bordeel, het Khloé die egskeiding op hold gesit en langs sy sy gebly totdat hy weer op sy voete was. Oor haar swangerskap sê Lamar dit “kon nie met ’n beter mens gebeur het nie”, maar hy erken hy was ontsteld toe hy uitgevind het Khloé het haar pogings ge-fake om van hom swanger te raak. “Dit het seergemaak. Maar ek bedoel, ek het daardie tyd deur dinge gegaan. So, ek het dit nie te persoonlik opgeneem nie.”