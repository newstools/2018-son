DIE Nuweland-krieketveld was Saterdag vir die eerste Heart Cape Town Music Festival stampvol. Die verrigtinge het reeds 10:00 begin om van die beste plaaslike talent – Jimmy Nevis, YoungstaCPT, Prime Circle, Craig Lucas, AKA, Cassper Nyovest, Sketchy Bongo, Tresor, Dr Victor and the Rasta Rebels, Mango Groove, Kurt Darren, Salome, Alistair Izobell, Sasha Lee, Jarrad Rick­etts en nog meer – op die verhoog te sien. Tafels en stoele is op die veld gepak sodat die mense lekker vir die dag kon uitspan met net die beste musiek. Behalwe die talent op die verhoog, was een van my gunsteling-dinge om te sien hoe feesgangers dit gate uit geniet en local talent ondersteun en saamgesing het. Nóg ’n favourite was om te sien hoe die anties in ongeloof gekyk het hoe die jongklomp verbatim saam met veral YoungstaCPT ge-rap en tekere gegaan het.