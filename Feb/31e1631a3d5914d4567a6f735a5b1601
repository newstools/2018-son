“JY, NIGEL, was die meesterbrein agter my ma se dood. “Terwyl sy jou blink toekoms beplan het, het jy haar dood beplan.” Só het die vermoorde Winnie Rust se dogter, Helena Reid, gister huilend getuig ter strafverswaring vir Nigel Plaatjies en sy oom Johannes Plaatjies. Dié twee is verlede jaar skuldig bevind aan die moord op dié Bolandse skrywer. Rust is op 11 Mei 2016 in haar huis vermoor. Reid sê Nigel en sy sussie was van kleins af deel van die Rust-familie. “Nigel se ma, Lien, het by my sussie gewerk. “Lien se kinders was ook my suster se kinders se maats.” Sy sê haar ma het gekies om haarself met Nigel te deel. Sy getuig met ’n sweem van verbittering: “Sy het hom aangemoedig en finansieel en emosioneel ondersteun, maar Nigel het verkies om haar te vermoor.” Sy sê Nigel het haar ma se kosbare lewe verruil vir ’n sportskep, tekkies, ’n ring en ander snert. “Dit ná al haar waardevolle insette in sy lewe.” Reid het getuig Rust het vir Nigel geleenthede geskep waarvan ander kinders in sy gemeenskap net kon droom. “Vir die kinders was jy ’n simbool van hoop, iemand wat bo sy omstandighede kon uitstyg. Jy met jou mooi uniform en prestasies op die sportveld.” Rust was net voor haar dood reeds besig om Nigel te help om sy rybewys te kry. Daarna sou hy hom by die polisie aansluit. Rust het spertye van alles wat Nigel moes bereik in haar studeerkamer opgeplak, het Reid getuig. “Ons het in die begin gehoop jy is die kwesbare jeugdige wat by die sinnelose daad betrek word. “Later het dit al hoe duideliker geword dat jy die meesterbrein was agter die moord op my ma.” Moordmasjiene Reid het die hof gevra om die twee vir lank toe te sluit. “Hulle kom voor as koue moordmasjiene. Johannes se wreedheid kan jy sien, terwyl Nigel syne agter ’n respekvolle houding versteek. “Tot vandag het Nigel ons nie om verskoning of vergifnis gevra nie. “Hy wil ook nie praat oor haar laaste oomblikke nie. “Wat was haar laaste woorde?”  Nigel het deur die getuienis geen emosie getoon nie. Twee ander getuies – ’n vriendin van Rust en die voormalige burgemeester van Wellington Herman Bailey – het getuig oor Rust se rol om die bruin en wit gemeenskappe te versoen. Albei sê die moord op Winnie het ’n leemte in die gemeenskap gelaat wat nie maklik gevul sal kan word nie. Nigel en Johannes sal na verwagting vandag ter vonnisversagting getuig. Nie een van hulle wou tydens die verhoor getuig nie. Albei het onskuldig gepleit.