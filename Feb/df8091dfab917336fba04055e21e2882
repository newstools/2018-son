DIE polisie in Worcester het vier mense gearresteer en op ’n onwettige vuurwapen en koeëls beslag gelê. Volgens ’n polisiewoordvoerder, sers. Noloyiso Rwexana, het ’n man in Avian Park, Worcester, Dinsdagaand wakker geword toe hy gehoor het mense gooi klippe na sy huis en kar. “Hy het uitgegaan en drie waarskuwingskote op die verdagtes geskiet. Hulle het gevlug. “Lede van die Worcester­polisie het ’n klag oor die voorval opgevolg en ’n verdagte Toyota double cab gesien en die voertuig agternagesit.” Volgens Rwexana is die voertuig in Rawsonville afgetrek en vier verdagtes tussen die ouderdomme van 21 en 58 is gearresteer. “Die polisie het ook beslag gelê op ’n .38 Special-rewolwer.” Die saak word nou deur die Valke ondersoek en al vier sal in die landdroshof in Worces­ter verskyn sodra hulle aangekla word.