OM STERFTES weens listerellose te voorkom, bestuur die Nelson Mandelabaai-metro ’n reaksiespan. “Die Metro wil alle inwoners verseker dat ons die uitbreek van listerellose in die stad aktief bestuur. Dít met die samewerking van die lede van die reaksiespan, wat insluit die provinsiale departemente van gesondheid en van landbou, asook die Metro se omgewingsgesondheid- en nooddiensteafdeling,” sê Mthubanzi Mniki, ’n munisipale woordvoerder. Hy sê al het hul omgewingsgesondheidspan alle moontlike bronne van listerellose ondersoek, kon hulle nog nie die oorsprong daarvan identifiseer nie. Monsters Hy verduidelik die ondersoeke is omvattend en sluit die opsporing van alle listerellose-pasiënte en toetse van hul omgewing in. Grootskaalse melkverskaffers en voedselverwerkers en -verskaffers word ook getoets. Die Johannesburgse lab van die Nasionale Instituut vir Oordraagbare Siektes toets al die monsters. Dié toetse en inspeksies sal voortduur totdat die oorsprong gevind en geïsoleer is. “Die munisipaliteit wil graag alle inwoners verseker dat die munisipale drinkwater by watersuiweringsaanlegte en verspreidingspunte gereeld vir listerellose-bakterieë getoets word. Alle toetse het bevestig dat dié bakterieë nie in die munisipaliteit se drinkwaterbronne aanwesig is nie,” sê Mniki. Listerellose word in grond, water en plantegroei, insluitend groente, gevind. Breinvliesontsteking Die simptome by mense sluit in koors, ongesteldheid en soms naarheid en diarree. Listerellose kan soms oorslaan na breinvliesontsteking in hoërisiko-pasiënte. Dit sluit in pasgeborenes, bejaardes, swanger vroue en mense met gesondheidstoestande soos MIV/vigs, diabetes, kanker, lewer- en nieraandoenings en verswakte immuunstelsels. Mniki sê: “Inwoners word aangemoedig om spesiale higiëniese sorg toe te pas, asook met kosbereiding. Navorsing toon dat die bron van infeksie besmette kos, veral hot dogs, deli-vleis, ongepasteuriseerde melk, kase, rou en gekookte pluimveevleis, rou vleis, roomys en rou ongewaste vrugte is.” Diegene wat meer oor listerellose wil uitvind, kan munisipale omgewingsgesondheidskantore besoek. Dié kantore is by die Uitenhage-stadsaal, die Gailweg-depot, die Ntshekisaweg-depot en die Lillian Diedericks-gebou in Govan Mbekirylaan. Die munisipale inbelsentrum kan ook gekontak word by 0800 50 50 50.