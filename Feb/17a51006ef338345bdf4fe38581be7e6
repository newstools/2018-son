DAAR is nou elke keer ’n nuwe storie van hoekom Alif Ahmed (2) nie sy geboortesertifikaat kan kry nie. Sy lewe hang daarvan af omdat hy vir ’n groot operasie moet gaan. Ahmed ly aan prune belly-sindroom, ’n seldsame siekte wat voorkom in een uit elke 40 000 kinders. Dit is ’n genetiese afwyking waar die kind se maagspiere non-existent is en dit beteken sy organe hang los in sy magie. Sy testikels het ook by geboorte nie uit sy lyf gesak nie en die dokters moes by geboorte ’n gaatjie in sy maag maak vir die urine om uit te kom. Daar is baie newe-effekte en die kind is permanent met ’n nat broek en sukkel met hardlywigheid. Sy ouers, Shahida Nur en Tanzir Ahmed van Noord-einde in die Baai, is al moedeloos op en af gereis na die departement van binnelandse sake toe. Sonder ’n geboortesertifikaat kan die ouers nie ’n grant vir hul kind kry nie en hy kan ook nie die lewensbelangrike maagoperasie ondergaan sonder een nie. Al wat die gesin nou ophou, is binnelandse sake. Ahmed het jare gelede weens geweld in sy tuisland, Bangladesj, na Suid-Afrika gevlug. Destyds was Nur en Alif vir sowat ’n maand ná die geboorte nog in die hospitaal weens sy toestand. Dit het die gevolg gehad dat hulle laat vir ’n geboortesertifikaat aansoek gedoen het en dít is toe die moeilikheid begin het. “Die departement van binnelandse sake het vir ons gesê dat hulle DNS-toetse soek om te bewys dat Tanzir Alif se pa is en dan moet ons vier tot agt weke wag. Ons het dit gedoen, en R2 100 later sit ons steeds met niks. Die vrou wat ons gehelp het, was baie ongeskik en het net in Xhosa gepraat. Verskoning “Sy het selfs vir ons die verkeerde papiere gegee om in te vul,” sê Nur ontevrede. Nou het hulle blykbaar die verskoning gebruik dat Ahmed se permit verval het en daarom kan hulle nie die geboortesertifikaat uitreik nie. “Hoekom het hulle nie al die eerste keer gesê die vervalle permit is die probleem nie? Dis nou ’n nuwe ding dié en ons kry net nie wat ons wil hê nie,” sê hy. Die departement van binnelandse sake het gister teen druktyd nie teruggekom na Son met kommentaar nie. Die goeie nuus is dat Alif al begin loop het, al het die dokters gesê hy sal nie kan met sy horrelvoete nie.