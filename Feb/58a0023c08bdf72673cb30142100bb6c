SUID-AFRIKA se krieketspan is gereed om aan te val in die eendaagse reeks teen Indië. Die Proteas is vandag op St. Georgepark in Port Elizabeth onder druk om te wen en hul kanse lewend te hou om die reeks te deel. Indië loop met 3-1 voor, met nog vandag en Vrydag se wedstryd in Centurion oor. Die Proteas loop wel agter, maar het volgens die veelsydige Andile Phehlukwayo die momentum aan hul kant ná Saterdag se sege van vyf paaltjies in Johannesburg. Phehlukwayo het verklap dat die Proteas se kolwers ná Saterdag baie meer vertroue het om Indië se draaiboulwerk aan te durf. “Ons beplan nie om te gaan lê nie. Ons het hard gewerk om te verbeter en is so te sê waar ons wil wees. “Met ons kolfwerk is dit belangrik dat die sielkundige ingesteldheid reg moet wees. “Ons wil positief kolf en heeltyd op soek wees na lopies. Ons het ’n wedstrydplan en glo in onsself om die beste van daardie belangrike klein oomblikke in ’n wedstryd af te kom. “Nou is dit weer ’n nuwe wedstryd, maar ons weet hoe om die wedstrydplan aan te pas,” het Phehlukwayo verduidelik. St. Georgepark se blad is gewoonlik stadig met geen buitensporige wip nie – toestande wat die besoekers sal pas. “Dit bly egter ’n tuiswedstryd vir ons. Ons weet wat om van die toestande te verwag. “AB de Villiers se terugkeer het ons as kolwers ook baie gehelp. Ons leer by hom,” het Phehlukwayo bygevoeg. Phehlukwayo gee toe dat Indië tot dusver in die reeks baie goed gekolf het. Hy voel die Proteas se boulers moet as ’n eenheid saamwerk om sukses te behaal. “Elke bouler moet net sorg dat hy sy vaardighede reg gebruik. As ’n bouler moet jy dit bal vir bal neem.” Indië se kaptein, Virat Kohli, het gesê sy span wil nie tot Vrydag wag om die reeks te beklink nie. “As ons goed speel, maak ons reeds nou seker van die reeksoorwinning,” het hy gesê. Indië het egter in vyf probeerslae nog nooit op St. Georgepark gewen nie en sal, soos Kohli erken, op hul allerbeste moet wees om dit te doen. Begintyd: 13:00. TV: SS2 & SABC3.