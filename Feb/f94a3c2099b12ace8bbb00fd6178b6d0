NA AANLEIDING van die Wêreldgesondheidsorganisasie se verslag dat sowat 50 miljoen mense wêreldwyd aan demensie ly (en byna 10 miljoen nuwe gevalle elke jaar aangeteken word), meen gesondheidsowerhede dat gevalle van demensie wêreldwyd besig is om toe te neem. “Die groeiende ouer bevolking, die groep wat die vatbaarste vir demensie is, beteken dat die wêreldwye las van dié toestand al hoe swaarder word. “Hier in Suid-Afrika het ons ’n soortgelyke situasie,” sê Ivan Oosthuizen, uitvoerende hoof van die Livewell Group, ’n organisasie wat in demensiesorg spesialiseer. Oosthuizen sê die diagnostiese hulpmiddels vir die diagnose van demensie — ’n sindroom wat ongeneeslik is en progressief die geheue en kognitiewe funksie aantas — het in die laaste jare beduidend verbeter. “Dit het beslis tot gevolg dat meer gevalle vandag gediagnoseer word en dat vroeë demensie – voor die ouderdom van 65 – by meer jonger mense geïdentifiseer word. “Livewell het in die laaste paar jaar ook ’n groter aantal navrae gekry van pasiënte met vroeë demensie wat hulp verlang,” sê hy.