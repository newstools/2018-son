NIKS gaan hom onderkry nie. Die gewasse weens sy seldsame kanker kan maar so groot soos tennisballe in sy lyfie wees, maar hy sê hy gáán eendag as heelagter vir die Springbokrugbyspan uitdraf. Caleb Marinus (9) van Uitbreiding 15 in Belhar is sover dokters kon vasstel die jongste pasiënt in die land wat aan die seldsame paraganglioma-kanker ly. Dié kanker word gekenmerk deur gewasse wat in die senuweefsel in die byniere en naby sekere bloedvate en senuwees vorm. Daar is tans geen geneesmiddel vir dié soort kanker nie. En asof dit nie erg genoeg is nie, sê Caleb se ma, Rene, die dokters sê haar nou Caleb het net twee hartkleppe – waarvan een lek. Rene is ’n enkelma van drie kinders en moes haar werk los om voltyds na Caleb om te sien. Volgens Rene het hulle die eerste keer lont geruik toe Caleb op vier­jarige ouderdom begin stuiptrekkings kry het. “Op Kersdag verlede jaar moes Caleb inderhaas hospitaal toe geneem word. Toetse het toe gewys hy het nie net paraganglioma nie, maar ook net twee hartkleppe, waarvan die een nog lek ook. “Hierdie paraganglioma is geneties en my broer is ’n jaar gelede daaraan dood,” vertel Rene. “En wat dinge nóg swaarder vir ons maak, is dat voorlopige toetse daarop dui dat Caleb se jongste sussie, Caylene, wat net vyf jaar oud is, dalk ook die siekte het.” Sy sê Caleb se seldsame kanker het hul lewe soos handomkeer verander. “My pa het sommer ’n beroerte gekry toe hy hoor van Caleb se siekte. “Ek moet my kind só dophou, want hy kan enige tyd in ’n fit gaan. Hy mag nie sweet nie, want sweet is ook ’n teken van ’n fit. Ek moet kan onderskei of dit maar net sweet van die hitte buite is en of dit ’n vooraf teken van ’n fit is. “Verder ly Caleb aan hoë bloeddruk. Dokters sê sy gestel is soos dié van ’n 90-jarige en in die Tygerberg-hospitaal moet hulle ’n spesiale hoëbloeddrukpil vir hom maak. “Dinge is nie lekker nie, maar ons moet positief ingesteld bly. “Ek huil maar wanneer ek alleen is, want ek moet sterk wees vir my kinders.” Caleb gaan môre in vir ’n reeks operasies waarin gepoog gaan word om van die kankergewasse te verwyder. In ’n ander stadium gaan hulle ook sy hartkleppe probeer herstel. Hierop sê Rene: “Caleb is tans in gr. 4. Die dokters het ’n brief vir die skool gegee om te sê daar kan nie met sekerheid gesê word wanneer Caleb weer skool toe sal kom nie... “En óf hy ooit weer skool toe sal kom nie. “Caleb mag nie rugby speel nie, maar is vasbeslote om sy geliefkoosde sport te beoefen.” Caleb glimlag as daar vir hom gevra word hoekom hy rugby speel. “Ek likes rugby en niemand gaan vir my sê ek kan dit nie speel nie, want dis mý liggaam. “En ek gaan eendag vir die Springbokke speel – op nommer­ 15. “Maar ek gaan nie nog klubrugby of ’n ding speel nie, ek gaan sommer straight vir die Bokke speel.” Caleb trek sy skouers op as hy gevra word of hy dan nie bang is vir die komende operasies nie. “Ek voel reg. “As hulle hierdie kanker uit my kan sny, het ek nie worries nie. Alles gaan fine wees,” het hy dapper gesê. Broekskeur Cathleen du Plessis, ’n vriendin van die gesin, sê sy wens mense kan Rene-hulle van hulp wees. “Caleb makeer dringend ’n bloeddrukmasjien en dan gaan dit ook broekskeur met die hoë vervoerkoste elke keer na die hospitaal toe, en die ander behoeftes waarby die gesin nie kan uitkom nie.” Lesers wat wil bydra, kan Son se kantore kontak om met die gesin in verbinding te tree.