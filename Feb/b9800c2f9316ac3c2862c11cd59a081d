WOLSELEY. – Ouers van leerders aan die Laerskool Errie Möller, sowat 6 km buite die dorp, is bang dat dié skool een van die dae gaan sluit. Dit kom ná die Wes-Kaapse departement van onderwys se besluit om die vervoer op te skort van die sowat 130 kinders wat in die dorp bly en die skool bywoon. Die rede vir dié stap is glo omdat dit ’n beleid van die departement is dat leerders nie op vervoer geregtig is as hulle verby ’n skool ry waar hulle toegelaat kan word nie. Beswaarde ouers het Donderdagaand ’n vergadering bygewoon waar gemoedere hoog geloop en trane gevloei het. Hulle redeneer dat ander leerders wat ook met ’n bus dorp toe vervoer word en verby Errie Möller ry, se busdiens dan nie opgeskort is nie. Hulle wonder nou waarom die WKOD nie ook hier ingetree het nie. Die vergadering is deur Leon Rousseau, spanbestuurder in die Kaapse Wynland-onderwysdistrik, gelei. Rousseau sê dat ouers die keuse het om hul kinders by een van die twee laerskole in die dorp in te skryf, of hulle kan hul kinders by Errie Möller los, maar dan moet hulle self sorg vir vervoer. Moneba van Rooyen (32) sê: “Die vervoerkwessie word nou as verskoning gebruik om die skool te sluit. “Ons kan nie bekostig om ons kinders in ’n ander skool te sit nie.” Patrick Mbezi (43) sê sy dogter wat in gr. 4 is, kry baie goeie onderrig by dié skool. “Toe ek my dogter by die skole in die dorp wou inskryf, het hulle vir my gesê ek moet haar by Errie Möller gaan insit. “Ek is bly ek het dit gedoen, want by die ander skole regeer die gangsters en die kinders se vooruitgang ly daaronder,” het Mbezi gesê. Toe Rousseau die saal verlaat het op pad na sy kar, het Mbezi hom toegesnou: “Laat jou kind lekker skool toe ry, Meneer, terwyl myne moet stap.” Die skool se hoof, Koos Arendse, sê dat Rousseau hom in November 2017 op ’n hoofdevergadering ingelig het dat daar nie meer vervoer vir die leerders sal wees nie. “Ons reël nou self vervoer vandat die skool begin het. “Ouers baat baie by ons skool, want dis ’n no-fee-skool. Die leerders kom uit ’n arm gemeenskap waar die meeste ouers net vier maande van die jaar werk en ander Sassa-toelaes kry,” het Arendse gesê. Rousseau het belowe dat hy sal kyk of die departement ’n vervoerbeurs aan die skool kan toestaan. “Ons hoop hierop. Intussen sal ons maar self sorg vir vervoer – al moet ek die koste daarvan self dra, want ek kan nie sien dat die kinders nie onderrig ontvang nie,” het Arendse gesê.