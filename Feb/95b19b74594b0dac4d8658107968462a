DAAR is gisteroggend by ’n winkel in die Cleary Park-winkelsentrum ingebreek en Maandagmiddag is ’n winkel­ in Sydenham beroof. Nou maan die polisie Baaise besighede weer om op hul hoede te wees. Die polisie het gister­oggend afgekom op ’n roof­toneel by Build it, waar ’n onbekende bedrag in kontant en goedere gesteel is. Kapt. Johan Rheeder, ’n polisiewoordvoerder, sê die rooftog moes tussen 23:00 Maandag en 04:00 gister uitgevoer gewees het. Rheeder sê: “In Desember is daar ook hier ingebreek. Hulle het daarna ’n ander alarmstelsel geïnstalleer. “Ons vermoed dat ingeligtes agter vandag (gister) se inbraak sit. “Twee mans het ingebreek en eers die OTM daarbinne geteiken. “Daarna het hulle die kluis oop gesaag en die inhoud daarvan gesteel. “Ons kan nog nie sê wat alles vermis word nie.” Rheeder sê geen verdagtes is tot dusver gearresteer nie. Maandag omstreeks 14:00 is die Spar in Sydenham beroof. Rheeder sê: “Vier gewapende mans het die winkel binnegegaan en kontant geëis. Skote “Geen skote is gevuur nie. Hulle het met ’n onbekende bedrag gevlug.” Ook in dié saak is daar nog geen verdagtes gearresteer nie, sê Rheeder. Hy voeg by: “Die polisie raai besighede aan om hul alarms gereeld te laat toets en om seker te maak panic buttons werk nog. “Hulle moet ook agterdogtig wees wanneer klante hul winkels binnegaan, maar niks koop nie. “Dít is wanneer hulle hul huiswerk doen voordat hulle toeslaan.”