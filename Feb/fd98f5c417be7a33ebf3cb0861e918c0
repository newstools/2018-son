ROBERTSON. – Waterpype in die Sonskyn-woonbuurt bars omtrent elke dag, beweer mense hier. Inwoners moet dan ure wag voordat water weer uit hul krane loop. Maandag het nog ’n waterpyp die gees gegee. Hieroor voel baie mense van die buurt eintlik nogal happy, want dan kan hulle ten minste hul verdorde gras en plante ’n bietjie natmaak. Van die inwoners het Maandag hul grasperk met emmers water natgemaak en kinders het selfs in die warm water baljaar. Marie Matthys vertel in hul buurt bars gereeld ’n waterpyp. Matthys sê aan Son: “Ons laat weet dan die munisi­paliteit en hulle kom fix dit. Aankom “Terwyl die water wegloop, sorg ons dat ons onse tuine natmaak.” John Swanepoel vertel hy woon al baie jare in die buurt. Hy sê ernstig: “Jy sien, die pype is ou pype wat al jare aankom.” Volgens hom kom maak die munisipaliteit net daardie stukkie van die pyp reg wat skade opgedoen het. Swanepoel sê hulle maak dan maar seker dat die water benut word wat sou wegvloei. ’n Munisipale amptenaar sê hulle sorg altyd dat die pype wat bars, vinnig herstel word sodat huishoudings met hul daaglikse take kan aangaan.