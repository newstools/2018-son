DYSSELSDORP. – Hulle wil help waar hulle kan. So sê ’n groepie inwoners van Dysselsdorp wat die organisasie Dysselsdorp Community Helping Hands (DCHH) op die been gebring het. Hulle wil mense met wie dit moeilik gaan, op hul manier help. “Dit is ’n droom wat verwesenlik en bewaarheid is,” sê Adam Williams, die voorsitter, nadat hulle laas Donderdag aan sowat 176 volwassenes en kinders iets gegee het om te eet. “Ons stoutste verwagtinge is oortref en ons is groot dank verskuldig aan die pastoor en kerkraad van die Pinkster van Christus Kerk in Suid-Afrika, wat die kerk vir ons beskikbaar stel. “Vir baie van die mense was dit soos manna uit die hemel en ons beplan om dit ten minste drie keer per week te doen. “Om ’n stukkie brood vir ’n honger mens te kan gee, is ’n voorreg.” Volgens Williams is die DCHH ’n organisasie wat gestig is uit die gemeenskap en vir die ondersteuning aan die gemeenskap van Dysselsdorp, waar armoede en werkloosheid hoogty vier. “Ons glo die organisasie wat reeds geregistreer is as een sonder winsbejag, sal met die hulp van die Here van krag tot krag gaan.” Williams spreek sy dank uit teenoor Market Fisheries (Fruit & Veg-afdeling), Cornel Coetzee, Luita en Corra van Rooyen. Hy vra as daar nóg enigeen is wat die organisasie met ’n bydrae wil help, kan hulle die selnommers 073 145 5644 of 083 977 1607 skakel.