PORTERVILLE. – ’n Jong man is na bewering oor geld en drugs vermoor. LA Christiaan (18) is Dinsdag omstreeks 11:30 na bewering deur sy 16-jarige kleinneef doodgelem. Die twee het saam met twee vriende op ’n straathoek gestaan toe ’n twis uitgebreek het. Ellis Daniëls (55), Chris­tiaan se antie, sê sy was vir hom soos ’n tweede ma en hy het oor en weer by haar en sy ma gebly. Sandy Hanson (33), sy niggie, het hom grootgemaak. Daniëls het gesê: “Daarom is sy dood vir ons ’n groot skok.” ’n Hartseer Hanson het in trane verduidelik: “LA het vol bloed by die huis aangehardloop gekom, met sy hand op sy bors, en hy het gesê hy is gesteek. “Die bloed het by sy borskas uitgestroom. “Hy is in die hart gesteek. Toe die ambulans opdaag, was hy reeds dood. Hy het in my arms gesterf. “ ’n Vriendin wat saam met hulle was, sê die vriende wou gaan dwelms koop. “Die outjie wat hom gesteek het, het vir LA gevra om geld by te gooi vir die drugs, maar toe hy weier, is hy eers aangerand en toe in die bors gesteek.” Daniëls het vertel: “Die nefie wou hom eers met ’n skêr gesteek het, maar toe besluit hy die skêr is te klein en toe pluk hy ’n mes uit.” Speurkonst. Enrico May, die ondersoekbeampte, het bevestig die polisie ondersoek ’n moordaanklag teen die tiener.