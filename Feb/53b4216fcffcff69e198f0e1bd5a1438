DIE verkoolde lyk van ’n vrou is Donderdagaand in die kattebak van ’n brandende BMW buite die Dieprivier-stasie in Kaapstad gekry, het die polisie Vrydag gesê. “Nadat die brand geblus is, is ’n vrou se lyk in die kattebak ontdek,” het lt.kol. Andrè Traut, polisiewoordvoerder, uitgewei. Dit volg nadat ’n familielid van die 57-jarige Gill Packham haar vroeër Donderdag by die Dieprivier-polisie as vermis aangemeld het. “Packham is laas gesien toe sy haar huis in Constantia in haar groen BMW-sedan verlaat het,” het Traut gesê. Die polisie waarsku egter dit is te vroeg om aannames te maak of om Packham se verdwyning met die brandende kar te verbind. – News24