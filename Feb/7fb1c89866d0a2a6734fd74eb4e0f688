“DAAR is sover dié week in Tafelsig omtrent drie of vier verkragtingsake waarvan ek weet. “Maar mense wil nie uitpraat nie.” Só vertel Washielah Smith, ’n lid van die Mitchells Plain Impact Association. Smith, ook ’n inwoner van Tafelsig, werk gewoonlik met verkragtingsake in die gemeenskap. Maar dié gemeenskap het ’n reuseprobleem wat hom hinder om verkragtings hok te slaan. Smith verduidelik: “Die mense verkies om nie oor hul sake te praat nie. “Ons hoor baie van verkragtings, maar wanneer ons die slagoffer se familie nader, maak hulle asof niks gebeur het nie. “Genoeg is genoeg. Ons kan nie meer op-cover vir die verkragter nie. “Slagoffers en hul families moet begin uitpraat sodat ons dié euwel met wortel en tak in ons gemeenskap kan uitroei.” Volgens Smith is die strate so onveilig vir die kinders dat dit erger is as die bende­geweld. “Dis onskuldige kinders wat geraak word. Kinders wat niemand niks gemaak het nie. “Ons hier in Tafelsig het ’n krisis op hande en die begin van die oplossing is om uit te praat.”