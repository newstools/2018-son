HULLE het hom van die pad afgetrek, sy voertuig deurgesoek en hom toe ’n wit poeier gewys wat kastig Mandrax was. Maar nadat hulle hom in die polisieselle toegekap het, het sy R25 000 uit sy voertuig voete gekry ... Juma Mangala van Hillview naby Muizenberg sê sedert die voorval op 6 Februarie het hy nog geen antwoorde gekry oor wat van sy geld geword het nie. Volgens Mangala, ’n Tan­zaniër wat drie besighede in Retreat­ en Delft besit, was hy die betrokke oggend omstreeks 01:30 op pad huis toe toe twee polisiebeamptes van Grassy Park hom aftrek. “Die cops het eers gevra of ek enige vuur­wapens het en toe ek ‘nee’ sê, het hulle gesê hulle gaan my bakkie deursoek,” vertel Mangala. “Terwyl ek buite gestaan het, het hulle die bakkie deurgesoek. Die sak met die R25 000 in was agter die bestuurdersitplek. “Toe die een cop dit sien, het hy begin Afrikaans praat met sy kollega. “Daarna het hulle wéér deur my bakkie gesoek en die een het toe vinnig ’n wit poeier in sy hand vir my gewys en gesê dis Mandrax en ek moet saam met hulle na die Grassy Park- polisiekantoor gaan.” Daar gekom, sê Mangala, wou die cops sy sak geld vat. “Ek het daarop aangedring dat hulle die geld voor my tel en ’n kwitansie uitreik. Hulle wou nie dit doen nie. “Ek het toe gevra dat hulle solank my vrou bel sodat sy kan sorg dat iemand my bakkie kom haal. “Intussen het ek die sak geld agter my sitplek in die bakkie gelos, die alarm aangesit en die karsleutels by my in die aanhoudingselle gehou. “Maar dit was nie lank nie, toe hoor ek ’n alarm buite afgaan. Ek het geskreeu of dit dan nie my kar se alarm is wat afgaan nie, maar niemand het my geantwoord nie.” Mangala sê die cops het later vir hom ’n storie gespin dat iemand buite sy karsleutels in sy voertuig vergeet en die deur oopgedwing het – dít was die kar-alarm wat hy gehoor het. “Een van dieselfde twee cops het later my vrou met my bakkie huis toe geneem. “Ek is later die oggend vrygelaat en hulle het my net gesê die dwelmbesitklag teen my is laat vaar. “Toe ek later by die huis kom, het ek ontdek my geld is weg. “Ek is dadelik terug na die Grassy Park-polisiekantoor om ’n klag aanhangig te maak, maar sedert 6 Februarie was die polisie se vingerafdruk-eenheid nog nie eens by my bakkie soos wat hulle belowe het nie.” Kommentaar Son op Sondag het betroubaar verneem die twee betrokke polisiebeamptes is steeds aan diens. Die polisie se kol. Andrè Traut het bevestig dat ’n klag van diefstal vanuit ’n voertuig ondersoek word. Volgens Traut is geen verdagtes al in hegtenis geneem nie. Traut het egter nie kommentaar gelewer op Mangala se be­wering dat hy nou nog vir die polisie se vingerafdruk-eenheid wag nie.