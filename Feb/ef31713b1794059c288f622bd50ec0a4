HY’S al twee keer ge-gunpoint en geharde gangsters vloek gereeld op hom. Maar dit skrik Gerald Groepe (51), ’n pa van drie kinders van Jacksonville in die Baaise North­erns, glad nie af nie. Dié buurt se eie beskermengel volhard met wat hom die naaste aan die hart lê – om die veiligheid van mense, en veral kinders, te verseker. Gerald, wat in sy jonger dae by onder meer Volks­wagen, DF Scott Wholesaler in Kempston Road en General Motors gewerk het, sê hy en sy vrou, Molly, het in 2002 – toe misdaad in Jacksonville handuit geruk het – besluit om ’n buurtwag te begin. Gewapen met ’n kierie, sambok en flitslig het die vreeslose egpaar besluit om veral in die aande op eie houtjie Jacksonville se strate in te vaar om booswigte en voor­nemende boosdoeners die skrik op die lyf te jaag. Gerald sê in daai stadium was daar nog baie hokke in Jacksonville. Hulle het alle onwettige hokke afgebreek. Volgens Gerald het hul ledetal gegroei en vandag bestaan hulle uit altesame 18 lede. Hy sê in latere jare het hulle bekend geraak as sektorlede. Gerald sê in 2008 was daar ’n tendens dat boewe die ouers beroof en intimideer. Dié booswigte het hulle in die digte bosse tussen Booysenpark en Jacksonville voorgelê. Hy sê om dié rede het hy en ’n kollega besluit om daagliks die kinders te begelei wat deur die bosse vanaf Jacksonville tot in Booysenpark skool toe moet stap. Gerald sê sowat vyf jaar gelede het die Primêre Skool Cedarberg hom genader en gevra of hy ook kan help met die beveiliging van die skoolperseel. Hy sê in daardie stadium was daar baie rooftogte by die skool en het die gangsters vrye toegang tot die skool gehad. Volgens Gerald is hulle tans sewe lede wat op ’n daaglikse basis die perseel van Cedarberg Primêr beveilig. Hy sê hy en sy span dek ook Timothy Valley en Chatty. Gerald sê soggens voor 06:00 is hy al by die skool om die kinders wat met skoolvervoer afgelaai word, in te wag. Hy sluit die hekke vir hulle oop en begelei hulle dan verder. Hy sê sodra hy daarmee klaar is, sluit hy hom by sy kollegas aan wat die skoolkinders uit die bosse tot by die skool moet vergesel. Volgens Gerald kry hy seer wanneer ’n kind seerkry. Hy sê hy en sy span bemagtig die kids op ’n daaglike basis deur veiligheids­wenke met hulle te deel. Volgens hom het hy inisiatief geneem deur elke tweede week die kinders op die skoolperseel te deursoek. Hy sê dapper: “Ek gaan dié job doen vir so lank as wat ek leef.” Volgens Gerald vra hulle maatskappye om hulle te sponsor met onder meer knuppels, ’n handradio en pepersproei. DIE hoof van die Primêre Skool Cedarberg in Booysenpark in die Baaise
 Nor­therns het net lof vir die skool se eie head of security, Gerald 
Groepe. Andrew Velkers, die skoolhoof, sê met die intrapslag Groepe is baie betroubaar en verantwoordelik. Volgens Velkers sal dit vir die skool moeilik wees om sonder Groepe klaar te kom. Velkers,
 wat in Uitenhage woon, sê wanneer die skool se alarm snags afgaan, bel 
hy net vir Groepe om te gaan check wat fout is en dan doen Groepe dit. Volgens Velkers is dit duidelik dat Groepe ’n passie vir sy job het. Velkers sê Groepe is baie streng oor wie hy deur die dag op die skoolperseel toelaat. Nie eens ’n ouer kry maklik toegang nie. Volgens Velkers vergesel Groepe self besoekers na sy (Velkers se) kantoor. Velkers sê indien ’n besoeker ná ’n uur nog nie die skoolterrein verlaat het nie, check Groepe self wat aangaan. Michelle van Wyk, ’n onderwyseres by Cedarberg Primêr, beskou Groepe as hardwerkend en ’n ware staatmaker. Volgens haar is hy ’n lid van die skoolfamilie. 