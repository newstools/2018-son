KORT nadat leerders teen geweld en misdaad ge-march het, het ’n fight uitgebreek tussen ’n skoolseun en ander outjies wat hom buite die skool ingewag het. Leerders van die Sekon­dêre Skool Westville in Sanctor en die Hoërskool Arcadia het gister van Cleary Park af tot by die Hoërskool Arcadia ge-march. Hulle het omliggende skole in die Baaise Northerns ook verteenwoordig. Die leerders is bekommerd oor dwelms, geweld, robberies, oorlading van skooltaxi’s en die gebrek aan vrede tussen kinders. Groot plakkate en kinders wat skree “We want peace!” het die strate gevul en nuuskieriges het rondgestaan om te kyk waaroor die strate afgesper word. Die march is bygewoon deur die metropolisie, cops, GPF’s, geestelike leiers, onderwyspersoneel en lede van straatkomitees. “Vandag march kinders hoofsaaklik oor vier punte,” sê Kano Human, ’n gr.11-leerder. “Eerstens is daar geweld in ons skole. “As ons net kan saamwerk, sal ons vyande en gemeenskappe in vrede kan saamleef. Tweedens is die oorlading van skooltaxi’s ook ’n groot probleem. “ ’n Taxi is net veronderstel om 15 leerders op ’n slag op te laai – nie 50 nie.” Kano het medeskoliere gevra om nie in oorvol taxi’s te klim en die probleem te vererger nie. Van die taxi’s jaag en stel hulle in gevaar. “Kinders gebruik dwelms. Ek stel voor die jeug moet meer aan aktiwiteite in die gemeenskap deelneem en nee sê as iemand op skool vir jou wil dwelms gee.” Laastens het Kano oor vrede gepraat: “Dit lyk asof ons leerders moeilik vrede maak onder mekaar. Maak die regte keuses en vergeet die verlede.” Leverne Daniels, adjunkhoof van Arcadia, het die uitdagings bevestig. “Dis ’n klein begin wat gaan verander in iets groots. Ons hoop dit sal vrugte afwerp en oorspoel na ander gemeenskappe om hul kinders te beveilig. Ons wil dié euwels hokslaan.” Siyabulela Goboza, adjunkdirekteur van die metropolisie, en brig. Zolani Xawuka, bevelvoerder van die Bethelsdorp-polisiestasie, het hul ondersteuning aan die leerders toegesê. Die metropolisie het belowe om die skool aan te neem en die busstop buite die skool oor te verf en te beveilig. John van Vuuren, veiligheidshoof van Arcadia, sê hulle wil meer mense betrek by die geveg teen misdaad. Maar die boodskap van vrede was kwalik koud, toe ’n leerder glo deur drie ander outjies om die hoek van die stegie langs die skool ingewag is. Hulle het hom glo probeer aanrand. “Die polisie het hulle gehaas om die outjies te kry, maar hulle was skoonveld,” het Van Vuuren bygevoeg. “Hulle het die ander ouens naby die heining ook deurgesoek, maar niks by hulle gekry nie.”