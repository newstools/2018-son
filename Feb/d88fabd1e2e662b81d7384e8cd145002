HARTVERSKEUREND! Dít is ál manier hoe die Stormers se Superrugby-nederlaag van 27-34 teen die Waratahs in Sydney beskryf kan word. Die rustydtelling was 17 punte elk. Die wedstryd het die heeltyd wipplank gery met albei spanne wat goed teen mekaar opgeweeg het. In die doodsnikke was die telling nog gelykop met 27-27. ’n Drie in die 80ste minuut deur die Tahs se flank Ned Hanigan het egter die stryd in die tuisspan se guns geswaai. Raymond Rhule het die duikslag gemis wat Hanigan toegelaat het om die wedstryd in sy span se guns te beklink. Die Springbok-vleuel is juis laas jaar uit die Bok-span gelaat weens sy swak verdediging. Rhule se blaps het beslis gister Robbie Fleck, afrigter, se span duur te staan gekom. Vir die grootste deel van die stryd was die Stormers egter mededingend. Die Waratahs was heeltyd voor op die telbord, maar die Kapenaars het elke keer teruggekom om die telling gelykop te maak. Siya Kolisi, kaptein, en sy manne het nou hul toer van Australasië op die slegste moontlike manier afgeskop. En dit sal beslis nie makliker word nie. Saterdag pak hulle die verdedigende kampioen, die Crusaders, in Christchurch. Daarna kom hulle in Dun­edin teen die Highlanders te staan. Puntemakers: WARATAHS – drieë: Israel Folau, Michael Hooper, Damian Fitz­patrick, Ned Hanigan; doelskoppe: Bernard Foley (4); strafdoele: Foley (2). STORMERS – drieë: Steven Kitshoff, Kobus van Dyk, SP Marais; doelskoppe: Marais (3); strafdoele: Marais (2).