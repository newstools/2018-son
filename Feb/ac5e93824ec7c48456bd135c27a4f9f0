MAURICIO Pochettino, bestuurder van Tottenham Hotspur, sê hy is jammer oor sy uitlatings oor die stand van Rochdale se speelveld. Pochettino het verskoning gevra voor vandag se vyfde-ronde-stryd om die FA Cup teen hierdie Eersteliga-span. Pochettino het onlangs gesê hy is erg bekommerd oor die “massiewe risiko” wat die veld vir sy spelers inhou. Die Argentyn het verder gesê die veld is nie geskik sodat sokker daarop gespeel kan word nie. Rochdale se bestuurder, Keith Hill, se reaksie hierop was dat dit ’n “low blow” en “gemaklike hou” van Spurs se baas was. “Ek is jammer en wil verskoning vra vir sommige mense by Rochdale,” het Pochettino later gesê. “Vir die voorsitter en die mense wat my uitlatings op die verkeerde manier opgeneem het. “Dis ’n wedstryd wat almal op die TV sal dophou. “Ek is bekommerd oor die FA Cup, die sokker en die beeld wat ons uitstuur. “Ek gee ook om vir ál die spelers, nie net myne nie,” het Pochettino gesê. Volgens hom lyk die nuwe oppervlak “fantasties”. “Hulle het ’n enorme poging aangewend om die veld gereed te kry. “Ek weet hulle het baie hard gewerk om die veld reg te kry. “Ek wil weer verskoning vra indien iemand my uitlatings op die verkeerde manier opgeneem het.” Dit is Spurs se eerste ontmoeting met Rochdale en niemand hoef die Premier­liga-span te herinner aan die gevare van die FA Cup nie. Volgens Hill sal hierdie Dawid-en-Goliat-stryd beslis nie teleurstel nie. “Ons gaan ons bes probeer om ons tuisskare ’n goeie vertoning te gee. “Die spelers moet dit geniet en hulself express,” het Hill gesê. – AP