Dr. Clarence Visagie van Bredasdorp skryf per e-pos: As inwoner van Bredasdorp kla menige inwoner by my oor die “kras” berigte oor Bredasdorp en die wrede moorde die laaste jare. Mense kla dat ewe wrede moorde in ander dorpe gepleeg word, maar die beriggewing oor daardie moorde bevat nie dieselfde “krasheid” as die berigte oor Bredasdorp nie. Die gevoel word uit hierdie geslote kring uitgespreek dat die beriggewing oor die Bredasdorp-moorde ongebalanseerd is as dit met dié oor ander dorpe en stede vergelyk word. Is dit moontlik om die grondigheid van dié stelling te weerlê? Met ander woorde – oorskry die moorde in Bredasdorp die grense van wreedheid al dan nie? Na my mening beleef die deursnee-Bredasdorper die volgende reaksies met betrekking tot hoe hulle oor die berigte in Son voel: 1. ’n Tipe ontkenning of ver­dedigingsmeganisme. Hulle verwys byvoorbeeld na ander dorpe waar daar ook wrede moorde gepleeg word en vra hoekom Bredasdorp uitgesonder word. Of hulle sê in werklikheid is Bredasdorp ’n rustige dorp en die moorde is geïsoleerde voorvalle. 2. Onkunde, veral in die sogenaamde bruin gemeenskap. Onkunde is dalk die grootste hindernis in dié woongebied. 3. ’n Gebrek aan leierskap. Die onkundiges wil aan die voorpunt wees as woordvoerders vir plaaslike koerante en openbare media elders. Weens hul onkunde stel hulle Bredasdorp eintlik meer in die verleentheid, aangesien die onkundiges deur sekere media oor die wrede moorde uitgevra word – en gewoonlik word die navrae nie aan die meer kundiges gerig nie. 4. Ontkenning. Die morele verval van die dorp – of altans ’n sekere deel van die dorp – word eweseer ontken of nie ernstig opgeneem nie. (Brief ietwat verkort)