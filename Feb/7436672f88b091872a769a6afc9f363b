’N LEERDER se skoolloopbaan is daarmee heen omdat gangsters sy broer vermoor het. Tyrone Ohlson (15) van Scottsville in Kraaifontein se drome is verpletter toe hy die eerste dag van skool gereed by die Monument Park Hoërskool opdaag. Daar is toe gesê hy kan nie meer dié skool bywoon nie omdat hy die lewe van die ander leerders in gevaar gaan stel. Tyrone se ma, Hendrieka Jacobs, sê sy is erg teleur­gesteld in die skool omdat hulle haar al die skool­behoeftes en -klere verniet laat koop het. Jacobs vertel sy het voordat die skole op 10 Januarie oopgemaak het, na die skoolhoof se huis gegaan omdat hulle huisvriende is. Volgens Jacobs was die hoof baie beïndruk met haar seun en het hy nog vir hulle gesê hy lyk soos ’n goeie rugbyspeler. Jacobs vertel: “Hy het vir ons gesê hy sal met sy kollegas by die skool gaan praat. Die Maandag is ons na die skool toe en het die sekretaresse ons gehelp en ons ’n aansoekvorm gegee om in te vul. “Die Dinsdag is ons terug, want hulle het die rapport en die vertrekkaart gesoek. “Hulle het aan ons ’n blaai met al die benodigdhede op gegee. “Hulle het nog gesê al die skoolklere is by De Jagers te koop.” Jacobs sê hulle is op 19 Januarie weer skool toe om al die uitstaande dokumentasie in te handig. Sy vertel die Maandag daarna het hulle toe ’n groot skok gekry. “Ek en my kind is na die skool toe. “Hy het sy skoolklere aangehad en moes toe met sy eerste dag van skool begin. “Die sekretaresse het uitgekom en vir ons gesê die skoolhoof wil eers self met ons praat. “Hy het toe vir ons gesê hy het gehoor van die moord op my seun. “Hy het gevra of dit ’n gevaar vir die ander leerders sal inhou as my kind daar sou skoolgaan. “Ek het toe vir die skoolhoof gesê my kind is nie in gevaar nie. “Hy het toe gesê hy gaan met die skoolbeheerliggaam praat en sal terugkom na my toe. “Hy sou my bel, maar het toe nooit.” Jacobs sê toe sy weer tot by die skool gaan, moes sy hoor haar kind moet in Scottsville bly en dat hulle nie kinders van daardie area aanvaar nie. Jacobs sê: “Toe ek hulle vra wat ek nou met die skoolklere moet maak, het hulle net my geld terug­gegee en toe moes ons loop. Paddy Attwell, woordvoerder van die Wes-Kaapse departement van onderwys, het gesê hy sal die kring­bestuurder vra om die saak te ondersoek.