FAKE news... Dít is nie net meer Amerika se omstrede pres. Donald Trump se troefkaart wat hy gereeld skiet nie. Nou gebruik Nafiz Modack dit ook! Modack, vermeende dikding in die onderwêreld van die Kaapse nagklubsekuriteitsbedryf, het bewerings dat hy ’n hit op die cops en staatsaanklaer in sy saak gereël het, só beskryf. Modack, sowel as Colin Booysen, broer van die vermeende Sexy Boys-leier, Jerome “Donkie” Booysen, asook Ashley Fields, Jacques Cronjé en Carl Lackay se uitgerekte borgtogaansoek is gister in die Kaapse landdroshof hervat. Die saak is laas week uitgestel nadat die betrokke ondersoekbeampte, kol. Charl Kinnear, inligting gekry het dat Modack ’n hit uitgesit het. Die inligting het daarop gedui dit was teen hom, adv. Esna Erasmus, die aanklaer, asook genl.maj. Jeremy Vearey en ene kapt. Jaftha. Modack beweer Vearey het eers op die aand van 19 Januarie ’n oproep van die provinsiale polisiekommissaris, lt.genl. Khombinkosi Jula, ontvang. Jula het hom ingelig oor hits wat Modack glo op Vearey, Kinnear en Jaftha aangevra het. Die inligting is glo van misdaadintelligensie ontvang. Die Staatsveiligheidsagentskap het ook soortgelyke informasie gehad. Kinnear getuig verder: “Op 2 Februarie, terwyl ons in die hof was en voordat die hofverrigtinge begin het, is Vearey buitentoe geroep deur ’n agent van misdaadintelligensie. “Dié agent het die dreigement aan Vearey herhaal en genoem dis nou al tot na Erasmus uitgebrei. Weens dié inligting waak wagte van nasionale misdaadintelligensie oor Vearey se lewe. Die inligting is ook aan die nasionale vervolgingsgesag gegee sodat sekuriteitsmaatreëls vir Erasmus gereël kan word. Volgens Kinnear het Modack ’n gevangene in die Pollsmoor-gevangenis gevra om iemand van buite te kry om die hits uit te voer. Kinnear voeg by die beweerde hits word ondersoek. Adv. Edwin Grobler, Modack se lawyer, wou in die hof by Kinnear in kruisondervraging weet of daar enige beëdigde verklarings in verband met dié ondersoek verkry is. Kinnear het gereageer die ondersoek duur voort en daar was tot dusver nog geen beëdigde verklarings hieroor nie. Grobler het aangevoer: “My instruksies is dat die inligting fake news is en dit sal net so bewys word sodra die ondersoek voltooi is. Maar ek los dit vir betoë.” Die saak is tot Maandag uitgestel vir die borgtogaansoek se slotbetoë.