GEORGE. – Inwoners van Thembalethu het hulle gisteroggend in ’n grieselrige toneel vasgeloop. Die polisie was op die toneel waar ’n lyk gevind is wat in ’n gevorderde stadium van ontbinding was. Die lyk is in die lang gras gevind en tans is daar nog nie ’n identiteit bekend gemaak nie. Die lyk se torso was oortrek van maaiers. Naby aan die lyk is daar afgekom op ’n paar bloed­bevlekte bakstene. Die persoon was geklee in ’n geel T-hemp, blou jeans en swart skoene. Inwoners wat naby die toneel woon, het gister vertel dat hulle onlangs bewus geraak het van ’n vreeslike stank. Een inwoner sê die stank was al van Saterdag af in die lug. Die inwoner sê: “Ons het maar gedog dis ’n dooie hond wat daar iewers ge-dump is.” Nóg inwoners raak bevrees omdat hulle dit ’n gewilde spot noem waar lyke ge-dump word. Nokwakha Solano sê: “Ons weet nie of dit ’n man of vrou is nie. Die lyk is in ’n gevorderde stadium van ontbinding.” Kapt. Dumile Gwavu het die voorval bevestig en sê dat hulle ’n saak van moord ondersoek. Enigeen met inligting kan 044 802 8934 skakel.