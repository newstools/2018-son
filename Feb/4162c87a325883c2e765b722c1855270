PRASA behoort hom te skaam vir sy voorlegging waarin hý die victim speel in die huidige ontwrigting van treindienste. Met werkloosheid op 26,7% moet mense aan hul job klou. Maar vir talle werkendes saboteer Metrorail hul werksekerheid. Pendelaars is nie verseker dat hulle betyds by die werk sal wees nie en werkgewers sluk in baie gevalle nie meer aan treine as verskoning nie. Intussen word tot 80% van die Wes-Kaapse werkendes geraak. Richard Walker, Wes-Kaapse streek­bestuurder van Metrorail, het dié persentasie by ’n vorige geleent­heid oor treinpen­delaars aan Son bekend gemaak­. Metrorail se berugte sentrale lyn sou vanoggend open nadat diens daarop sewe weke opgeskort was. Cromet Molepo, waarnemende hoofbestuurder van Prasa, het dié belofte verlede week aan ’n parlemen­têre komitee gemaak. Leonard Rama­tlakane, waarnemende komitee-voorsitter, wou weet wat so wonderlik aan vandag is. Hy het ook opgemerk die bestuurders by die wankelende Prasa verdien ’n goeie salaris terwyl pendelaars weens laatkommery by hul werk afgedank word. “As die hoofbestuurder nie die probleem oplos nie, moet ons vra of hy in die regte pos is,” aldus Rama­tlakane. Prasa het laas week die skuld gepak op ’n toename in misdaad, gebrekkige belegging in passasierspoorvervoer en die koste van modernisasie. Maar Rama­tlakane wou nie byt nie. “As hulle nie die situasie kan oplos nie, moet hulle eenkant toe staan.” Molepo het toe erken Prasa het belê in die verkeerde omheining, wat misdadigers maklike toegang bied. Hy het toe geskerm treinvertragings is as gevolg van vandalisme en opgraderings. Die komiteelid Manny de Freitas meen Prasa behoort hom te skaam vir sy voorlegging. “Dit sê nie hoe mense vervoer word nie. Pendelaars wil net veilig by die huis en werk kom, maar niks word gedoen nie en Prasa speel die slagoffer.” Walker het genoem hulle moes weens veiligheids­redes daarteen waak om te rush om die lyn oop te kry. Die Prasa-bestuur en direksie moes verlede week in die parlement antwoorde gee oor onbetroubare treine en pendelaarsveiligheid. Twee Prasa-direksielede het erken dinge lyk onmoontlik en daar is geen alternatiewe planne om pendelaars te help nie. Doodgesteek Warren Johnson, ’n pendelaar van Elsiesrivier, het vertel hoe hy sy werk weens Metrorail verloor het. “Om trein te ry het ’n vernedering geword. Ons kort meer treinwaens en veilige treinritte.” Leslie van Minnen, wie se seun Juan in 2001 by die Vishoek-stasie doodgesteek is, sê by talle stasies is daar geen toegangsbeheer nie en sekerheidsbeamptes is nie in staat om geweld en wetteloosheid te verhoed nie. Zackie Achmat, van die burgerregtegroep Unite­Behind, sê daar kort dringend ’n veiligheidsplan omdat pendelaars se lewe daagliks in gevaar is. Intussen is ’n pendelaar gister 04:53 tussen die stasies Tygerberg en Bellville herhaaldelik gesteek toe vyf mans hom op ’n trein probeer beroof het. Riana Scott, ’n woordvoerder van Metrorail, het die voorval bevestig. Volgens haar is die pendelaar per ambulans na ’n daghospitaal vervoer vir mediese behandeling.