DAG Zero gaan nie in die Baai aanbreek nie. Só het Athol Trollip, die burgemeester van die Nelson Mandelabaai-munisipaliteit, die naweek op ’n mediakonferensie gesê. Te midde van die lae damvlakke en ernstige droogte het Trollip die inwoners van die Baai gerusgestel dat die water nie sal opraak nie, mits hulle dit aanhou bespaar waar hulle kan. Volgens Trollip het die damvlakke effens gestyg danksy onverwagte reën in die opvangsgebiede. Hy het gesê waterverbruik in die Metro het ook gedaal. Die vlak van die Churchill-dam het van 7% tot 22% gestyg. Die goeie nuus is dat daar nou finansiering beskikbaar sal wees om fase 3 van die Nooitgedagt-watersuiweringsaanleg te voltooi. Dit beteken alle wiele van fase 3 is van vandag af weer aan die rol. Trollip het verduidelik: “Ons het ook die hoeveelheid water vermeerder wat uit Nooitgedagt kom. “Die departement van water en sanitasie en die Amathole-waterraad het Woensdag die befondsing goedgekeur om fase 3 van die Nooitgedagt-projek te voltooi.” Daar is ook backup-planne om te verseker die water hou aan loop. Swembaddens In die Kouga-gebied word boorgate tans geboor en dit sal die aanvraag van die damme verminder. Trollip het gesê die water van boorgate in die Kouga-gebied word al lank gebruik om tuine nat te maak en swembaddens op te vul. “Daai water is getoets en ons het ’n baie sterk akwifeer daar. “So, die NMB (Nelson Mandelabaai) gaan nie Dag Zero bereik nie. “Die weervoorspellings lui dat die reënval gedurende die volgende 12 maande gemiddeld sal wees. “Dit sal goed vir ons wees, want dit beteken ons damme sal vol word.” Volgens hom sal die grootste uitdaging wees as dit binne die volgende ses maande glad nie reën nie, maar dit is hoogs onwaarskynlik. Die Metro het voorts R750 miljoen belê om waterinfrastruktuur op te gradeer om waterverliese wat plaasvind voordat dit die verbruiker bereik, te voorkom. Nuwe infrastruktuur sal ook met dié geld gebou word. Trollip het bygevoeg: “In die NMB het ons honderdmiljoene rande in projekte belê, en daar word al vir ’n lang tyd beplan om Dag Zero te keer.” Trollip het ’n beroep op Baaienaars gedoen om steeds aan te hou om water spaarsaam te verbruik. “Elke liter wat jy per dag bespaar, stel Dag Zero nog verder uit. “Die huidige waterbeperkings is steeds van toepassing omdat die damvlakke steeds baie laag is.” Die damvlakke staan tans op gemiddeld 26,16%. Woensdag was die Loerie-dam 83,71% vol, die Groendal-dam het op 51,80% gestaan en die Impofu-dam op 43,71%. Die Kouga-dam het slegs 9,95% water.