SARON. – Die dokters het met haar geboorte gesê sy sal dit nie maak nie en vandag lyk sy alte fraai en reg vir haar eerste skooldag. Die dokters het die life support-masjiene afgeskakel, maar die dapper vegtertjie het die slimkoppe verkeerd bewys. Rayleigh Jacobs (6) is op 23 April 2011 met ernstige komplikasies die lewe ingebring. Sy was in die brugposisie en toe haar ma die dag in die Lapa Munnik-hospitaal in Porter­ville moes kraam, was daar nie tyd om haar na ’n groter hospitaal oor te plaas vir ’n operasie nie. Rayleigh was ’n hele 50 minute ná haar geboorte sonder suurstof en is na die Tygerberg-hospitaal oorgeplaas. Haar ma, Crystal (30), het vertel: “Ná vier dae daar het die dokters gesê hulle gaan die life support-masjiene afskakel omdat Rayleigh breindood was. “Ek het hulle gevra of hulle nog ’n dag kan wag voordat hulle dit doen, want ek wou hê iemand moes vir my kind kom bid.” Die vrou het nog dieselfde aand gekom. “Die volgende dag het ’n span dokters gekom en die masjiene is kort vóór sesuur daardie aand afgeskakel. “Een dokter het ’n suurstofmaskertjie uitgehaal en gesê hy gaan dit op haar sit en ná vyf minute sal sy sterf. “Toe hy die masker wou opsit, het hy opgemerk sy haal self asem. “Die dokter sê toe sy sal net ’n jaar leef en as sy langer leef, sal sy erg gestremd wees.” Ná jare se intensiewe terapie en baie besoeke aan die hospitaal het Rayleigh Woensdag by ’n “regte” skool met gr. 1 begin nadat sy goed in gr. R gevaar het. “Ek is baie trots dat my kind met haar skoolloopbaan kon begin nadat daar vir haar geen hoop was nie. “Ek weet die gebede het Rayleigh deurgedra, maar ek weet ook die bydrae wat die hospitale Lapa Munnik en Tygerberg gemaak het, was ook verantwoordelik vir haar wonderbaarlike herstel. “Ek is hulle baie dankbaar daarvoor,” het Jacobs gesê.