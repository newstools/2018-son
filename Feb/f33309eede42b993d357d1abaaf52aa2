DRIE mense, onder wie ’n couple, is die naweek in Wesbank vermoor. John Kayster (30) en Edwina Claassen (40) is Vrydag omstreeks 23:00 in Waterberrystraat afgemaai. Claassen en Kayster, haar boyfriend, het saam met vriende in Waterberrystraat gesit toe op hulle losgebrand is. Sy is in die bors en kop getref, terwyl Kayster in die kop en nek geskiet is. Albei is op die toneel dood. Niemand anders is gewond nie. Volgens Claassen se dogter, Courtney Claassen (17), is dit nog onduidelik hoekom daar op hulle geskiet is. Courtney het gesê: “Toe ons op die toneel kom, was my ma reeds dood. Sy en John het oor mekaar gelê.” Claassen se hartseer ma, Grietjie (70), het gesê: “Ek het nie lekker gevoel nie en Edwina gestuur om brood en krag te koop toe sy uit die werk kom. “Sy was my enigste meisiekind. Ek voel baie hartseer. “Wat gaan van haar dogter en sesjarige seuntjie word?” In nog ’n skietery is Elroy Stoffels (24), die pa van ’n driejarige seun, ure ná die eersgenoemde voorval in Tradouwstraat doodgeskiet. Kathleen Davids (52), Stoffels se treurende ma, vertel die voorval het ’n paar strate van hul huis af gebeur. Volgens haar wou jongens haar seun beroof. Hy het probeer om by mense se huis in te hardloop. Niemand is nog vir dié moorde gearresteer nie.