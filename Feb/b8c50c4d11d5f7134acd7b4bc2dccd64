DIE provinsiale rede van die Oos-Kaapse premier, Phumulo Masualle, op die opening van die wetgewer het geen hart, siel of diepte gehad nie. So sê Bobby Stevenson, die DA-leier in die Oos-Kaapse wetgewer. Stevenson meen die vonk wat totale verandering moes laat ontvlam het, het daaraan ontbreek. Hy sê wat die premier ook al Vrydag in Bhisho gesê het, is oorskadu deur twee goed – die naderende ANC-skommeling en nasionale begroting. Die wetgewer het geluister na ’n lyk op sy voete, sê Stevenson, een wat onaangenaam verras is deur die nasionale begro- ting. Minder is toegewys vir skole-infrastruktuur en menslike nedersettings. Daaroor sê Stevenson: “Dit beteken leerders in ons provinsie, waar duisende skole sonder lopende water, elektrisiteit, ordentlike toiletgeriewe, en modder­strukture is, sal steeds ly. Aandeel “Wat menslike nedersettings betref, beteken dit der­duisende inwoners wat gretig op skuilings wag, sal dit nou ontsê word.” Hy reken die provinsie se billike aandeel van die sentrale regering sal met ongeveer net 5% styg. “Dit beteken ons boer agteruit wat dienslewering betref,” sê Stevenson, “want die toe­name in staatsamptenaars­voordele sal definitief meer as dit wees. “Dís alles weens die wan­bestuur van die ANC die laaste paar jaar.”