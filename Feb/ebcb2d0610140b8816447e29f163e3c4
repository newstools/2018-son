GEORGE. – “Henry Ford smile nou baie breed.” So het Philip Rosser, een van die organiseerders van die Veteraan- en Noagtoer, Dinsdag by die wegspring van die toer gesê. Altesaam 38 Fords was onder die 52 voertuie wat aan die voet van die Outeniekwaberge by ’n winkelsentrum saamgetrek het vir die toer in die Suid-Kaap en Klein-Karoo. Dit eindig vandag weer in George. Selfs ’n egpaar van Kanada neem met ’n geleende motor deel. Die toer val saam met die jaarlikse George Oumotorskou môre en Sondag. Voorloper Toeskouers het saamgedrom en vir ’n paar oomblikke het vroulief aanvaar haar man se belangstelling is nou op ’n ander plek. Van die deelnemers het voor die begin van die toer skoolkinders vir kort ritte geneem. Rosser het gesê die oudste Ford wat deelneem, is ’n 1908-model N. Dit was die voorloper van die model T. Die jongste Ford wat deelneem, is ’n model A, wat van 1930 dateer. Ál die motors sal die naweek op die motorskou te sien wees. Dinsdag het deelnemers oor die Robinsonpas naby Mosselbaai tot in Oudtshoorn gery. Woensdag en gister is hulle in die omliggende gebiede. Vandag keer hulle terug na George. Die waarde van al die motors beloop “miljoene rande”. Een van die motors wat vanjaar deelneem, ’n Nordenfelt van 1907, is die enigste een wat in die wêreld oor is. Op die vraag waarom mense daaraan deelneem, het die eienaar gesê: “Dit is ’n siekte wat in ’n passie ontaard.” ’n Vriend het hom daaraan voorgestel en hom geleer om dit te bestuur. Dit het hom gefassineer. “Die ratte is alles in die pedale.” Gewoonlik ry hulle sowat 50 tot 55 km/h. “Jy kan ’n bietjie vinniger gaan. Dit is die cruising spoed wat ons gebruik.” Tegemoetkomend Waar ook al hulle met die motors gaan, trek dit aandag en die publiek is gewoonlik baie tegemoet­komend. As hulle teen bergpasse uit ry, is dit teen sowat 20 km/h. Die meeste van die Fords is reeds ouer as 100 jaar.