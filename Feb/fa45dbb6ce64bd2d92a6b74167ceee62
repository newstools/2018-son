DRIE mans en ’n sewejarige seun is Sondagmiddag in Macassar vir waterdiefstal­ gearresteer. Die leerder van die False Bay Primêre Skool, Jamiel Jacobs, was ure lank saam met dronkies in die selle by die Macassar-polisiestasie toegesluit. Dit kom nadat hy saam met sy pa, Neil Paulse (33), en nog twee mans by ’n verlate plakkerskamp gaan water haal het. Volgens Paulse, wat op die Môreson-plaas naby Sandvlei­ woon, gaan hulle sedert Desember by die Madalabos-plakkerskamp water haal. Die inwoners van dié plakkerskamp is meer as tien jaar gelede na Macassar Village verskuif. Paulse sê: “Ons het die skoon water wat uit die grond borrel, ontdek toe ons hout in die bos gaan haal het. “Die water het uit ’n ondergrondse pyp gekom. Daar was ’n kraan toe die plakkerskamp nog daar was.” Omdraai Volgens Paulse was hy en sy seun Sondag omstreeks 17:30 op pad om water te gaan haal toe sy swaer Morné Thomas op pad terug was met sy vier vyfliter-kanne water. Paulse beweer twee metrocops het by sy swaer gestop en wou weet waar hy die water kry. Paulse sê: “Ek wou omdraai, toe sê die metro cops ek moet saam kom en my kanne vol maak. “Terwyl ek besig was om my kanne vol te maak, het een van die metro cops ’n video op sy selfoon gemaak. “Toe ons kanne klaar vol water was, het hulle ons gearresteer en agter in die vên gelaai, saam met my seun. “By die Macassar-polisiestasie is ons in die selletjies toegesluit. “My seun was baie getraumatiseer en bang in die selle. “Daar was nog dronkies in die selle wat heeltyd teen die tralies gekap en geskree het. “My seun het heeltyd gehuil totdat sy ouma hom 20:00 kom haal het.” Volgens ’n omgekrapte Thomas kon die cops die kind by die huis gaan aflaai het of die kind in die aanklagkantoor laat sit het. Thomas sê: “Ek het gebel dat die seun se ouma hom kom haal. “Hulle het ons vir diefstal aangekla en eers amper middernag weer vrygelaat. Toe sê hulle die saak teen ons is teruggetrek. “Ek het gisteroggend weer my kanne water by die polisiestasie gaan haal.” Volgens Thomas het hulle eers water by die grondeienaar gekoop. Hulle het R5 betaal vir ’n 25 liter-kan water, maar die eienaar het dit gestop nadat die munisipaliteit ’n watermeter by haar huis geïnstalleer het.  Christiaan Stewart, ’n gemeenskapsleier van Macassar­, sê: “Ek het ’n vergadering met die voorsitter van die sub-raad gehad oor daar nie dienste is vir die mense op die plaas nie. “Ek het gevra dat hulle ’n tydelike watertenk vir die mense daar sit, maar hulle het niks gedoen nie.” Die polisie het teen druktyd nie op Son se navrae gereageer nie.