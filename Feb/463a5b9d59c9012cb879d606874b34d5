GEORGE. – Die stadsraad kort steeds ’n nuwe voice­ nadat ’n speaker nie op gister se raadsvergadering verkies kon word nie. Harde woorde het weerklink op dié eerste raadsvergadering van die jaar. Raads­lede het mekaar soms selfs verskree. Mense in die openbare galery het saamgesels. Die munisipale bestuurder, Trevor Botha, moes by meer as een geleentheid die raads­lede en publiek tot orde maan. Mense in die galery het geantwoord: “Ons is taxpayers.” ’n Nuwe speaker moes verkies word omdat die vorige speaker, Iona Kritzinger, bedank het. Die raadsvergadering waarop dié pos en ander gevul sou word, moes al verlede week plaasgevind het. Dis egter weens binne­gevegte in die DA in George tot gister uitgestel. Ingeligtes het gister gesê die onenigheid duur voort; daarom kon die pos van die speaker nie gevul word nie. Uiteindelik het al die partye ingestem om ’n waarnemende speaker vir gister se vergadering te kies. Vincentius Muller van die DA het toe ingestaan. ’n Finale besluit sal later geneem word.