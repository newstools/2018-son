’N GETUIE het die vermeende moordenaar Eston “Gans” Afrikaner in ’n foto-uitkenningsparade uitgewys, maar hy’t nagelaat om sy hand­tekening aan te bring op die blad waarop die foto verskyn het. So het konst. Xolani Peta gister in die Baaise hooggeregshof getuig in die moordverhoor van Deswin “Boetiebaas” Kleinbooi (22) en Afrikaner (19), albei van Helenvale. Die mans pleit onskuldig op klagte van moord en roof met verswarende omstandighede, asook die onwet­tige besit van ’n vuur­wapen en ammunisie. Hulle word ook verdink van die Baaise sakeman Naeem Desai se skietdood op 12 Mei 2016 in Helenvale. Peta, ’n lid van die polisie se provinsiale bende-eenheid, het gister getuig die ondersoekbeampte in die saak, konst. Sibulelo Yali, het hom op 16 Mei 2016 gevra om ’n foto-uitkenningsparade namens hom te onderneem. Volgens Peta wou Yali duidelikheid hê oor die beskuldigdes se noemname. Peta het getuig Yali het aan hom ’n koevert oorhandig waarin foto’s van die beskuldigdes was. Agtergekom Volgens Peta het die betrokke getuie foto nr. 4 (Boetiebaas) en foto nr. 14 (Gans) aan hom uitgewys. Hy sê die foto’s was op verskillende blaaie. Peta sê ná afloop van die uitwysings het hy die getuie gevra om op die twee blaaie te sign. Volgens Peta het hy eers agterna agtergekom die getuie het nie sy handtekening aangebring op die tweede bladsy waarop Afrikaner se foto verskyn nie. Peta sê al het die getuie nie toe sy handtekening op die foto aangebring waarop Afrikaner se foto verskyn nie, het hy wel die foto uitgewys. Volgens Peta het hy later in sy verklaring melding gemaak van die feit dat die getuie wel Afrikaner se foto uitgewys het, maar nie sy handtekening daarop aangebring het nie. Peta het in kruisondervraging deur Afrikaner se lawyer, Peet Schoonraad, getuig hy het aan die getuie gesê om sy handtekening op die betrokke foto aan te bring, maar hy het net die nommer waarmee die foto gemerk is, neergeskryf. Volgens Peta het hy tydens die uitkenning langs die getuie gesit, maar hy’t nie ge-check of die getuie die tweede bladsy ook geteken het nie. Peta sê hy weet nie of die getuie in daardie stadium getwyfel het nie. “Dit was my plig om te check of hy sy handtekening aangebring het, maar ek het nie.” Konst. Abongile Nkasa van die provinsiale bende-eenheid het gister getuig Yali het hom op 26 Oktober 2017 gevra om ’n foto-uitkenningsparade te reël. Nkasa sê toe hy die eerste blaai op die tafel neersit, het ’n ander getuie onmiddellik ’n manspersoon wie se foto in die middel van die blad was, uitgewys. Volgens Nkasa het die betrokke getuie aan hom gesê die naam van die man wat hy uitgewys het, is Gans. Nkasa sê die getuie het toe sy handtekening en die datum op die foto aangebring. Hy sê toe hy die tweede blad met foto’s op die tafel neersit, het die getuie die foto onder in die middel van die blad uitgewys. Nkasa het verduidelik die getuie het hom meegedeel dit is Boetiebaas in daardie foto­. Volgens Nkasa het hy toe ’n verklaring met betrekking tot die foto-uitkenningsparade by die getuie afgeneem. Nkasa het in kruisondervraging teenoor Kleinbooi se lawyer, adv. Jodine Coertzen, erken hy weet nie wie die fotoblaaie saamgestel het nie. Regter D. Chetty het die saak tot vandag uitgestel.