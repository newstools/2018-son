WANNEER ’n bekende uitgewer jou uit die bloute nooi om ’n skryfkursus by te woon, moet jy dit nooit van die hand wys nie. Baie skrywers sukkel jare om ’n voet in die deur te kry. Só ’n uitnodiging kan net een ding beteken: Die betrokke uitgewer wil jou help om jou skryfwerk sodanig te verbeter dat dit in boekvorm op die winkelrakke kan verskyn. Dalk het jy ’n belowende manuskrip aan hom voorgelê en nou wil hy graag ’n pad met jou stap. Toe Lapa Uitgewers my dus laat verlede jaar nooi vir ’n eendagkursus op 13 Januarie in Stellenbosch, het ek die uitnodiging dadelik aanvaar. So ’n geleentheid, het ek vir myself gesê, mag ek nie laat verbygaan nie. En omdat “selfsugtig” nie een van my karaktereienskappe is nie, het ek gevra of ek my skrywersvriend Salmon Smith se naam ook op die lys mag plaas. Dalk word ’n Takuza of Lucien nog uit die kennis van die skryfkursus gebore, het ek gedink. So van Takuza gepraat, Oom Sonnie is sommer goed verteenwoordig op dié kursus. Benewens ek en Salmon, was Nicolette Fouldien en Gwendoline Kordom ook daar. Nicolette spog natuurlik met ’n kortverhaal in die jongste US Woordfeesbundel. Dit was die eerste keer dat ons Nicolette en Gwen van aangesig tot aangesig ontmoet het, so selfone is uitgepluk en foto’s is vanuit verskeie hoeke geneem. Ons was bevoorreg dat dr. Danny Titus van die ATKV en Allan Boesak se broer, Willa, ’n tafel met ons gedeel het. Tussen die lesings deur is grappe vertel en staaltjies uitgeruil. HemelBesem, die rapper en TV-aanbieder, was ook daar. Iemand wat nie geweet het sy regte naam is Simon Witbooi nie, het hom as “mnr. Besem” aangespreek. Boeke van Lapa-skrywers, waaronder Gerook deur Son op Sondag se Eldridge Jason, is net daardie dag teen 40% afslag aangebied. Dat lees noodsaaklik is, is herbeklemtoon. Ek het baie geleer op die kursus. Die uitdaging is om dit nou voortaan in my skryfwerk toe te pas. So, byvoorbeeld, is daar natuurlik niks verkeerd met ’n sin soos “Jan is kwaad” nie. Die sin kry egter heelwat meer trefkrag wanneer ’n mens, pleks daarvan om dit só te stel, beskryf hoe kwaad hy is, soos dat hy sy selfoon teen die muur smyt, blitsig na buite storm en die deur gewelddadig toeklap. Ons weet ook nou heelwat meer van die uitgee-proses: Hoe lank dit neem vandat ’n manuskrip aanvaar is totdat dit op die rakke verskyn; hoeveel woorde aanvaarbaar is vir ’n bepaalde genre; watter tipe boeke gewild is... “Dié jaar skryf ek vir jou ’n hond uit ’n bos,” het Salmon agterna gesê. Ek was ewe entoesiasties. Hy’t ook genoem hy wil dadelik wysigings aan sy jongste vervolgverhaal aanbring. Ná ’n dag vol skryflesse het dié aanhaling in my kop vasgesteek: “Wie baie lees, leef ’n duisend lewens. Wie nooit lees nie, leef net een keer.”