VOORMALIGE Son-kollegas van Leolynn Smith onthou haar met ’n smile. Riëtte Martin, burohoof van Son in die Oos-Kaap, beskryf Leolynn as stunning, saggeaard, plat op die aarde, met ’n passie vir die lewe. “My hart breek vandag. Vir jou. Vir Courtnum. Vir jou familie. Jy was só ’n spesiale mens wat so diep in my hart gekruip het. “Daar is so baie van jou wat ek nooit sal vergeet nie. Hoe jy die fyn haartjies teen jou slape gedraai het as jy dink. Hoe jy jou kougom uit jou mond getrek en gedraai het. Hoe jy partykeer só opgewonde geraak het dat jy skaars ’n woord kon uitkry. “Hoe ons saam gelag het. Ek is dankbaar dat ek jou kon ken. Jy sal altyd ’n plek in my hart hê.” Charles Pullen, oud- fotograaf, sê Leolynn, ook bekend as Olin of Owa, was iemand wat altyd haar beste gegee het. “Dit is baie moeilik. Sy was soos my eie kind. Dit is baie seer vir my om iemand van haar gehalte aan die dood af te staan. “Sy was so lief vir haar ouers en vir haar seuntjie.” Melissa Javan, ’n vriendin en voormalige kollega, beskryf Owa as ’n nederige mens wat die styfste drukkies gegee het. “Dankie vir jou einde­lose ondersteuning, vir die mooi en regte woorde wanneer ek dit ook al nodig gehad het. “Jy het die grootste hart gehad, maklik gedeel en gehelp waar jy kan. “Jy was rêrig een van daai mense wat alles sal los om iemand uit te help. “My trek na die Baai in 2012 was die moeite werd, want ek het jou as vriendin ontmoet.” Shantel Moses, ’n goeie vriendin, skryf: “Dit voel nog onwerklik om te weet jy is vir ewig weg. “Ek mis jou al klaar. Jou aansteeklike lag, borrelende energie en bubblegum-kouery. “Jou dood moet seker nog insink, want ek wag nog heeltyd dat jy vir my ’n voicenote gaan stuur en sê: ‘Nee, meisie. Ek is orraait. Moenie worry nie.’ “Jy leef voort in Courtnum en ons memories.” Karakters Mariska Spoormaker, ’n oud-kollega van Die Burger, sê op Facebook: “My hart pyn. Leolynn Smith is een van daai karakters wat nog baie oud moes word sodat kinders by haar voete kon sit en leer hoe om werklik te lewe. Om dit waarin jy belangstel, met oorgawe én fokus aan te pak, maar ook om nooit dikbek en allerbelangrik te raak nie.” Francois de Wet sê hy sal altyd dankbaar wees vir die tyd toe sy haar oor hom ontferm het toe hy deur ’n moeilike tydjie gegaan het. Lynn Williams vertel: “Die ding wat ek die meeste admire het van haar, was die liefde tussen haar en haar seun en die hegte band tussen die twee. Hy was haar trots en sy was sy Owa.” Yolande Cairncross beskryf haar as iemand met aansteeklike energie. Sy meen Leolynn was ’n eerlike en pragtige mens. Volgens Werner Wippenaar, sportverslaggewer, het Leolynn ’n speelsheid gehad wat altyd ander laat smile het. “Sy was ’n sonstraal.”