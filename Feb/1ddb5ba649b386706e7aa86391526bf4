DIE Groote Schuur-hospitaal is 80 jaar oud en staan steeds sterk. Maandag het die Wes-Kaapse premier, Helen Zille, en die Wes-Kaapse minister van gesondheid, dr. Noma­french Mbombo, die verjaardagviering bygewoon. Deur die jare het die hospitaal die gemeenskap met trots gedien en gehalte-gesondheidsdienste aan pasiënte van die Wes-Kaap en elders gelewer. Groote Schuur is ook bekend vir sy uitstekende rekord en hoë standaarde en is van plan om daarmee voort te gaan. Mbombo het gesê sy is geëerd om deel van die verjaardagviering te wees. “Die afgelope 80 jaar is baie lewens gered en baie mense se lewenstandaard het verbeter. “Gesondheidsdienste is aan duisende pasiënte verskaf. Ek wil dankie sê vir ons personeel wat so hard werk. “Ons is trots op die werk wat hulle doen en sien uit na nog wonder­like jare waarin gehalte-diens gelewer word.” Groote Schuur is bekend daarvoor dat dr. Chris Barnard 50 jaar gelede die eerste hartoorplanting daar gedoen het. Die hospitaal is ’n leier op baie gebiede en gaan voort met nuwighede. In 2017 was daar nog ’n wêreld-eerste toe ’n operasie gedoen is waarin die oogkas van ’n pa­siënt as die ingangspunt vir ’n endoscopic operasie gebruik is. Die hospitaal beplan verskeie events om sy verjaardag te vier. Sy amptelike 80ste verjaardag was Sondag (28 Januarie). Geskiedenis Dr. Bhavna Patel, die uitvoerende hoof van die hospitaal, het gesê die personeel is baie trots om pasiënte te help. “Ons hospitaal het ’n ryk geskiedenis van gesondheidsdiens, ons is daarop uit om mense te help en ons is passievol daaroor. “Ons pasiënte verdien net die beste diens. Ons motto is juis ‘Servamus’. Dit beteken ‘ons gee om.’ ”