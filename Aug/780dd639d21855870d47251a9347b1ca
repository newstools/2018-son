DURBAN. – ’n Bietjie magic van Makazole Mapimpi! Dís wat Suid-Afrika van die spoedvraat sal vereis Saterdag teen Argentinië op Kingspark hier in die Rugby Championship. Mapimpi is glo ’n gunsteling om in die plek van die beseerde S’bu Nkosi te speel. Die 28-jarige boorling van Mdantsane, ’n klipgooi buite Oos-Londen, oefen­ al geruime tyd op regter­vleuel. Daar is aanvanklik voorspel dat Lwazi Mvovo die stewels van Nkosi sal volstaan. Rassie Erasmus sal dalk ’n U-turn gemaak het daaroor wanneer hy sy span vandag bekend maak. Mapimpi kan ook as plaasvervanger oorweeg word. Mapimpi het sy eerste toets vir die Bokke vroeër vanjaar teen Wallis in Washing­ton gespeel. Hy het hom goed van sy taak gekwyt, hoewel hy nie weer speelkans in die drie toetse teen Engeland gebied is nie. As Mapimpi of Mvovo gekies word, sal Erasmus ’n agterlyn vol Sharks teen die Poemas inspan. Hy het mos reeds gesê dat hy die senterpaar André Ester­huizen en Lukhanyo Am sal kies. Mapimpi behoort ’n opwindende agterste driehoek te vorm met die opwindende Aphiwe Dyantyi op linkervleuel en die ervare Willie le Roux in die laaste vesting. Die Bok-breier het reeds gesê hy wil die 20-jarige Damian Willemse die geleentheid bied om sy buiging vir die Bokke van die plaasvervangerbank te maak. Hy sal op óf heelagter óf vleuel ingespan word. Die ander nuweling wat waarskynlik bekend gemaak sal word, is die losvoorspeler Marco van Staden van die Bulls. Erasmus het gesê hy wil dié bobaas-bal­jagter in die beginspan in die toetsreeks in Junie inspan. Van Staden (22) het sy enkel egter in Superrugby in Mei beseer. Die Stormers se slot-kombinasie behoort Pieter-Steph du Toit en Eben Etzebeth te wees. Volg Adnaan Mohamed op Twitter.