DIE Blou Bulle en die Goue Leeus se Curriebeker-wedstryd Saterdag op Loftus Vers­feld is voorafgegaan deur groot terugslae vir albei unies. In ’n verrassende stap het Kevin de Klerk, president van die Goue Leeus Rugbyunie, gister bekend gemaak hy lê die tuig neer. Die 68-jarige voormalige Springbok-slot was die afgelope nege jaar aan die stuur van sake by die Leeus. In sy termyn het die Leeus tot Suid-Afrika se voorste span ontwikkel. De Klerk het aan Netwerk24 gesê hy voel dis tyd vir jonger bloed en hy wil meer tyd aan sy besigheid en gesin bestee. Die Leeus sal na verwagting binne die volgende maand ’n opvolger vir De Klerk aanwys. Vroeër die week het die Bulle ook ’n terugslag gehad. Die gerespekteerde rugbyman Duitser Bosman het aangekondig hy gaan nie vir die pos as CEO van die Blou Bulle-maatskappy aansoek doen nie. Bosman is wyd as die groot gunsteling beskou om Barend van Graan volgende jaar op te volg. Bosman het Maandag op Facebook gesê hy het finaal besluit om nie sy naam in die hoed te gooi nie. En asof dié terugslag nie groot genoeg is nie, kan die vertrek van John Mitchell na Engeland enige oomblik aangekondig word.