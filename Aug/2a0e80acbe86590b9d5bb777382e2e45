DAAR is niks fout met hoe Chippa United se spelers hulle gedra nie. Só het Dan Malesela, die afrigter van Chippa, gister in die bres getree vir sy spelers. Dit volg omdat Jerry Sikho­sana, legendariese Orlando Pirate-speler, hul gedrag en toewyding bevraag­teken het. Sikhosana sê sy ou klub moet ophou om spelers­ met Chippa United te verhandel. Hy meen die Chilli Boy-spelers is nie goed genoeg nie en dat hulle ’n gebrek aan dissipline het. Party spelers wat ná hul skuif van Chippa na Pirates nie ’n impak gemaak het nie, is van hul kontrakte vry­gestel. Voorbeelde van sulke spelers­ is Thamsanqa Sangweni, James Okwuosa en Marc van Heerden. Malesela glo Sikhosana maak nie sin nie en vra: “Is die voormalige Chippa-spelers Thembinkosi Lorch, Xola Mlambo en Diamond Thopola dan nie nou eerstekeusespelers vir Pirates nie? “Sikhosana werk nie met spelers nie, so dit maak glad nie sin dat hy hul dissi­pline en toe­wyding bevraagteken nie.” Pirates het in die huidige transfer window weer drie van Chippa se belowende jong spelers bekom. Hulle is Paseka Mako, Abel Mabaso en Linda Mntambo, wat na kenners se menings ál drie onder die voorste jong spelers in die land is. Malesela glo ook nie voormalige Chippa-spelers verlaat Orlando Pirates weens swak gedrag nie. Hy sê: “Dinge werk soms om verskeie redes nie uit vir die spelers nie, maar om te sê dis bloot omdat hulle voorheen by Chippa was, is onaanvaarbaar.” *Volg Werner Wippenaar op Twitter.