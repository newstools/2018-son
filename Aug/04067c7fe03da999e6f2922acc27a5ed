DIE nuwe Metro-leiers “sal nie die inwoners teleurstel nie”. Só het Mongameli Bobani, die nuwe uitvoerende burgemeester, hart en mond op ’n nuuskonferensie belowe. Die opposisiepartye het Athol Trollip, burgemeester, Jonathan Lawack,­ speaker, Werner Senekal, hoofsweep, en die burgemeesterskomitee Maandag gepos met mosies van wantroue in hulle. Die opposisie het die UDM se Bobani toe as Trollip se opvolger verkies. Bulelwa Mafaya van die ANC is verkies as die nuwe speaker. Gehuil Bobani en sy nuwe burgemeesterskomiteelede kon egter gister nie onmiddellik hul nuwe kantore betrek nie. Hy’t later gesê net Mafaya kan by haar kantoor intrek. Johann Mettler, stadsbestuurder, het egter onderneem om hulle gister teen 14:00 in hulle kantore te hê. “Ons is aan die werk. Ons gemeenskappe is ons prioriteit. Ons mense se belange weeg swaar. Hulle het ’n lang tyd gehuil en ons sê vandag dat ons julle nie gaan teleurstel nie. “Ons gaan met ál ons wyksraadslede saamwerk. En wyksraadslede moet hulle organisasie-pette afhaal. Daar kan nie wyke wees wat no-go areas gaan wees nie.” Bobani het bygevoeg hy kan nie dadelik sê waarmee hulle eerste gaan begin nie. “Laat ons teen 14:00 ons kantore betrek en ons familiarise met als. Dan sal ons alles kommunikeer.” Oor Trollip wat in die nasionale media gesê het hy is steeds die mayor, het Bobani geantwoord dat dit sy opinie is, maar hulle gaan nie dinge entertain wat mense in die media kwytraak nie. “Ons prioriteit is om stabiliteit in die Metro te bring. Ons is baie bekommerd oor die dienste aan die mense van die Metro. “Die feit is – daar was ’n besluit deur die raad. Dit was suksesvol en ons is nou aan die werk.” Bicks Ndoni, nuwe hoofsweep, sê die deur is oop vir enige raadslid – ook vir Marlon Daniels – om met hulle saam te werk. Daniels was deel van die ANC, EFF, UDM, AIC en UF se planne vir die mosies van wantroue. “Ons dien dieselfde kiesafdelings. Die deur bly oop, maar ons is nie desperaat vir getalle nie. Ons sal basiese kwessies voorlê.” Hy’t ook ’n steek ingekry na die DA, wat die raadsaal Maandag ná die middagete-pouse singend binnegekom het. “Hulle het fools van hulle self gemaak. Die toi-toi behoort aan ons. Hou by wat julle ken – en dis om ryk mense ryker te maak.” Volgens Andile Lungisa, nuwe maycolid vir infrastruktuur en energie, weet hulle die DA gaan die roete van die geregshowe neem. “Hulle het geld, want hulle is kinders met trust funds.” Hy’t Nqaba Bhanga, DA-leier, boonop met ’n suicide bomber vergelyk. Daniels het gesê hy gaan eers swyg. “Vir nou geen kommentaar nie. Die PA respekteer alle demokratiese prosesse en sal ag slaan op die verwagte beslissing van die hooggeregshof.” Mettler was ook op die perskonferensie waar die mayco voorgestel is, maar het gesê sy ooreenkoms met Bobani was dat hy niks op die perskonferensie sou sê nie. Bobani het die versekering gegee die naweek se Ironman-kompetisie sal sonder ontwrigting voortgaan. Hy verwelkom buitelandse besoekers met ope arms. Vir Rano Kayser, voor­malige maycolid vir ekonomiese ontwikkeling, was dit gister business as usual. Hy het met sy DA-baadjie aan by die raadsaal, waar die nuwe burgemeesterskomitee met ’n vergadering wou begin, ingegaan vir die beplande komiteevergadering. Die vergadering het voortgegaan met net DA-raads­lede en amptenare van die direktoraat.