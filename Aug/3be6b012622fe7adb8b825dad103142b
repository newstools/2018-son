DIE Kaapse operasanger en lektor George Stevens is vroeg verlede Saterdag oorlede nadat hy ’n operasie ondergaan het. Hy was sedert 2014 senior lektor aan die Universiteit van Kaapstad se Suid-Afrikaanse Musiekkollege (SACM). Stevens was sedert 2016 waarnemende hoof van die Operaskool. As sanger het hy plaaslik en internasionaal opgetree. Hy het die bariton en basbariton in klassieke misse, oratoriums en opera gesing. In 1998 was hy in Duitsland die voorste solosanger van die Theater Bremen, waar hy met die Kurt-Hübner-prys vereer is. Stevens laat sy pa en sy vrou, Zoë, agter. Sy begrafnisreëlings word in dié stadium nog getref. – Eie verslaggewer