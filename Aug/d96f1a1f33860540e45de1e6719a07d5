POLLSMOOR was die afgelope week in lockdown nadat woeste gevegte tussen tronk­bendes uitgebreek het. Die gevegte het verlede Vrydag begin. Ná die jongste een Dinsdagaand is minstens 17 beserings aangemeld. Ook bewaarders het seergekry. ’n Bewaarder wat anoniem wil bly, vertel in die fighting ring is dit die 28s teen 28s-tronkbende, 26s teen 26s en 26s teen 28s. Toe die bewaarders wou ingryp, is van hulle ook aangerand. Volgens inligting wat vertroulik met Son gedeel is, het gang fights tussen die bandiete die geweld in die medium-B-seksie laat opvlam. Lewies Davids, die woordvoerder vir Polls­moor, sê tydens die eerste voorval Vrydagaand het twee 28s mekaar gesteek. Albei is in die hospitaal opgeneem. Saterdag het ’n groep 26s en 28s mekaar met skerp voorwerpe aangeval. Sondag het ’n groep 26s een van hul eie aangerand en beroof. Volgens Davids het die naweek se voorvalle gemaak dat die provinsiale kommissaris van korrektiewe dienste opdrag gegee het vir search-en-seizure-operasies by die tronk. Maandagaand wou lede van korrektiewe dienste en die polisie sel 287 by me­dium B deursoek. Dit kom nadat inligting ontvang is dat messe en smokkelgoed daar weg­gesteek word. Die bandiete het terug­geveg en gekeer dat die beamptes die deure oopmaak. Davids sê: “Die gevangenes het die beamptes met stokke deur die sel se hekke geslaan. “Matrasse is aan die brand gesteek. “Hulle het kookwater deur die vensters gegooi om die vloer glyerig te maak.” Volgens Davids kon die bewaarders dit eers teen halftwee Dinsdagoggend regkry om die gevangenes uit die sel te kry en hulle na ’n ander afdeling te verskuif. Dertien van die 58 betrokke bandiete is tydens dié voorval beseer. Davids sê die betrokkenes sal vir brandstigting en die beskadiging van staatseiendom aangekla word. Tydens lockdown word die gevangenes net toegelaat om rond te beweeg wanneer hulle hofsake moet bywoon.