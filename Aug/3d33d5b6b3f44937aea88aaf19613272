DIE polisie in Uitenhage is besig om alle moontlike leidrade op te volg ná ’n huisroof vroeg gisteroggend in Mimosarylaan. Die voorval het 08:50 gebeur. Kapt. Gerda Swart, ’n polisiewoordvoerder, sê inwoners van ’n flat op die eiendom het wakker geword van gil-geluide uit die huis en het die polisie ontbied. Beamptes het onmiddellik gereageer en toe hulle by die eiendom ingaan, het die verdagtes skote op die polisie afgevuur. Gedreig “Polisielede het teruggeskiet en die verdagtes het in verskeie rigtings in die nabygeleë bosse gevlug.” Luidens polisie-inligting het drie onbekende mans deur ’n oop venster toegang tot die huis verkry en die inwoners met ’n vuurwapen en messe gedreig. Die verdagtes het geld geëis en ’n TV, juweliersware en elektriese toebehore geneem. Ná die voorval het die polisie die televisie in die bosse voor die huis gekry. Niemand het enige beserings opgedoen nie. Die polisie doen ’n beroep op die publiek om alle deure en vensters te sluit, veral vensters wat nie diefwering het nie, om alarmstelsels te installeer en die alarms snags aan te sit. Enige een met inligting word gevra om die polisie te kontak by 041 996 3438.