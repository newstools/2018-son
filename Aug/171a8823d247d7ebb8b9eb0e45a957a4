DIE Kaapse Wynland-distriksmunisipaliteit (KWDM) se departement van gemeenskapsontwikkeling en beplanningsdienste het die laaste paar maande projekte begin wat toegespits is op jeugontwikkeling. Dit is onder leiding van die uitvoerende direkteur, Claude Schroeder. Hierdie projekte is gekies op die terugvoer van die gemeenskappe via die geïntegreerde ontwikkelingsplan (GOP). Dit vorm die raamwerk waarvolgens die munisipaliteit besluit op watter areas besteding en ondersteuning gefokus moet word. Organisasies van oral in die distrik het gevra dat meer gedoen word om kinders en jeugdiges te ontwikkel en hulle van dwelms, vroeë swangerskap en bendes te beskerm. Die KWDM het hierdie kreet gehoor en deel graag hiermee die verskillende projekte wat aangebied is. ’n Groep interns van KWDM is in Junie en Julie op ’n toer na verskeie regeringsinstansies gestuur. Die doel hiermee was om die interns toe te rus met inligting om hul begrip van regeringsfunksies te verbeter en om meer te wete te kom oor Nelson Mandela se nalatenskap. Die munisipaliteit het ook as mede-borg opgetree vir ’n uitdun van die ATKV se rieldanskompetisie, wat in Mei in De Doorns aangebied is. Die KWDM het ’n veldtog oor waterbewustheid begin en ’n deel daarvan was ’n kompetisie vir hoërskoolleerders. Die doel hiervan was om ons jeug aan te moedig en uit te daag om maniere vir waterbesparing in hul eie omgewings te identifiseer. Die munisipaliteit het ook, in oorleg met die Wes-Kaapse regering, 18 skole besoek om sanitêre doekies aan leerders te versprei. Altesaam 14 leerders in gr. 10 en 11 van die Worcester-omgewing is gekies vir ’n ontwikkelingstoer na Duitsland. Hulle en twee KWDM-toerleiers het verskillende instellings besoek. Die projek is deur die leerders, die gasheerorganisasie en die KWDM gefinansier. HELP VELE: Die Kaapse Wynland-distriksmunisipaliteit (KWDM) glo aan die stelling dat onderwys die sleutel tot ’n beter toekoms vir almal is. Om te verseker dat die onderrig van meisies nie weens ’n gebrek aan vroulike higiëniese produkte ontwrig word nie, het die KWDM landelike skole oral in die distrik besoek om pakkies sanitêre doekies uit te deel. Altesaam 18 skole is besoek wat in oorleg met die Wes-Kaapse regering geïdentifiseer is. Altesaam 5 000 sanitere doekies ter waarde van R50 000 is versprei.