CHIPPA United maak Saterdag sy eerste van vyf draaie in die Sisa Dukashe-stadion in Mdantsane buite Oos-Londen. Dis om Black Leopards daar in ’n wedstryd in die Premier-sokkerliga (PSL) te pak. Al is Chippa se hoofkwartier in Port Elizabeth, het die klub soos in vorige seisoene ooreengekom met die Buffalo City-munisipaliteit (BCM) om van sy PSL-wedstryde daar te speel. Die voorsitter van die klub, Chippa Mpengesi, sê: “Ons het nog altyd ’n goeie ver­houding met die BCM gehad en ons wil dit net voortsit.” Mpengesi sê sy klub het eintlik twee tuistes, en wei uit: “Daarom bly ons terugkeer soontoe, want die onder­steuning is altyd goed. “Deel van Chippa se mandaat is om sy sokker aan almal in die Oos-Kaap te bied.” Mpengesi sê hulle beoog selfs om weer in die Wolfson-stadion te speel en hulle oorweeg ook die Gelvandale-stadion. Dit is egter nog nie bekend of dit net PSL-wedstryde sal wees nie of uitklopwedstryde soos die Nedbank Cup en Telkom Knockout. Rekord Mpengesi sê: “Ons is gelukkig in die kleiner stadions danksy die atmosfeer; ek hoop dit sal Saterdag weer so wees.” Die Chilli Boys het inderdaad ’n goeie rekord in die Sisa Dukashe: Hulle het die meeste van hul wedstryde daar gewen. Veral Chippa se breier, Dan Malesela, sal hoop dis weer die geval dié naweek. Leopards, wat nuwelinge in die PSL is, lyk egter gevaarlik, so Chippa sal op sy stukke moet wees. Hulle het goed begin deur Polokwane City met 1-0 te klop en gelykop (2-2) te speel teen Highlands Park. Leopards is vierde op die PSL-puntelys en Chippa 15de ná nederlae teen Bloem­fontein Celtic en Orlando Pirates­.