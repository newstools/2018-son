KORT EN dik. Só het ’n leerder van Humans­dorp die man gister in die Baaise hooggeregshof beskryf wat sy blou baadjie oor ’n persoon se gesig gegooi het. Die tiener het getuig in die moordsaak teen Déne Stebuys (43), wat teregstaan op ’n klag van moord op sy vrou, Marilyn (36). Hy is ook voor op twee aanklagte van aanranding met die opset om ernstig te beseer, aanranding en die verontagsaming van ’n beskermingsbevel. Hy pleit onskuldig op ál die aanklagte teen hom. Die meisie het gister getuig sy was op 5 Junie 2016 met ’n vriendin op pad Vaaldam toe. Die twee het deur ’n oop stuk veld gestap wat die buurt Maak ’n Las met die Vaaldam-area verbind. Volgens die meisie was daar nog daglig. Sy sê sy het ’n man gewaar wat iets sit en kap. Hoewel sy nie oorspronklik kon sien wat die man kap nie, het sy ’n persoon gewaar wat voor die man lê toe sy nader kom. Sy kon nie uitmaak of die persoon wat daar lê, ’n man of vrou is nie, want die man het die persoon se gesig toegemaak. Op ’n vraag van die staatsaanklaer, adv. Ismet Cerfontein, het die meisie gesê die man het die persoon se gesig toegemaak toe hy hulle gewaar. “Hy het bewus geword van ons, want ons het in sy rigting gestap. “Hy het opgestaan, sy blou baadjie uitgetrek en dit oor die persoon se gesig gesit. Ons het vinniger begin stap. Ek was bang.” Die getuie het verder gesê sy het die indruk gekry die man kap die persoon wat op die grond voor hom lê. Behalwe vir kort en dik, kon die getuie nie ander kenmerke van die persoon identifiseer nie. Diaken Toe die meisies in Vaaldam uitkom, het hulle die “kerkmense” na wie hulle onderweg was, van die voorval in kennis gestel. ’n Diaken het die meisies met die teerpad langs huis toe gevat. Terwyl hulle ge­stap het, het die getuie die polisie en die ambulans by die plek opgemerk waar sy die man gesien sit het. Die meisie het die man wat die persoon gekap het, weer by ’n uitkenningsparade gesien, maar sy’t niemand tydens die uitkenningsparade aan die polisie uitgewys nie. “Ek wou nie betrokke raak by sulke sake nie,” het sy gesê. Die verhoor duur voort. Volg Lynn Williams op Twitter. Stuur nuuswenke aan info@son.co.za.