‘IF THERE are dreams about a beautiful South Africa, there are also roads that lead to their goal. Two of these roads could be named Goodness and Forgiveness.” Dankie, Nelson Mandela, vir dié wyse omgeewoorde. In die aanloop tot dié winter het ek vir Goodness ontmoet. In die land van flou hongeres is sop en brood koningskos, terwyl koue lywe hul dankbaarheid oorverdowend sal uitbasuin teenoor omgeehande. Barmhartige Samaritane word dikwels uit dankbaarheid soos konings geag. Dis die anties in die township wat met eie fondse potte sop kook en aan behoeftige bure uitdeel. Dis die organisasies sonder wins­bejag wat in die minder gegoede buurte ’n verskil maak deur warm klere en komberse uit te deel. Dis local companies wat deur hul CSI-program waardevolle beleggings maak in gebiede waar hul werkers woon deur noodlenigingswerk en volhoubare programme wat fokus op die weerloses. Dáái is Goodness, un­apologetic en áltyd daar met ’n helpende hand. Wat Goodness gelukkig maak, is net daai: “Dankie, Antie! Dankie, meneer! Dit was lekker en ek voel weer goed. Ons waardeer die gebaar, want die kos maak die hongerpyne stil. Dankie vir die komberse,dis reeds yskoud in die sinkhok.” Deur die jaar suffer mense in stilte. Wintertyd verdubbel die nood en lyding. Daarom, wanneer Goodness met die “soptrok” haar aankoms met ’n toeter aankondig, stroom honderde siele na die voertuig wat uitkoms bied. Dit voel soos ’n tog na die land van melk en heuning. Glo my, wanneer dit sop en brood, warm klere en komberse in krotbuurte reën, gee die mense nie om om geduldig maar opgewonde in die tou te staan nie, want ’n skepbeurt gáán hulle kry! Die skaam en trotse maskers kom af en gesinne staan stokstyf teen mekaar, want net soos suffering, diskrimineer Goodness ook nie. Dan is dit net een geslag – die sopkombuis-generasie. Een oompie vertel: “In die somer is ek ’n broodwinner en dra trots my wedding ring. In die winter is ek werkloos en try cope met die suffering.” Dan eers besef jy die taai oorlewingstryd van talle in dié “pot vol winter”. Dit dwing mense op hul knieë met ’n smeekgebed dat dié “bitter beker” verby sal skuif. Dan verander die pleidooi in ’n dankgebed aan Hom wat Samaritaanhande vier maal seën. Hulle prys die Skepper van Goodness, wat tydig en sonder murmurering haar werk doen om lyding te verlig en kindergesiggies weer te laat glimlag. Hierdie Goodness, wat drome weer wakker skud... Ons benodig meer Samaritane; meer van Goodness in ons almal. ’n Goodness vir elke dag. Hier in Madiba se mooie land bring die winter meer as net bibberweer en onbegaanbare paaie. Dit bring ons eie strike season en ongenadige brandseisoen. In die winter strike ál minder mense dit lucky met ’n job om die gesin te versorg, die ligte aan te hou en die verwarmer te laat brand. Honderde mense brand uit in plakkerskampe weens ’n vuurtjie teen die ysige koue. In reëndeurdrenkte hokkies begeer die meeste net ’n bord warm kos. Dis dan wanneer Goodness daar is met ’n uitgestrekte hand, gereed om te help. In verre lande, daar is Goodness. As ryk lande anderpad kyk terwyl storms die rubberbote op see teister, is Goodness daar om vlugtelinge op te pik, komberse te gee en ’n hawe te soek. Goodness is die een wat ’n belofte maak en dit in moeilike omstandighede hou. Leer die Groot Boek ons dan nie van goedertierenheid nie? “Wie goed aan die geringste in die koninkryk doen, het dit aan my gedoen.” Ek het Goodness leer ken...