’N MAN (42) is in ’n stabiele toestand in die hospitaal nadat ’n jaagtog Maandag omstreeks 03:30 – eers in sy voertuig en later te voet – op ’n skietery deur die metropolisie uitgeloop het. Andrew Moses, waar- nemende metropolisiehoof, het gesê metro cops het opgemerk dat ’n grys motor in Sydenham gevaarlik oor die pad swenk en drie rooi verkeersligte verontagsaam. “Ons beamptes het dadelik die voertuig agternagesit omdat die bestuurder die lewe van ander padgebruikers in gevaar gestel het. “Die vermoede was dat hy moontlik op die vlug kon gewees het nadat ’n misdaad elders gepleeg is. “Die man het geweier om te stop en gevaarlik aan die verkeerde kant van die Uitenhage-pad in die rigting van aankomende verkeer gery. “Op die hoek van Spondo- en Uitenhage-weg in die omgewing van die Kenako Mall het twee van ons patrollievoertuie die oproerige bestuurder tot stilstand gebring deur hom in te boks. “Een voertuig was agter die verdagte se motor en die ander het hom daarvan weerhou om vorentoe te ry,” het Moses bygevoeg. Afgevuur Volgens Moses het die verdagte ’n voorwerp in die rigting van die beamptes gewys en uit besorgdheid oor die publiek en hulle vir hul eie veiligheid ’n skoot afgevuur. Die verdagte is in die regterboud getref. “Die verdagte is eers na die Dora Nginza-hospitaal geneem, waar vasgestel is dat sy wond nie lewensgevaarlik is nie. “Hy is daarna vir verdere behandeling na die Living­stone-hospitaal oorgeplaas. “Ek wil graag die beamptes prys wat die situasie in bedwang gehou het, veral omdat hulle hul eie lewe vir almal se veiligheid op die spel geplaas het,” sê Moses. Soos daar vereis word, is die saak aan die polisie se onafhanklike ondersoek­direktoraat gerapporteer. AO Alwin Labans, polisiewoordvoerder, bevestig dat die saak ondersoek word. Omdat daar skote gevuur is, sal ’n saak van poging tot moord teen die metropolisielede ondersoek word, aldus Labans. Luidens die polisieverslag het een lid drie skote en die ander lid twee skote afgevuur, het hy bygevoeg.