PEP Guardiola is beslis nie ’n sokkerafrigter wat op sy louere rus nie. En om dit te bewys, voeg dié Spaanse bobaas-breier van Manchester City nóg ’n kanon by sy reeds gevaarlike arsenaal. Diegene wat die Engelse Premierliga (EPL) soos ’n tweede geloof volg, sal al bekend wees met die naam Phil Foden. Die 18-jarige Foden is reeds die jongste speler wat ’n wenners­medalje in die EPL gebied is. Hoewel hy verlede seisoen nie gereeld speelkans gebied is nie, lyk dit egter asof Guardiola die jongeling in die nuwe EPL-seisoen meer daarvan wil bied. Foden het die naweek ’n cameo-rol gespeel in City se vriend­skap­like wedstryd teen Bayern Munich. Dis omdat hy die veld ná ’n ruk met ’n dyspierbesering verlaat het. Sky Sports berig so jonk soos wat Foden is, het hy gewys sy talent kan met dié van die bestes in die spel vergelyk word. Vermoë Die tipe spel wat hy lewer, meen Sky Sports, is ken­merkend van dié van Lionel Messi, Cristiano Ronaldo en Kylian Mbappé. Sky Sports sê: “Hy het die natuurlike vermoë om gapings te vind, maar wanneer hy in ’n hoek is, dribbel hy met gemak om verdedigers.” Hy word ook geprys vir sy vermoë om lugballe te bemeester en sy spanmaats met akkurate aangeë in posisies te plaas van waar hulle doele kan aanteken. Guardiola sê opgewonde: “Hy het vandag ’n fantastiese wedstryd vir ons gespeel. “Hy is ’n vegter, hy is blitsvinnig en hy het ook daardie tipiese Engelse mentaliteit van vasbyt.” Guardiola is die breier wat Messi by Barcelona tot sy volle potensiaal ontwikkel het. Die wêreld sal dus nou in afwagting wees om te sien of dit ook Foden se lot is.