“ONS kan nie slaap nie, want ons is opgewonde oor die eerste Gospel Unity Festival,” vertel Kirk Arendse aan Son. Hy reël alles. “Die fees is vir ons mense. Daar heers ’n gees van trots, want eindelik kry gospelkunstenaars hul regmatige plek, die plek wat hulle verdien. “Die fees gaan ’n jaarlikse instelling wees. Moet dus nie die eerste een misloop nie, want jy gaan deel wees van die geskiedenis.” Arendse belowe die geleentheid gaan ’n belewenis wees. “Die fees is deur die mense vir die mense. Dis nou in die gemeenskap se hande om ’n groot sukses daarvan te maak. “Kom, laat ons hande vat en deur gospelmusiek genesing bring op die Kaapse Vlakte.” Veronica Meyer, een van die gaskunstenaars, vertel sy is baie opgewonde en sien uit daarna om by die fees op te tree. “Dit is hoog tyd dat ons kunstenaars onder die ope hemel saamkom om die Here se naam te prys! Die fans kan ’n lekker optrede verwag,” vertel sy. Meyer gaan van haar nuutste liedere sing soos “Give Thanks”, “Wait on the Lord” en “Brighten Up My Life”. Die Gospel Unity-fees word Saterdag in die Ath­lone-stadion gehou. Die verrigtinge duur van 09:00 tot 21:00. Kaartjies kos R50 elk (en R150 vir VIP access) en is by Computicket beskikbaar. Meer as 25 kunstenaars gaan hul ding op die verhoog doen. Skakel 021 713 3389 of stuur ’n mail na info@gfest.co.za.