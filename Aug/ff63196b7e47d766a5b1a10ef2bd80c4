DIE kanse is skraal dat ’n wedstryd in die Oostelike Provinsie-rugbyunie (OPRU) se Toptien Grand Challenge-reeks die naweek gespeel sal word. Sedert die kwarteindronde van die reeks was daar ’n moerse kleitrappery. Daar is gereeld gekrap aan die bepalings van datums en spanne. Die alewige krappery het toe Dinsdagaand sy tol geëis toe die halfeindstryd tussen die Madibaz en Progress gespeel moes gewees het. Gerugte Die klubs het nie ’n cooking clue gehad oor waar die wedstryd sou plaasvind. Die studente was gereed om op hul eie veld op te draf – terwyl Progress pure verniet by die De Wet-stadion in Despatch gewag het. Gistermiddag het allerlei gerugte ontstaan oor watter span na die eindstryd deurdring, maar die OPRU het bevestig geen besluit is nog geneem nie. Daar word vandag ’n vergadering gehou wat duidelikheid sal bied. Gardens het Saterdag die eerste halfeindstryd teen Polisie­ gewen, maar wag ook nou eers om te sien wat ge- beur. Al die gerugte oor die pad vorentoe het Gardens se bestuur genoodsaak om ’n verklaring uit te reik wat lui hy het nog geen terugvoer van die OPRU ontvang nie. Hy’s is “ook nie betrokke by die verspreiding van gerugte nie”. In die verklaring sê Gardens die klub sal net op amptelike korrespondensie van die OPRU reageer. Gardens het bygevoeg hy wil net in die eindstryd speel en sal in geen wedstryd ná die eindstryd betrokke raak nie. In die reeks se onderste afdeling speel Trying Stars teen Patensie Barbarians. Jeffreysbaai sal met die Brumbies kragte meet as als volgens plan verloop.