RONNIE Whelan, legendariese oudspeler van Liverpool, glo die klub se aanwinste tydens die transfer window maak hom vanjaar ’n ware aanspraakmaker op die Engelse Premierliga-titel. Die Reds het die ligatitel reeds ’n allemintige 19 keer gewen, maar hul laaste sukses was in 1990. Volgens Whelan, wat 46 doele in 362 wedstryde aangeteken het, het Liverpool se bestuurder, Jürgen Klopp, ook uitstekende en strategiese aanwinste gemaak wat hom daar bo saam met die res van sy teenstanders plaas. “Elke jaar sê ons: ‘Gaan dit vanjaar die seisoen wees wat die lang gewag sal beëindig?’ En dan gebeur dit nie,” het Whelan (56) aan BBC gesê. “Manchester City het ver gevorder – selfs Manchester United en Chelsea het goeie vordering gemaak – in terme van wat hulle betaal vir spelers om sukses te bring. Liverpool kon dit nie doen nie. “Dit wil nou voorkom asof Liverpool die gaping verklein het. Hy het beslis oor die vorige paar seisoene beter spelers begin aanskaf en ’n beter span begin bou.” Whelan meen ook Liverpool was in die kol om groot geld vir die Brasiliaanse doelwagter Alisson en ander spelers uit te haal. “As jy die beste spelers wil koop, is dit die geld wat jy deesdae moet spandeer,” verduidelik Whelan. “Kyk na City… hy het twee fullbacks benodig en sekerlik twee van die bestes – £50 miljoen elk – (sowat R900 miljoen) gekoop in Kyle Walker en Benjamin Mendy. “Liverpool moes uithaal en wys vir Alisson, want dit is ’n posisie waar hulle in die moeilikheid was.” Volgens Whelan is Allison se verspreiding van die bal ongelooflik. “Jy sal dink hy is in die moeilikheid en dan sal hy die bal uitgee aan die fullback na aan die middelveld. “Hy is ’n groot figuur en lyk beslis beter as enig- iemand anders wat die span ’n lang ruk gehad het. “Nes (Virgil) Van Dijk sal hy die verdedigingslinie help om kalm te bly. Die res van die verdedigers sal meer vertroue hê as wat hulle met die ander twee doelwagters het.” Die aankoop van Naby Keïta is ook deur Whelan geloof en die Liverpool-man het hom met Chelsea se N’Golo Kanté vergelyk. “Hy (Keïta) is vol energie op die veld en wen die bal gereeld vir sy span terug. Hy is ook baie slim met die bal voor sy voete en gaan beslis nie vir enige geveg terugstaan nie. “Soms moet jy 90 minute veg om ’n Premierliga-wedstryd te wen en hy gaan jou beslis dít gee.” Die nuwelinge Fabinho en Xherdan Shaqiri se koms na Merseyside is ook deur Whelan­ as gehalte-aanwinste geloof­. Liverpool skop Sondag sy Premierliga-veldtog af met ’n tuiswedstryd teen West Ham United. Die seisoen begin vandag amptelik wanneer die Reds se groot aartsvyand Manchester United Leicester City op Old Trafford pak.