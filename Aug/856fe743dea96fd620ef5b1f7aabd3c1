’N KONSTABEL van die Bishop Lavis-polisiestasie is een van vyf mans wat gearresteer is vir die besit van ongelisensieerde vuurwapens en gesteelde voertuie. Volgens kapt. Philane Nkwalase, woordvoerder van die Valke, is die mans die naweek gearresteer. Konst. Nelson Sibabalo Sibali (47), Thandizwe Mthembu (50), Sandiso Zamxaka (36), Lungisa Mabinza (36) en Lewis Thulani Dumezweni (28) het almal Maandag in die hof verskyn. “Hulle is Saterdag in Bi­shop Lavis gearresteer ná samewerking deur die Valke en die polisie se flying squad en honde-eenheid. “Die huis in Bishop Lavis is deursoek en twee ongelisensieerde pistole, asook ’n pistool met ’n lisensie en ’n aanvalsgeweer (R5), is gekry. “Die geweer is in Maart 2017 by die Peddie-polisiestasie gesteel. “Die polisie het ook ’n Mercedes-Benz en Toyota Corolla gekry wat onderskeidelik in Lansdowne en Langa gesteel is.” Die saak is tot 6 September uitgestel. Die mans sal dan aansoek doen vir bail.