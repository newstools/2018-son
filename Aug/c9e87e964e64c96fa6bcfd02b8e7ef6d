LYLE Lakay is opgewek. Die vleuel van Mamelodi Sundowns keer die naweek na die Moederstad terug om die Kaap Hollands te maak. Lakay en sy Brazilians pak sy voormalige span, Cape Town City, Saterdag in die eerste been van die MTN8 semi-final. Die stryd in die Kaapstad-stadion begin 15:00. Lakay het beslis gedurende sy een seisoen by City in die harte van die Citizen se fans gekruip. Dis natuurlik omdat hy ’n local laitie is wat in Silver-town opgegroei het. En dis iets waarmee talle van City se fans kan assosieer. Sy vernuf en bekwaamheid op die veld het hom ook ’n crowd favourite gemaak. Die lefty se spoed kan die naweek groot probleme vir Benni McCarthy se troepe skep. Dis veral as in ag geneem word dat die City-kaptein, Thamsanqa Mkhize, wat op die regterverdedigers-posisie speel, Lakay gaan merk. Die uitdagings met Mkhize is dat hy soms te ver voorlangs wil aanval en dan vergeet hy het nog ’n job om in die verdedigingslinie te doen. Soms is Mkhize ook oorgretig en gee onnodige free kicks weg in gevaarlike posisies. En met Lakay se spoed kan dit groot probleme vir McCarthy-hulle skep. “Dit gaan ’n opwindende stryd wees, want City was strategies met sy aanwinste in die transfer market,” het Lakay aan Son gesê. “Hulle lyk selfs beter as laas seisoen, want hulle het goeie diepte. “Dit maak dinge lekker interessant, jy weet. “Ek kan nie wag om na my tuisdorp te kom en City te pak nie. Ek sien uit om teen my brasse te speel, want dis altyd goeie mededinging.” Lakay het gesê die vooruitsig om Champions League-sokker­ te speel, het hom na Sundowns gelok.