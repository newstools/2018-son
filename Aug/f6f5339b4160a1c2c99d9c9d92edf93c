UNITED Through Sport het onlangs ’n splinternuwe program, GirlsUnite­, by die Laerskool Astra­ in die Northerns­ bekend gestel om jong meisies van die gemeenskap te bemagtig. Cindy Preller van United Through Sport sê GirlsUnite se fokus is om meisies te help om sommige van die uitdagings wat hulle ondervind, te hanteer. Hulle sal sessies bywoon oor selfverdediging en geletterdheid, asook berading kry. Die bemagtigingsprogram is vir meisies van 10 tot 13 jaar van Bethelsdorp en omliggende gebiede. “Terwyl ons die program by die Laerskool Astra aanbied, hoop ons om die program uit te brei in die komende jare aangesien dit as ’n belangrike behoefte geïdentifiseer word in die areas waar ons werk,” sê Nick Mould, direkteur van United Through Sport. United Through Sport bestuur tans ’n Junior Skool vir Uitnemendheidsprogram (JSE) vir laerskoolkinders om ekstra akademiese ondersteuning, verdere sportontwikkeling en mentorskap te ontvang. Die JSE-program is gebaseer by Astra en die Laerskool Isaac Booi in Zwide. Vanweë hulle sosio-ekonomiese omgewing het baie van die meisies in die JSE-program uitdagings wat hulle weghou van die middagklasse. Talle mis ook skoolonderrig weens veiligheidskwessies en persoonlike behoeftes wat verband hou met selfbeeld en selfverwesenliking. Die GirlsUnite-program is ’n eenjaar-projek wat moontlik gemaak word deur EMpower­ – in samewerking met die Estee Lauder-liefdadigheidstigting – se Bright Promise Awards. Die Nelson Mandela-universiteit se sielkundekliniek by die Missionvale-kampus is in vennootskap met United Through Sport om beradingsdienste vir die program te bied. Berading en groepsessies is Woensdag en gister aangebied by die Laerskool Astra in die skoolbiblioteek en in ’n container wat deur die Siyaloba-opleidingsakademie geskenk is. Wanneer dit nie vir berading gebruik word nie, sal die houer funksioneer as ’n “meisies alleenlik”-spasie wat gebruik word vir ekstra leesgeleenthede en informele­ mentorsessies. Behalwe meisies van Laerskool Astra kan meisies van die omliggende gemeenskap ook gebruik maak van die spasie en die beradingsdienste. “Ons samel tans sanitêre produkte vir die meisies in. “Enigiemand wat graag sanitêre­ produkte wil skenk, kan dit aflaai by Laerskool Astra of by United Through Sport se kantore in King Edwardstraat 57, Newton Park. Helma Boggenpoel, Astra se skoolhoof, verwelkom die program. “Namens die skool verwelkom ons die meisies-program om ons meisies vanaf ’n jong ouderdom te bemagtig om oop te maak oor dit wat pla en om hulle op te bou. Ons fokus is om ’n gesonde samelewing te bou. “Die kinders gaan dan terug na hulle huise om ’n verskil te maak.” Volg Roslyn Klaasen op Twitter. Stuur nuuswenke aan info@son.co.za.