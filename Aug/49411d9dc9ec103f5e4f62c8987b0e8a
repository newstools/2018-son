DIE gemeenskap staan op teen misdaad en vat nou die Helenvale-kliniek terug. Vrydag het inwoners in groot getalle by dié kliniek in die Baaise noordelike gebiede bymekaargekom om hul ondersteuning aan die saak te wys. Die veldtog word genoem #SaveOurClinic. In Julie is die eerste event van dié veldtog gehou. Dit was ’n groot sukses. Vrydag het onder andere geestelike leiers en Pieter Hermaans, die raadslid, ’n spreekbeurt gehad. Die kliniek gaan gebuk onder skollie-elemente, en pasiënte en personeel vrees gedurig vir hul lewe. Sharlene Steyn, ondervoorsitter van die Helenvale-kliniekkomitee, het gesê: “Die Helenvale-kliniek verskaf dienste aan meer as 35 000 mense. Dis nie net vir Helenvale nie, maar die omliggende areas ook, soos byvoorbeeld Gelvandale, Malabar en Missionvale. “As daar mense van ander areas in dié area is, maak hulle gebruik van ons kliniek. Daar is geen manier waarop ons as ’n komitee en die gemeenskap kan toelaat dat ons kliniek toegemaak word nie. “Vandag is ons tweede event. Ons het vandag verskillende dienste verskaf aan die mense, soos Papsmere, tande-toetse en innames vir manlike besnyding. “Ons het ook ’n veldtog genaamd Women against Crime begin. Ons staan saam teen geweld en ons vat ons kliniek terug, soos dit moet wees.” Steyn het gesê vandat die veldtog in Julie begin het, is dit baie rustiger by die kliniek wat misdaad betref. André Goeda, ’n gemeenskapsontwikkelingsbeampte van Helenvale, het gesê die veldtog het ontstaan weens al die geweld en skietery naby die kliniek. Hy het gesê die kliniek se dienste is ook nie na wense nie. “Ons het ’n reeks vergaderings gehad. Daar was ’n tekort aan personeel en medikasie en die susters werk met ’n oorbevolkte kliniek. Beskerm “Ons werk nou ook saam met die polisie, gemeenskapspolisiëringsforums, Helenvale Patrollers, kliniek­personeel, geestelike leiers, die Concerned Residents of PE Metro, die Oos-Kaapse ontwikkelingskorporasie en die gemeenskap.” Goeda het gesê hulle het ook met inwoners gepraat om seker te maak hulle weet die Helenvale-kliniek gaan nie toemaak nie. “Die gemeenskap sal dit beskerm teen enige maatskaplike kwaal en onderhandelinge met die departement van maatskaplike ontwikkeling sal voortgaan om veranderinge te bring. “Dit is dinge soos byvoorbeeld om die kliniek groter te maak omdat dit mense van omliggende areas ook bedien.” Hermaans het gesê: “Mense is gemobiliseer om ons kliniek te red, want die elemente dreig die kliniekpersoneel. Ons wil die veldtog gewild maak onder die gemeenskap en die dienste nader aan die mense bring. “Ons het hulle ook voorgestel aan nie-regeringsorganisasies.”