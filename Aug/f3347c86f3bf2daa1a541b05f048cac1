IN ELKE vrou steek daar krag en passie. So sê die vrou wat in Vrouemaand vir Lennit Max as LPP in die Wes-Kaapse Parlement vervang. Sy vertel: “Ek beskou myself as ’n agent vir verandering, wat passievol is om verandering te bring in gemeenskappe.” Son het met Wendy Philander gaan gesels voordat sy die komende Woensdag as LPP ingehuldig gaan word. Son wou by haar weet: Jy is relatief onbekend in die politieke kringe. Wie is Wendy Philander? Voete-stewig-op-die-aarde-meisie van New York in Paarl-Oos. Was 13 jaar ’n amptenaar by die Drakenstein-munisipaliteit. In 2008 by my politieke tuiste betrokke geraak en myself as taksekretaresse, kiesafdelingsekretaris, DA Vrouenetwerk-voorsitter en nou ook voorsitter van DAWN Wes-Kaap opgewerk. Het in 2011 die wyk waar ek woon, as raadslid gewen en in 2012 mayco-lid vir menslike nedersettings geword. In 2016 was ek eerste ná die burgemeesterskandidaat op Drakenstein se kandidatelys. Junie vanjaar is ek as mayco-lid vir maatskaplike dienste aangestel en nou begin ’n nuwe avontuur. Politiek word meestal maar nog deur mans oorheers. Waarom het jy die politiek betree? As amptenaar implementeer jy. Ek wou een van die besluitnemers word. Ek wou my Godgegewe talente gebruik tot voordeel van my gemeenskap. Ek is ook nie in kompetisie met enige manlike kollegas nie. Ek doen wat ek kan tot die beste van my vermoë. Word genoeg geleenthede geskep vir vroue om ook leiers te wees? Absoluut. Ons as vroue moet na vore tree en ophou om in die skaduwees te beweeg. Gaan kyk – die meeste takstruktuur-verteenwoordigers en aktiviste is vroue. Ons as vroue moet glo in ons vermoë en ons space in leierskapsposisies eis. Watter vroue is jou rolmodelle en waarom? My ma was ’n stil, ingetoë en beginselvas vrou. Daar is twee susters wat my leer daar is niks in die lewe wat jy nie kan oorkom nie. My twee bejaarde tannies bring balans as familievaste mense. Dan is daar my skoonma, ’n Godsvrou, wat my herinner waar my hulp vandaan kom. My twee pragtige dogters is my inspirasie, want ek wil hê hulle moet elke moontlike geleentheid in die lewe aangryp en die beste daarvan maak. Ek is ook omring deur passievolle vroue as vriende en kollegas, wat altyd byderhand is met raad en baiekeer ook slae. Jy het in 2010 jou permanente werk vir die politiek verruil. Regret jy dit? Eerlikwaar, ja daar was twee geleenthede. Ek wou opgee, maar dan sit die Here weer iets op my pad en ek besef opnuut: “Nee, meisie, hier moet jy wees, dit is Sy plan.” Mense sê politiek is vuil. Is dit? Dit begin en eindig by jou as mens. Jou optrede, jou handeling en jou waardes. Wat bring jy na die wetgewer? Soms vergeet ons waarmee ons nou eintlik handel en waaroor dit nou eintlik gaan. Ek wil verseker ons vergeet nie die ware behoeftes van die mense. Ek bring my hart. Dis hoe ek my werk in die wetgewer wil aanpak – met die hart van dié wat op ons staatmaak, in gedagte. As raadslid wat berou jy die meeste? Wat is jou grootste prestasie en les wat jy geleer het? Ek berou niks. Die lesse wat ek geleer het, is waardevol, soos dat dit wat ek insit, my definieer. Ek sê vir myself: “Wees net Wendy. Bly nederig, spreek tot die hart van ons mense.” Waardeer jou support. As alles oor is en ek keer huis toe, moet dit nog staan. Daarvoor waardeer ek my man, Anthony. As dit moeilik gaan, weet ek hy wag by die huis om my moed in te praat. Ek remind myself as jy val, staan op. Al is dit sukkel-sukkel, staan net op en beur vorentoe. Wat, volgens jou, kort dringend aandag in veral die Wes-Kaap? Die sinnelose moorde en verkragtings van veral kinders moet end kry! Kinders wat die skool vroeër verlaat, moet geïntegreer word in projekte en programme.