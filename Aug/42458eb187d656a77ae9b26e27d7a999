OM DEESDAE werk te soek, is beslis nie grappies nie. Stats SA se jongste werkloosheidsyfer vir die tweede kwartaal van die jaar wys dat werkloosheid in die land met 0,5% toegeneem het tot 27,2%. In die week het Son op Sondag met ’n vrou gepraat wat in trane was oor haar man se vrugtelose soeke na werk. “My man is ’n jaar gelede geretrench en sukkel sedertdien om werk te kry. “Hy het die afgelope jaar byna 400 CV’s uitgestuur en is ’n gekwalifiseerde red seal rigger. “Oral waar hy gaan vir onderhoude, is dit dieselfde storie: ‘Jammer, jy’s over qualified.’ ” Volgens haar is werkloosheid ’n realiteit wat seer byt. “Ek kan sien my man is baie depressed en ek probeer net help. Hy is ’n baie hardwerkende man en skram nooit weg van harde werk nie, en ek kan sien die werkloosheid begin sy tol op hom eis. “Ons gaan binnekort op straat sit omdat ons nie meer die huur kan baasraak nie. “Ek het twee kinders op hoërskool van wie een volgende jaar matrikuleer.” Dankbaar Kort ná dié gesprek, is die gesin se gebede beantwoord toe die man uiteindelik ’n werk losgeslaan het. “Dit is nou nie watwonders nie en is ’n minimum-wage job. “Maar ten minste gaan dit die pot aan die kook hou en ons is baie dankbaar,” het sy vrou laat weet. Die vakverbond Cosatu het in reaksie op die styging in die werkloosheidsyfer gesê dié styging is weens ’n gebrek aan beslissende leierskap en ’n gebrek aan verbeelding om die kwessies aan te pak.