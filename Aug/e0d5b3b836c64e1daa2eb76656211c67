KOMMUNIKASIE is Metrorail se fail. En dis nie net dat hulle swyg teenoor pendelaars nie. Luidens ’n uitgelekte ouditverslag oor die Passasierspoorvervoeragentskap van Suid-Afrika (Prasa) blyk daar ’n verskil te wees in die inligting wat gegee en dié wat deur die ouditeur-generaal (OG) op sy eie verkry is. Onder die talle bevindinge is die gebruik van ’n selfoonnetwerkverskaffer sonder dat voldoende prosesse gevolg is en ook sonder enige kontrak. Die OG beveel aan dat die maand-tot-maand-MTN-kontrak gecancel word en Prasa met Vodacom in gesprek tree. Prasa sê hulle sal op die verslag reageer wanneer dit openbaar gemaak word. Maar dit lyk of hulle nie ’n back-up-plan het nie. Son het van ’n Metrorail- bestuurder verneem sou die MTN-diens môre gestaak word, “is daar geen alternatiewe planne nie. “Die Wes-Kaapse streek het nie die reg om sy eie kontrak aan te gaan en die bes moontlike kontrakteur te kry nie. Soos met staatsinstellings word die dinge deur Treasury voorgeskryf en op nasionale vlak hanteer. “Ons boks met ons hande agter ons rug,” sê die bestuurder. Die verslag toon ook betalings is gemaak vir die skoonmaak van treinwaens by omdraaistasies. Daar is egter geen kontrakte hiervoor nie. Vir dié gemors beveel die OG aan dat daar beter beheer moet wees. Terwyl treine gekanselleer of vertraag is, is daar Metrorail-beamptes wat reis- en vervoerkoste aangegaan het wat nie in lyn is met kostebeperkingsvoorskrifte. Die OG gee Prasa onder meer opdrag om seker te maak almal verstaan die reëls en personeel word bemagtig om koste met betrekking tot die reisfunksies te verstaan. In reaksie op die verslag sê die DA dit moet dadelik public gemaak word. Manny de Freitas, woordvoerder vir vervoer van die DA, voeg by die verslag is in openbare belang. “Die DA gaan ook verdere kriminele klagte lê teen Prasa-amptenare.” Hy sê pendelaars word daagliks gedwing om gebruik te maak van oorvol treine met reuse-vertragings. “Om te verseker dat mense betyds by die werk kom, is ’n betroubare en veilige spoorvervoerstelsel uiters belangrik,” sê De Freitas. Die party sê die parlement moet dadelik met sy ondersoek na Prasa begin. De Freitas sê jare se sistemiese korrupsie en wanbestuur het die spoorstelsel op sy knieë en Suid-Afrikaners is gatvol van die huidige toestand.