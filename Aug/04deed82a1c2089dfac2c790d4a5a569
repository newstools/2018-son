CAPE Town City se afrigter, Benni McCarthy, sit met ’n “nagmerrie” wat sy spankeuses betref. Dit omdat City die sterbelaaide Brazilians vandag (15:00) in die Kaapstad-stadion verwelkom vir die eerste been van die winsgewende MTN8-bekerreeks. McCarthy sal reg moet kies. Sy spankeuse in die eerste drie wedstryde van die seisoen word bevraagteken en laat steeds die wenkbroue lig. Dis ook hoekom City nog warm en koud blaas. McCarthy reken daar is g’n groter motivering om sy spelers mee aan te spoor wanneer hulle die ver­dedigende Premierliga-kampioen pak nie. Hy het ná gister se oefensessie in Observatory gesê: “Die kopseer begin nou, want al my spelers buzz sedert gister (Woensdag) en vandag (Donderdag). “Môre (Vrydag) sal ek my span van 18 spelers moet kies en daarna die eerste 11. Dit gaan ’n nagmerrie wees.” Volgens McCarthy het City, wat ook met ’n beter head-to-head rekord teen Downs spog, beslis ’n plan in gedagte om voordeel uit hul tuisveld te trek. “Ons gaan probeer om hulle só lank moontlik te frustreer,” sê City se afrigter. “Hoe langer die game aangaan en gelykop bly, hoe beter vir ons en hoe meer gefrustreer sal hulle word. “Ons weet hulle is ’n span wat in volle beheer van balbesit wil wees en die spel dikteer. “Ons sal ons bes moet doen om te verseker dat hulle nié hul ritme vind en aan die gang kom nie, want dis wanneer hulle op hul gevaarlikste is. “Maar dis ons tuisstryd en ons moet onsself ’n behoorlike kans gee vir die tweede been op Loftus – of waar ook al die wedstryde gespeel word. “Ons moet daarheen gaan met ’n fighting chance. “As ons nie Saterdag (môre) ’n doel afstaan nie, of ons kan soontoe gaan met ’n voorsprong van een of twee doele, maak dit die tweede helfte van die semi sommer baie makliker.” Hy sê dis teleurstellend dat spelers soos Surprise Ralani (bobeen) en Siphelele Mthembu (haksening) nie beskikbaar is nie.