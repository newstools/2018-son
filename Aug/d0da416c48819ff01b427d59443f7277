TERWYL regte vlamme op Metrorail se treine woed, is ’n oefening gister gehou vir wanneer ’n treinongeluk gebeur. Die brandweer, Metrorail, die Passasierspooragentskap (Prasa), die polisie, die weermag en nooddienste van die Stad Kaapstad was by die oefening betrokke. Die “treinongeluk” het naby die Monte Vista-stasie gebeur. Volgens Charlotte Powell van die Stad Kaapstad se rampbestuur was die doel van die oefening om te kyk wat die reaksietyd van die onderskeie agentskappe is. Dis ook om te kyk na Transnet en Prasa se noodplanne en die samewerking van reddingspanne. ’n Vuur is in die trein gemaak en rookgranate is na die trein gegooi om meer rook te maak. Brandweerpersoneel en paramedici het ingegryp om die “beseerdes” van die trein af te haal en te behandel. In Julie is talle treinwaens ook aan die brand gesteek. Richard Walker, streek­bestuurder van Metrorail, sê drie voorvalle het in Julie voorgekom waar treine aan die brand gesteek is. ’n Vierde voorval is Dinsdag in die kiem gesmoor voordat groot skade aangerig kon word. “Werkers en die publiek is meer bewus van wat aangaan en ons het sedert Maart meer inligting ontvang as voorheen. Walker voeg by: “Ek sê dankie aan die mense wat ons help om misdaad te beveg en vra hulle om voort te gaan om ons te help.” 