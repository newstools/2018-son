DIE DA-geleide koalisieregering het mense se lewe net vererger met sy pro-Somerstrand- en sakebenadering. Dit bied geen balans vir die armes van die Northerns nie. Só sê Christian Martin, ’n ANC-leier en LPW van die noordelike gebiede. Dit kom in die lig van nog ’n mosie van wantroue vandag teen die Baaise burgemeester, Athol Trollip, en sy burgemeesterskomitee. “Die enigste verskil wat hulle wel gebring het, was die teer van Standfordweg en die busdiens. Ander paaie in die Northerns en townships is onveranderd. “Die DA het wel veroorsaak dat ons mense se krag in die honderde afgesny is. Meer mense is vermoor en beroof ondanks beloftes dat dit sal verminder. “Betogings vir dienslewering het erger en meer gewelddadig geword. “Die Northerns en townships is vuiler as vantevore, met meer waterlekke en sewerage­-dreine wat oorloop in strate.” Martin voeg by dat die Northerns donkerder is as voorheen en straatligte is óf af óf werk nie. Die rates en tax is die hoogste in die hele land. “Ek glo ons volk verlang terug na die vleispotte van Egipte. Ons mense glo dat om by ’n wit party te wees, daar altyd na hulle omgesien sal word,” aldus Martin Hy meen die ANC moet erken hy het foute gemaak en moet bely en vergifnis vra van arm mense. Martin sê hy moet dan weer die Metro regeer soos Nelson Mandela en die vorige burgemeester, Danny Jordaan, dit wou doen. “Die DA en sy alliansievennote het deur apartheid vir 48 jaar foute gemaak. Kyk net na die onlangse stories van (apartheid)ministers wat jong kleurlingkinders Birdeiland toe gevat het om hulle te verkrag. “As mense hulle dit kan vergewe, kan hulle die ANC ook vergewe. “Dis net die DA se naam wat verander het, maar die gesigte bly dieselfde. Ek dink die ANC het ’n harde les geleer.” Die Compatriots of South Africa, ’n nuwe politieke party, glo ook die Northerns se mense suig nog aan die agterspeen. Cheslin Felix, die party-president, sê die vraag moenie wees wat die DA vir die Northerns gedoen het nie, maar eerder wat hulle nie gedoen het nie. “Athol Trollip het werk en ontwikkeling beloof. Waar is dit? “Die metropolisie is op die been gebring, maar hulle skitter in hul afwesigheid by crime hot spots in Extension 31 en 32 en ander probleemareas in die Northerns. “Dit is as gevolg van die mense in die Northerns dat die DA aan bewind is.” Felix lê die blaam vir hoë water- en kragtariewe ook voor die DA se deur. “En dan moet ons arm mense nog die heraansluitingsfooi betaal. Met geld wat hulle waar kry? Ons mense krepeer as gevolg daarvan.” Neil Thorne, die party-voorsitter, meen daar is ook geen tekens van ekonomiese ontwikkeling onder die DA se leiding nie. Hy het ook die rasongelykhede in die metropolisie belig. Volg Roslyn Klaasen op Twitter. Stuur nuuswenke aan info@son.co.za.