DIE vermeende seksmaniak Mortimer Saunders is aan sy manier van stap en die ongewone vorm van sy kop op CCTV-kameras uitgeken. Dit is die getuienis van kapt. Sean Taylor van die polisie se eenheid belas met gesinsgeweld, kinderbeskerming en seksuele misdrywe (FCS) in Bishop Lavis. Taylor was die ondersoekbeampte in die saak toe die drie­jarige Courtney Pieters vermis geraak het. Sy is op 4 Mei 2017 as vermis aangemeld. Haar ontbinde lyk is op 13 Mei in Epping se nywerheidsgebied gevind. Saunders loop hof weens die moord op die kind. Hy staan ook tereg op ’n klag van rape. Hy erken die moord, maar nie die rape nie. Volgens hom het hy die kind met drie vingers gepenetreer toe sy al dood was. Taylor sê hy was van die dag nadat Courtney vermis was, twee keer elke dag by haar ouerhuis in Plutostraat in Elsiesrivier. Hy was ook aktief betrokke by die soektog na haar en het elke leidraad opgevolg, maar “ál die tips was vals”. Hy sê die inwoners het hom vertel hulle vermoed Saunders weet waar Courtney is. Saunders het egter die agterdog probeer systap deur te sê Courtney is laas op die straathoek by die kragboks gesien. Taylor het gister getuig hy is gebel toe Courtney se lyk gevind is. “Op die toneel het ek gesien daar is oral kameras in die gebied. Ons het die beeld- materiaal Sondag nagegaan.” Taylor sê hy en die ander cops kon sien hoe ’n man met ’n rooi top aan met iets oor die skouer loop en dit dump. Die ou het later teruggekom. Sy gesig was nie duidelik sigbaar nie. Gail Baron, ’n inwoner van Elsiesrivier, het die man as Saunders geïdentifiseer. “Sy het hom vinnig uitgeken aan sy stappie en die vorm van sy kop.” Courtney se ouers, Aaron Fourie en Juanita Pieters, het egter gesê hulle ken nie die persoon nie. Eers nadat snuffelhonde Saunders se kamer deursoek het en dit as die moordtoneel bestempel is, het Juanita haar storie gechange. “Sy het gesê sy’t Saunders op die CCTV footage herken en dat sy te geskok was toe sy dit sien.” Saunders het aandagtig na die getuienis geluister en hier en daar gefrons. Die staat het sy saak gesluit. Saunders se patoloog sal na verwagting Maandag getuig.