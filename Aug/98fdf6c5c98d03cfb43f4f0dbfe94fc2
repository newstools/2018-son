GEORGE. – Ontevrede in­woners het Vrydag gedreig om ’n kantoor in die munisipaliteit se finansies-afdeling te beset. Hulle het na die munisipale kantore opgeruk oor Henry Mitchell nie permanent aangestel is as die adjunk-direkteur van finansiële operasies: inkomste nie, maar ’n ander kandidaat. Dít volg nadat Mitchell vir vyf jaar met tussenposes in die pos waargeneem het. ’n Wit vrou, wat glo ’n Zimbabwiër is, is die suksesvolle kandidaat. Die groep betogers het in die reën betoog. Op hul posters het gestaan: “Henry moet in daardie pos aangestel word”; “Ons eis die pos moet hersien word” en Henry Mitchell in”. Joanie Visagie, die organiseerder van die betoging, sê: “Henry het net ’n email gekry wat sê hy kwalifiseer nie. Opspoor “Hoekom het hy dan ál die jare gekwalifiseer? Nooit was daar klagtes toe hy waar­geneem het nie. Hoekom kwalifiseer hy nou nie?” Visagie het die suksesvolle kandidaat probeer opspoor, maar kon haar nie vind nie. Sy sê: “Ek wil vir haar in haar gesig sê: ‘Jy gaan nie in daai pos nie!’ As sy in daai pos gaan sit, gaan die gemeenskap in daai kantoor om haar daar uit te haal. “Ons sal selfs in daai kantoor stelling inneem totdat Henry Mitchell aangestel is.” Die betogers het ’n griefskrif aan die munisipale bestuurder, Trevor Botha, oorhandig. Daarin eis hulle onder meer dat plaaslike gekwalifiseerde kandidate in poste aangestel word. Die munisipaliteit is sewe dae gebied om op die griefskrif te reageer. Botha sê hy het reeds ’n onafhanklike ondersoek gelas.