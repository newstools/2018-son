DIE polisie en die Stad Kaapstad is in ’n bek­geveg oor die CCTV-kameras buite werking is. Die nasionale polisie­minister, Bheki Cele, het weer eens teen die Stad uitgevaar oor die straatkameras. Cele het in Mitchells Plain gepraat op die roudiens van drie cops wat onlangs in drie voorvalle in Kaapstad vermoor is. Hy het gesê ondersoekers het tot hulle verbasing ontdek die CCTV-kamera by die Site C Plaza in Khayelitsha is al langer as ag jaar buite werking. Dit is waar konst. Ncedo Katoyi in April vermoor is. “Ons sou die killers binne 24 uur vasgetrek het, maar die 360 °-kamera in die omgewing werk nie,” het hy gesê. Die Stad se mayco-lid belas met veiligheid en sekuriteit, JP Smith, erken die betrokke kamera het gedurende die moord nie gewerk nie. Hy blameer vandale daarvoor. Smith ontken dit is al ag jaar buite werking. “Khayelitsha is problematies. “Ons het gevalle waar ons die SAPD inlig oor die diefstal van kabels. “Maar in plaas van die verdagtes arresteer, word hulle weggejaag. “Dit lei tot die vraag: Hoe ernstig neem die SAPD die kwessie op? “In Junie 2018 was ses kameras in Khayelitsha buite werking weens die diefstal van infrastruktuur en fibre-konneksiekwessies “In Junie 2018 is verskeie kameras in Wynberg, Ath­lone en die Kaapse middestad geaffekteer. “Sommige is weens fibre-konneksies, ander weens renovations en ’n paar weens kragfoute of kabeldiefstal.” Hy sê selfs Eskom het onlangs geweier om ’n transformator wat vir die hoeveelste keer in Khayelitsha gevandaliseer is, te vervang. Smith sê CCTV-kameras is belangrik, want dit help ook om te identifiseer na watter areas hulpbronne ontplooi moet word. Hy voeg by dit help ook om verdagtes in misdade te identifiseer. Volgens hom het 90% van die Stad se kameras teen Julie 2018 gewerk. Smith sê verder die Stad wil met die SAPD saamwerk oor die CCTV-kameras. “Want misdaad benodig ’n kollektiewe benadering.”