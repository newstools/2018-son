HAAR lyk is gedump en niemand is al vasgetrek nie – maar haar ma is oortuig daarvan haar nuwe boyfriend sit agter haar moord. Bianca Carelse (27) se lelik­ geskende lyk is Sondagmiddag op die sentrale­ sportterrein in Scottsdene gevind. Haar gesig was met ’n sementblok vergruis wat nog langs haar gelê het. Volgens haar ma, Anna Karelse, ook van Scottsdene, was Bianca nog Saterdag saam met haar boyfriend. Karelse sê dié twee was maar nou ’n paar weke saam en haar dogter het onlangs saam met hom op ’n plaas gaan woon. Sy sê sy vertrou hom glad nie. Die ma vertel: “Sy oë lyk nie vir my so lekker nie. “Hy is ’n baie stil mens en ek het vir my man gesê ek vertrou hom glad nie daaroor nie. “Ek het ook ’n 28’s-tjappie op sy hand gesien.” Sy vaar uit: “Hoekom was hy dan nog nooit hier nie? “Ons het ook niks van hom gehoor nie.” Volgens Karelse het sy nie geweet haar kind is dood nie. Iemand het dit in die sosiale media raakgesien. Sy verduidelik: “Ek het vir die meisie gesê sy moet net hier bly. “Ek het toe die polisie gebel en dit was nie eens lank nie, toe is hulle hier. “Die polisie beskryf toe aan my die klere en van die goed wat hulle op die toneel gekry het. “Ek het dit herken en gesê ja, dit is sy.” By Son se besoek aan die ma het die speurders Karelse by haar huis kom haal om haar kind se lyk te gaan uitken. Sy het later bevestig dit is wel haar dogter. Kapt. FC van Wyk, ’n polisiewoordvoerder, sê die saak is in ’n baie sensitiewe stadium en die polisie mag geen nuwe inligting bekend maak nie. Van Wyk sê al wat hulle kan bevestig, is dat niemand tot dusver gearresteer is nie. Son het sedertdien verneem Makhalima is aan natuurlike oorsake in Queenstown dood.