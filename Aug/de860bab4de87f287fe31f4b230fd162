DIE Wallabies sê hulle het hul huiswerk gedoen, maar toe gaan druip hulle gister sommer met ’n dubbel F hul Rugby Champion­ship-eksamen in Sydney. Die All Blacks het vir ’n rekord- sewende keer die Wallabies in ’n openingswedstryd van die jaarlikse vierhoekige kompetisie in Sydney se ANZ-stadion geklop. Die telling is 38-13 in die guns van die Nieu-Seelanders – en dít nadat die Wallabies nog teen die rustyd met 6-5 voorgeloop het. Daar is voorspel dat die All Blacks dit vanjaar glad nie maklik gaan vind om die Wallabies en die ander spanne in die Cham­pionship-reeks baas te raak nie. En kort voor die rustyd het dit gelyk asof dié prediction bewaarheid sou word. Die Kiwi’s kon niks op die aanval uitrig nie. Die Wallabies het sedert die reeks teen Ierland hul huiswerk op die verdediging gedoen. Die All Blacks kon om een of ander rede ook nie hul vaardighede aan die gang kry nie. Elke keer dat dit gelyk het asof hulle sou gaan druk, het iemand aangeslaan of is die balbesit om­gekeer. Dit het ook gelyk asof die Kiwi’s grootkop is deur nie pale toe te skop nie en eerder die kantlyn met hul strafskoppe opsoek. Met die telling op 6-0 en met net ’n paar minute voordat Jaco Peyper sy fluitjie vir die rustyd blaas, slaan die All Blacks toe op hul trademark-wyse toe. Iemand gaan staan en mis toe ’n duikslag op Ben Smith en drie aangeë later duik Aaron Smith oor vir die All Blacks se eerste drie. Maar ’n sege vir die Wallabies lyk in daardie stadium toe nog soos ’n werklikheid – net vir die Kiwi’s om ná nog ’n teenaanval te gaan druk. Skielik oorheers die All Blacks elke faset van die game, met die Wallabies in trurat in die skrum, lynstaan-ingooie wat afgeneem word en die All Blacks wat gate vind wat in die eerste helfte nie daar was nie. Waar die Wallabies in vorige openingswedstryde in die eerste helfte met die shorties om die enkels gevang is, is dit hierdie keer in die tweede helfte vernederend deur die All Blacks afgetrek. Puntemakers: NIEU-SEELAND – drieë: Aaron Smith, Jack Goodhue, Beauden Barrett, Brodie Retallick, Waisake Naholo (2); doelskoppe: Barrett (4). AUSTRALIË – drie: Jack Maddocks; doelskop: Bernard Foley; strafdoele: Reece Hodge, Foley.