’N GESIN van die dorpie Johannesdal hoop op ’n uitbetaling wat miljoene sal beloop. Die gesin van ’n plaas op die Helshoogtepas eis ’n allemintige R9 694 000 van die Stellenbosch-munisipaliteit. Dié eis hou verband met wat die Meyer-familie as die onteiening van hul grond beskou. Volgens Andrew Meyer het sy oupa J.I. Meyer die grond tydens die apartheidsera gekoop en die familie woon al dekades daar. Andrew (56) sê: “Ek was nog in my 20’s toe my oupa dié grond gekoop het. “Die hele plek was bebos. “Ons het met die loop van die tyd die grond ontbos.” Volgens hom het die probleem ontstaan toe die munisipaliteit die destydse grondpad ’n teerpad gemaak het. Elk van die kleinhoewes moes meters van hul grond afstaan, maar Andrew sê hulle het geen beswaar hierteen gehad nie. Dié grond wat afgestaan is, sou van private na openbare grond verander sodat die munisipaliteit met die ontwikkeling kon voortgaan. Volgens hom het sy pa, wat die eksekuteur van sy oupa se boedel was, gesien die grond is aan sewe familielede bemaak. Andrew se broer Winston vertel die ontwikkeling het vanjaar begin. Hy sê hy het gesien hoe die kontrakteur van die grond wat volgens hom aan die Meyers behoort vir die teerpad afmerk­. Winston (60) sê hy het die munisipaliteit gevra vir die rekords en dokumente wat wys watter gedeelte aan die munisipaliteit hersoneer word. Hy sê: “Die munisipaliteit het nooit na my toe terug­gekom nie. “Ek het toe die openbare beskermer se kantoor ge­nader. “By die openbare beskermer se kantoor is ek aan­geraai om die inligting van die munisipaliteit se regs­afdeling te versoek. “Ek het nou nog geen re­aksie van die munisipaliteit gekry nie. “Ons is geen ander keuse gelaat as om die eis vir finansiële vergoeding in te dien nie.” Winston het in ’n brief gedateer 14 Mei verduidelik hoe hy op die eisbedrag van R9 694 000 gekom het. Hy sê hy het die 5 347 km2 van die grond volgens die huidige grondwaarde in die gebied uitgewerk. Die woordvoerder van die Stellenbosch-munisipaliteit, Stuart Grobbelaar, sê egter die betrokke pad is as ’n openbare pad gesoneer. “Die munisipaliteit het al met Winston kontak gemaak en op verskeie geleenthede probeer om ’n vergadering met die Meyer-familie te reël.” Hoewel die munisipaliteit volgens hom tot dusver onsuksesvol was, is hy steeds bereid om met die Meyers te vergader. Volg Anele Mfazwe op Twitter. Stuur nuuswenke aan info@son.co.za.