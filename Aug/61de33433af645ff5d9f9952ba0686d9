DRIE Proteas het ’n deurslaggewende rol gespeel vir hul vrouekrieketspan in Engeland. Lizelle Lee, Dané van Niekerk en Marizanne Kapp het bygedra daartoe dat die Surrey Stars die T20 Superliga in Engeland gewen het. Die drie het puik ver­tonings gelewer in die eindstryd Maandagaand teen Loughborough Lightning in Brighton. Lee was die groot ster in Surrey Stars se oorwinning met 66 lopies. Sy het 104 lopies van 58 aflewerings gemoker om by te dra tot haar span se 183/6. Kapp en die Proteas se kaptein, Van Niekerk, het Loughborough Lightning se top-orde daarna vernietig. Hulle het saam vyf paaltjies laat spat om by te dra dat Loughborough uitgehaal is vir 117 lopies. Ingeklim Lee is soos gewoonlik as een van die aanvangskolwers ingespan en is as die speler van die wedstryd aangewys. Lee het van meet af aan onder die boulers ingeklim en 13 viere en 6 sesse ingeryg. Dit was ’n kenmerkende Lee-beurt waarin sy haar nie juis daaraan gesteur het om tegnies korrekte houe uit te voer nie. Lee was net oorgehaal om elke bal so hard moontlik so ver moontlik te moker. Sy het ’n slag hard op haar sitvlak beland toe sy woes na ’n bal geswaai het, en mis geslaan het. Lee sê: “Ek is baie tevrede met my honderdtal, maar dit was ’n spanpoging wat ons die titel laat verower het.” Kapp (2/14) het met haar swaaiballe die eerste paaltjie reeds in Loughborough se tweede boulbeurt ingeoes; dit was haar eerste boulbeurt. Van Niekerk het 3/37 ingeoes met haar bybreke.