DIE staat wil nou nuwe forensiese bewyse teen Mortimer Saunders, die selferkende kindermoordenaar van Elsiesrivier, bring. Saunders staan tereg vir die moord op en verkragting van Courtney Peters (3). Die kleuter was nege dae vermis voordat haar ontbinde lykie in die nywerheids-gebied in Epping gevind is. Saunders was haar pa se jare lange tjommie en ’n loseerder in haar ouerhuis. Saunders het erken hy het Courtney vermoor deur haar te vergiftig en toe te versmoor en te verwurg. Hy ontken egter hy’t haar verkrag en sê hy’t haar met drie vingers gepenetreer. Adv. Esmerelda Cecil, staatsaanklaer, het Maandag aangedui sy wil nuwe bewyse voor die hof bring. Saunders se lawyer, adv. Morné Calitz, het tyd gevra om die nuwe inligting te bestudeer. Woensdag het Cecil gesê sy sal beslis die bewyse voor die hof wil bring. Calitz het daarop geantwoord dat hy dit sal betwis. ’n Binneverhoor oor of die bewyse gelei sal word, sal Dinsdag aangehoor word. Nóg ’n forensiese ontleder wat eerste die bewysstukke van Courtney se klere, asook monsters van Saunders se mat en yskas, gekry het, het Woensdag getuig. AO Hildegard Thünemann Oláh sê die bewysstukke was verseël toe sy dit ontvang het. “ ’n Groen panty en denimbroekie het bloed aan die gedeelte by die geslagsdele gehad. ’n Wit kortmou- T-shirt het ook bloedvlekke gehad.” Sy sê die vlekke is getoets en daar is bevind dis bloed. “Die T-shirt is ook getoets vir moontlike semen. Die toets was positief.” Calitz wou weet wat ont­leders laat besluit om vir semen en bloed te toets. “Wanneer dit lyk soos bloed en/of semen, toets ons daarvoor. Ek weet hoe die vlekke lyk,” het Thünemann Oláh geantwoord. Calitz wou weet of sy bekend is met die vloeistof wat vrygestel word as ’n liggaam ontbind. Thünemann Oláh het gesê sy is nie ’n kenner op daardie vlak nie. Die saak hervat Dinsdag.