DIE vrouerugbyspan van die Westelike Provinsie (WP) het sy doelwit onderstreep om vanjaar die provinsiale titel te behou. Die Streeptruie het die span van KwaZulu-Natal Saterdag op City Park in Crawford met 61-0 afgeransel. Die Kapenaars het teen rustyd met 34-0 voorgeloop. Dit is die WP se tweede sege in vanjaar se veldtog. Die span het met dié vertoning gewys hy is sterk op pad om die titel te behou. Die Kaapse vroue het die wedstryd van die begin tot die einde met ywer en vasbeslotenheid gespeel. Jongi Nokwe, die voormalige Blitsvleuel, het Saterdag in die afwesigheid van Labeeb Levy die leisels as breier oorgeneem. Nokwe is die hulpafrigter van die span. Dit is ook die WP se tweede sege nadat hy die Blou Bulle in hul eerste wedstryd met 73-3 kafgedraf het. Babalwa Latsha, Vuyolwethu Maqholo, Cindy Booi en Sivu­yisiwe Sisusa het elk twee drieë gaan druk. Demi Nel, Heather Kerr en Megan Kannemeyer het ook in die fees van 11 drieë gedeel. Die losskakel, Kirsten Conrad, en die binnesenter, Selladean Petersen, was elk met twee doelskoppe in die kol. Die Kaapse span is nou met 10 punte bo-aan die punteleer. Die Grens, wat ook tot dusver onoorwonne is, is met dieselfde getal punte tweede. Die Grens het ook in Pretoria amok gemaak en die Bulle met 65-0 kafgedraf. Die Oostelike Provinsie beklee met vyf punte die derde plek.