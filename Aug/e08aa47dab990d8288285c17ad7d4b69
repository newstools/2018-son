DIE tweede digbundel van ’n pa van drie is Saterdag in die Grace Chapel in Highfieldweg, Schauderville, bekendgestel. Leroy Abrahams (42) se bundel Testimony in Poetry volg op sy debuutbundel, Verse & Inspirasie, wat in 2016 deur Milborrow Media gepubliseer is. Abrahams, van Helenvale, sê: “My poësie is evangelisasie. Dit gaan oor wat God vir my gedoen het en wat Hy deur my doen. “Die bundel dra ’n boodskap van hoop. Dit moedig ons jeug sowel as ouer mense aan om te glo dat God enigiemand se lewe kan verander.” Abrahams het in 2015 begin dig. “Dit is ’n Godgegewe talent en Hy verdien die lof daarvoor,” sê die digter. Abrahams is in die Baai gebore en deur sy ma, oupa en ouma grootgemaak. Hy het die Laerskool Fontein en Hoërskool Chapman in Gelvandale bygewoon. Op ’n jong ouderdom het hy vir iemand tamaties en uie begin verkoop en 10c kommissie verdien op elke pak wat hy verkoop het. Abrahams voeg by dat hy nooit sy pa geken het nie. “Ek het in matriek skool gelos en betrokke geraak by dwelms en bendes en toe in die tronk beland. “Ek het daarna op straat en in toilette geslaap. In 2009 het ek my lewe aan Christus Jesus toegewy.” Hy voeg by dat sy lewe sedertien ’n ander wending geneem het. Sy gedigte word ook op GloMag in Indië, en hier by ons op Litnet gepubliseer. Testimony in Poetry is deur Poetic Productions uitgegee. Abrahams is met Eileen getroud en hulle het twee seuns en ’n dogter. Hy is tans in ’n kontrakpos as ’n welder by ’n vervaardigingsmaatskappy. “My droom is om voltyds vir die gemeenskap te werk.” Sy raad aan voornemende digters is dat hulle die Heilige Gees te vertrou vir inspirasie, wysheid, kennis en begrip.