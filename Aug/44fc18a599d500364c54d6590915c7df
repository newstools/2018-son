HULLE is moeg daarvoor om hul besigheid in die bosse te doen en soek nou regte huise om in te bly. Ontstelde inwoners van die informele nedersettings McCarthy en Afghanistan in Uitenhage het gister aksie geneem, want mooipraat help nie. Hulle is ongelukkig oor die DA-raadslid van wyk 48, Tyrone Adams, volgens hulle nie veel aan hulle griewe doen nie. Hulle het na die stadsaal, waar Adams se kantoor is, geloop, maar het hom nie daar gekry nie. Daarna het hulle Cos­grovestraat ingevaar en bande gebrand en rondgeswaai. Gebreekte glas en brandende ou klere het ook in die pad gelê. Selfs kinders het betoog. Die twee gebiede is ongedienste grond, wat beteken die Nelson Mandelabaai-metro verskaf nie dienste soos emmertoilette en vullisverwydering daar nie. Inwoners lewe sonder elektrisiteit in shacks en enkele krane voorsien water aan duisende inwoners. Boonop is misdaad hoog omdat dit pikdonker in die nag is. Gareth Plaatjies, wat die South African National Civic Organisation (Sanco) in die Oos-Kaap verteenwoordig, sê inwoners wil nie compromise nie. “En ons wil gelyke regte vir almal hê. Ons gaan nie toelaat dat die raadslid ons in ’n demokratiese era boelie nie.” Plaatjies voeg by Adams het twee weke gelede glo belowe hy gaan uitkom na die inwoners toe. HughReece Williams (29) van Afghanistan sê inwoners het maklik al 30 keer in vergaderings gesit met Adams. Hy sê genoeg is genoeg. “Ons het al met Tyrone vergader, maar ons voel hy moet maar afstaan. Daar is mense van oor die 70 jaar wat in bosse gaan sit, daar is min taps en ons het nie huise nie.” Harry Martin (62) en sy vrou, Lydia (58), woon al sowat 30 jaar in Afghanistan en wag steeds vir ’n Hop-huis. Harry sê: “Ons het in 2007 aansoek gedoen vir ’n huis en het ’n groen kaartjie gekry. Van die gesinne is al intussen verplaas na Joe Slovo (in Uiten­hage). “Ons het niks dienste, toilets, vullisverwydering of water nie. “Rowery is ook groot in dié plek. Die ambulanse en polisie kom nie eens uit nie. “Tyrone het net leë beloftes gemaak.” Lungiswa Kondile (37) van McCarthy sê reguit sy is al moeg om in die veld te k*k. “Hulle het in die geïntegreerde ontwikkelingsplan (GOP) se vergadering vir ons gesê daar is geld in die begroting vir McCarthy. Waar is daai geld?” Adams sê McCarthy se grond is binnegedring, daar is ’n uitsettingsbevel en munisipale beamptes is nie juis gretig om ontwikkeling in besette areas te bespreek nie. Besette Hy sê: “Ek het heelwat publieke vergaderings belê en het dit so aan hulle (die inwoners) verduidelik. “Die GOP maak nie voorsiening vir daardie spesifieke area nie omdat dit besette grond is. “Ek het twee weke gelede ’n publieke vergadering in die Allanridge-saal gehad waar ons as gemeenskap die wyk se begroting bespreek het en die gemeenskap het goeie insette gehad.”