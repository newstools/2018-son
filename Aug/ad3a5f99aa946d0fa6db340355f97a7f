ATLANTIS. – Om ’n tikkop in te loop, wil gedoen wees. Maar kan dit wees dat sommer vier tjoefers op een slag ingeloop is? Net so, sê vier manne wat vasbeslote is om hul tikgewoonte af te skud. Hulle sê hulle het R450 elk as ’n deposito vir rehabilitasie aan ’n “wel­geklede” ou by die hospitaal oorhandig, en dié is nou skoonveld. Een van die selferkende tikkoppe, ’n 28-jarige, vertel hy en sy drie tjommies het na die plaaslike hospitaal gegaan om hulp te kry vir hul gewoonte. Maar pleks daarvan sit die vier nou hoog en droog sonder kontant en wag om opgelaai te word sodat hulle ingeboek kan word vir rehabilitasie. Die ou vertel: “Ons het besluit om iets aan ons probleem te doen – ekke omdat ek ’n werk en kinders het. “Ons het verlede week besluit om by die hospitaal aan te klop. “Terwyl ons daar by reception sit en wag het, het ’n man aangekom. Nogal opgedress. “Omdat hy soos ’n dokter gelyk het, het ek besluit om by hom te hoor wat ons te doen staan. “Die man het gesê ek praat met die regte persoon en hy sal sorg dat ons vir rehab ingeboek word.” Hy en die drie ander tjoefmanne is toe na ’n vertrek waar hulle vingers vir bloed geprik is vir toetse en hulle moes ook in ’n botteltjie pee. Hy vertel: “Toe collect hy R450 as ’n deposit by ons elkeen en sê ons sal Saterdag Paarl toe gevat word vir ons rehab.” Die ouens sê hulle het hom sedertdien nie weer gesien of van hom gehoor nie. ’n Familielid van een van die manne wys na die sakke wat gepak is, en kla: “Die arme kind wag steeds. “Hoe doen ’n mens so iets aan jong manne wat die wil het om hul habit te kick?” Familielede van die groep wou uit pure skaamte nie hê dat Son enige foto’s van hulle neem nie. ’n Ander familielid bespiegel: “Daai vent is maklik self ’n tikkop, want wie dink sulke goed uit?” Die vier manne sê hul gees is egter nie gedemp nie. Personeel in die hospitaal het aan Son gesê niemand daar doen so ’n werk nie. Baie van hulle sê ook dis die eerste keer dat hulle van so ’n voorval verneem. Die departement van gesondheid het net aan Son gesê hy sal die vier se be­werings ondersoek en dan terugvoer gee.