DIE polisie ondersoek ’n saak van moord nadat die lyk van ’n 30-jarige man gisteroggend in ’n straat in die Walmer-township ontdek is. Volgens ao. Alwin Labans, ’n polisiewoordvoerder, het ’n man wat onderweg werk toe was, omstreeks 06:30 op die lyk van Lonwabo Mayekiso in Myheobostraat afgekom. Mayekiso se lyk is sowat 20 m weg van sy huis gevind. Hy het met sy gesig na onder gelê en het ’n hou teen die kop gehad. Labans voeg by Mayekiso se ouma het hom uitgeken. Die verdagtes en motief is in hierdie stadium van die ondersoek nog onbekend. Labans vra dat enige iemand wat inligting oor die moord het, die Walmer-polisiekantoor kontak of Stop Misdaad by 08600 10111 bel.