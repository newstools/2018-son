DIE Suid-Afrikaanse krieketspan het die eendaagse (ODI-) reeks teen Sri Lanka rampspoedig afgesluit. Sri Lanka het die Proteas gister in die vyfde en laaste ODI in Colombo behoorlik verniel. Die tuisspan het sy naelskraapse sege in die vierde ODI opgevolg deur dié slag met ’n massiewe 178 lopies te wen. Suid-Afrika wen wel die reeks met 3-2, maar behoort bekommerd te wees oor sy gebrek aan diepte en oor die wyse waarop hy gevou het. Die toestande was wel gunstiger vir Sri Lanka, want kolfwerk het ál moeiliker geword op ’n blad wat ál traer geraak het. Suid-Afrika se veldwerk was egter nie goed nie, want Sri Lanka is toegelaat om ’n stewige 299/8 aan te teken. Die wegbreker Akila Danan­jaya was net een te veel vir die besoekers. Die Proteas kon met net 121 lopies reageer en is binne 24,4 boulbeurte uitge­knikker. Die waarnemende kaptein, Quinton de Kock, was die enigste kolwer wat regtig weerstand gebied het. Hy het hard probeer met 54 lopies (57af­lewerings, 7x4, 1x6) voordat Danan­jaya hom briljant uitgehaal het. Dananjaya het die Proteas met 6/29 in 9 boulbeurte verniel. Die Proteas se boulwerk was wisselvallig en dit het Sri Lanka die geleentheid gebied om vier vennoot­skappe van 50 lopies en meer aan te teken. Sri Lanka se kolfbeurt is om sy kaptein, Angelo Mathews, gebou. Mathews het skitterend gekolf vir sy 97 onoorwonne lopies (97 aflewerings, 11x4, 1x6). Hy het eintlik ’n honderd­tal verdien. Ekonomies Keshav Maharaj en Kagiso Rabada was die Proteas se beste boulers. Hulle was redelik ekonomies en het een paaltjie elk geneem. Andile Phehlukwayo en Wiaan Mulder het twee paaltjies elk laat kantel, maar te veel los aflewerings geboul. Hulle het saam 18 viere afgestaan. De Kock meen Sri Lanka het uitstekend geboul en sy span onder druk gehou. Hy sê: “Ons is egter bly daaroor dat ons darem die reeks gewen het.”