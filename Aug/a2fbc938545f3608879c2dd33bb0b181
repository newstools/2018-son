DIE Southern Kings se Sarel Pretorius sê hulle het ’n groot uitdaging wat voorlê in Pro14, maar die werk wat tot dusver gedoen is, sal dié keer ’n groot verskil maak. Pretorius (34) is een van die Kings se vier aanwinste wat hulle dié seisoen tot die groep gevoeg het en hy lyk goed om sy debuut op 1 September teen Zebre te maak. Oor die Kings se seisoen voel die voormalige Cheetah-speler baie optimisties. “Die groep wat hier is, het baie hard gewerk en soos ek verstaan, kon hulle nie verlede seisoen die tipe werk insit nie. So, dit gaan klaar ’n verskil maak op die veld in terme van fiksheid en uithouvermoë. Ons is in ’n baie beter posisie as verlede seisoen,” meen hy. Pretorius sê verder hy is bly om weer ’n lid van ’n SA span te wees. “Ek het dit gemis. By die Dragons was daar ook ’n groot groep SA spelers, maar omdat die span opgemaak is uit só baie verskillende nasio­nale groepe, voel dit nooit regtig na ’n span nie. Hier is dit anders.” Super Sarel, soos hy bekend staan, het die afgelope drie seisoene by die Dragons spandeer waar hy baie oor die spel geleer het. Verskillende Volgens hom is daar baie verskille tussen die Suid-Afrikaanse en oorsese werkwyse. “Die groot verskil is natuurlik die diepte wat die oorsese spanne het. Hulle het iets soos 40 tot 50 spelers by ’n klub en hulle kan amper elke naweek verskillende spanne in die veld stoot. “So kan hulle senior spelers laat rus en gebruik wanneer daar belangrike wedstryde is. Omdat die seisoen so lank is, is dit ook goed om spelers so te kan roteer.” Volgens Pretorius is dit egter nie die geval in Suid-Afrika nie. “Hier voel dit die beste manne word soms oorspeel, maar dis aangesien daar oorsee goeie akademies is wat spelers deurbring.” Volg Werner Wippenaar op Twitter.