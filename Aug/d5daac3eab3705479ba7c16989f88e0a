ONS hoef nie meer te wonder nie – Queen B het nié ’n broodjie in die oond nie. Ek sien op Channel24 Beyoncé het dit duidelik gemaak sy is nie swanger met haar vierde baba nie. Sy is die mamma van Blue Ivy (6) en die eenjarige tweeling Sir en Rumi Carter. Die Beyhive (al haar fans) het mos gegons dat hul Queen B swanger is. Dít was nadat sy ’n foto op Instagram gelaai het waar sy by die syfer 4 staan. Maar sy het die gerugte die nek ingeslaan toe sy haar hit song “Flawless” in Cleveland, Ohio, perform het. Sy het bewegings voor haar maag gemaak om te wys sy is nie swanger nie. Dis mos nou goeie nuus vir ons Suid-Afrikaners, want dit beteken dat Be­yoncé wel Suid-Afrika toe sal kom vir die Global Citizen-konsert! Die show word in Desember gehou ter viering van wyle Nelson Mandela se 100ste verjaardag, wat hierdie jaar sou gewees het.