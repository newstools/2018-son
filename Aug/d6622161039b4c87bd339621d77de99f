DIE kolwers het teen Sri Lanka se stadige boulers gesukkel, maar Suid-Afrika se krieketkamp is trots op sy eie draaiers. Volgens die afrigter, Ottis Gibson, en die veelsydige JP Duminy bied die draaiers Suid-Afrika hope opsies wanneer die groep vir volgende jaar se Wêreldbekertoernooi gekies word. Die eerste keuse as die toetsdraaier, Keshav Maharaj, sal waarskynlik nie die eendaagse groep haal wat in Engeland en Wallis gaan speel nie. Dié linksdraaier het goed vertoon op die toer wat verlede Dinsdag in Sri Lanka geëindig het, maar Gibson wil hoogstens twee spesialis-draaiers na die eendaagse toernooi neem. Shafiek Abrahams, ’n voormalige Protea-draaier en ’n voormalige nasionale keurder, was bly Maharaj het in Sri Lanka ook in die korter formate van die spel gespeel. “Hy gee jou ook ’n kolf-opsie, maar in Engeland sal jy net een draaier inspan,” het Abrahams gesê. Imran Tahir en Tabraiz Shamsi staan voor in die ry, maar Gibson dink daaraan om net vir Tahir in te span. “Tahir en Shamsi is ware nommerelf-kolwers. Wanneer jy een van hulle kies, het dit ’n invloed op die samestelling van die res van jou span,” het hy verduidelik. “Dit is maklik om twee draaiers in die groep te hê, maar sal ons albei in ’n wedstryd (in Engeland) inspan?” Duminy meen as die toestande draaiboulwerk in Engeland goedgesind is, het die Proteas hope opsies. “Wanneer jy teen ’n span te staan kom wat draaiboulwerk nie goed hanteer nie, kan dit in ons guns tel.” Die ervare afrigter Dave Nosworthy wys daarop die Proteas benodig twee of drie wedstrydwenners om die World Cup te wen. Wegbreke Duminy glo die draaiers is juis sulke spelers. “Shamsi het (in Sri Lanka) gewys hy is ’n wedstrydwenner, want hy vat gereeld paaltjies. Tahir is ook ’n wedstrydwenner en Maharaj kan dit ook doen,” het Duminy gesê. Duminy het in Sri Lanka self as die bykomende draaier met sy wegbreke glad nie sleg gevaar nie. “Ál die stadige boulers werk baie hard aan ons vaardighede onder Claude Henderson se afrigting.”