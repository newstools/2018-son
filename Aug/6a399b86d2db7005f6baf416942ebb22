DURBAN. – Dat die meeste spelers van die Argentynse rugbyspan so baie in Suid-Afrika gespeel het, sal beslis in hul guns tel. Só het die Poemas se ervare skrumskakel Martin Landajo gister­ hier ná sy span se slypsessie by die Hoërskool Glenwood gesê. Suid-Afrika kom Saterdag hier op Kingspark te staan teen Argen­tinië. Die 30-jarige Landajo het sedert 2008 reeds in 81 toetse vir Argen­tinië gespeel. Landajo het vertroud geraak met Suid-Afrikaanse toestande, nie net as ’n lid van die Jaguares in die Superrugby-reeks nie. Dié gesoute skrumskakel het ook van 2011 tot 2015 vir die Pampas-XV in die Vodacombeker in Suid-Afrika gespeel. Die Jaguares het vanjaar daarin geslaag om ál die Suid-Afrikaanse Superrugbyspanne in Suid-Amerika ore aan te sit. Boonop het hulle ook ál hul Superrugby-kragmetings op hul toer in Australasië gewen. Landajo glo dit behoort die nasio­nale span se selfvertroue ook te boost. Hy sê: “Ja, ons het reggekry wat geen Suid-Afrikaanse span in Nieu-Seeland en Australië kon regkry nie. “Dit behoort goed te wees vir ons selfvertroue, al speel ons in ’n heel ander toernooi. Dis omdat ons gaan probeer om die welslae van die Superrugby-toernooi oor te dra na die Kampioenskapsreeks. “Ons weet terselfdertyd maar al te goed dat dit nie ’n maklike taak sal wees om die Bokke te klop nie.” Landajo meen die Springbokke het in die toetsreeks teen Engeland bewys waartoe hulle in staat is. Hy sê: “Met Rassie Erasmus as die Springbokke se nuwe breier is hulle ’n gedugte span. Hulle het ’n goeie toetsreeks teen Engeland gehad. “Ons het baie huiswerk gedoen. Hul skrum- en lynstaanwerk sal altyd goed wees, maar hulle het ook ’n paar nuwe dinge probeer.” Oor ’n moontlike tweestryd met sy eweknie van die Bokke, Faf de Klerk, sê Landajo: “Faf se spel het geweldig baie verbeter sedert hy van Engeland af teruggekeer het. Geseën “Hy was altyd ’n goeie speler, maar is nou ’n baie meer afgeronde speler en sal beslis ’n handvol wees. “Suid-Afrika is geseën met talent­volle skrumskakels. Ek het al teen spelers soos Embrose Papier en Ivan van Zyl by die Bulls en Ross Cronjé by die Lions te staan gekom.” Landajo sê egter Argentinië kan ook spog met baie talentvolle skrumskakels. Dis ook nie ’n uitgemaakte saak dat hy Saterdag in die beginspan sal wees nie. Hy maan: “Ons het goeie skrumskakels in ons groep en hulle kan met ’n paar verassings vorendag kom.” Volg Adnaan Mohamed op Twitter.