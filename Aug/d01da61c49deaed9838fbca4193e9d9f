GEORGE. – Velile Waxa (58), ’n councillor van die Knysna-stadsraad, het gister in die landdroshof verskyn vir sy beweerde betrokkenheid by die moord op ’n kollega, Victor Molosi (50). Hy is Dinsdag deur die polisie aangekeer. Waxa is ’n onafhanklike raadslid. Twee ander verdagtes, Mwanda Makala (42) en Vela Dumisa (37), het saam met hom verskyn. Kapt. Malcolm Pojie, polisiewoordvoerder, het gesê vier verdagtes is Dinsdag in onderskeidelik Knysna en Kaapstad aangekeer. Aanhouding Die vierde verdagte is intussen vrygelaat omdat daar geen voldoende bewyse is om hom aan die moord te koppel nie. Die drie wat Donderdag verskyn het, bly in aanhouding en sal weer op 23 Augustus in die hof verskyn. Mandla Tyololo (39) het reeds vroeër oor dieselfde saak verskyn. Molosi, wat ’n ANC-raadslid was, is in Junie voor sy huis in Concordia, Knysna, doodgeskiet.