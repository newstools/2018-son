TWEE boesemvriende het ­Saterdag op ’n quad bike in Hanover Park verongeluk. Kieyam Stemmet en Abdudeyaan Rode, die slagoffers, was albei nege jaar oud. Kieyam het die bike bestuur. Dis nie seker hoe die ongeluk gebeur het nie. Son was by die huise van die onderskeie kinders, maar die ouers was te geskok om oor die saak te praat. Die ongeluk het vroeg Saterdagmiddag gebeur in dieselfde straat waarin die kinders woon. Kapt. FC van Wyk, ’n woordvoerder van die polisie, het gesê ’n saak van manslag word ondersoek. “Die ondersoek word gehou nadat twee negejarige seuns met ’n quad bike in Lynburgstraat, Hanover Park, gery en omgeslaan het. “Een seun het gesterf en die ander een is met ernstige beserings hospitaal toe geneem. “Die seun het later in die hospitaal gesterf.” Die polisie vra mense wat dié tragiese ongeluk gesien het, om asseblief die ondersoekbeampte, speursers. Ricardo Coetzee, te bel by 021 690 1517 of 071 914 9663.