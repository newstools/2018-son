BONANG laat nie met haar mors nie. As jy stories oor haar versprei, sál Queen B jou hof toe sleep. Die plaaslike koerant Sunday World het mos die naweek geskinder dat die TV-darling nie vir Jan Taks sy deel gee nie. Die koerant het op 26 Augustus berig sy het in die Johannesburgse handelsmisdaadhof verskyn oor tax-bedrog. Kyk, Bonang is nou dik moerig en sê sy sort wel die taksman uit. Maar sy is nog lank nie klaar met die koerant wat glo stories oor haar opgemaak het nie. Vir hulle gaan sy in die hof sien en sy soek niks minder as 10 miljoen nie, dankie. Dis nie net Bonang wat die gerugte ontken nie, die nasionale vervolgingsgesag ontken ook dat Bonang in die hof verskyn het vir belastingbedrog. Davin Phillips, die uitvoerende direkteur van Celebrity Services­ Africa, wat Queen B verteenwoordig, het aan Channel­ 24 gesê dat daai omstrede berig krioel van feitefoute. “Bonang is nooit voor die hof gedagvaar nie en het nooit verskyn vir die aanklagte op tax-bedrog nie.” Die stomme Sunday World moet hul spaarblikkie­ oopkap om met Queen B in die hof te kan gesels.