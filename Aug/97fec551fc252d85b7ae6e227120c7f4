DIE Protea Imran Tahir maak vroeg in die Karibiese Premierliga (CPL) se T20-krieketreeks ’n baie groot impak. Hy speel vir die Guyana Amazon Warriors, wat hul eerste twee wedstryde gewen het, eers met ses paaltjies teen die St. Kitts & Nevis Patriots en toe Saterdag in die Providence-stadion met net drie lopies teen die St. Lucia Stars. Tahir het teen St. Kitts 1/32 ingeoes toe sy slagoffer die groot kanon Chris Gayle was. Die ervare bybreker het teen die St. Lucia Stars ook ’n groot kanon en ook ’n linkskolwer, David Warner, uitgekry. Andre Fletcher en Warner was met die telling op 28/0 net besig om hulle in te grawe toe Tahir in die sewende boulbeurt tot die aanval toegetree het. Fletcher het ’n enkellopie gekry en Tahir se eerste bal na Warner was ’n vol aflewering. Die Aussie het dit probeer veeg. By Tahir was daar geen twyfel dat hy Warner been voor paaltjie betrap het nie. Hy het op sy kenmerkende manier afgesit grens toe om sy paaltjie te vier. Dit was ’n twyfelagtige beslissing, maar later in dieselfde boulbeurt was daar geen twyfel dat hy ook vir Fletcher been voor paaltjie betrap het nie. Tahir het Fletcher met ’n googly geflous om die telling in ’n oogwink van 28/0 na 30/2 te verander en die Stars onder druk te plaas. Tahir het uiteindelik 2/23 in ’n deurslaggewende boulvertoning ingeoes. Twee Proteas, Hashim Amla en David Miller, sal ook binnekort in die CPL in aksie wees. Hulle sal ná Suid-Afrika se toer in Sri Lanka by hul onderskeie spanne aansluit. Amla sal vir die Barbados Tridents speel en Miller vir die Jamaica Tallawahs.