’N LEERDER wat deur ’n skoolmaat gelem is, is nou stabiel. Die kind van die Hoërskool Lückhoff in Idasvallei, Stellenbosch, is steeds in die hospitaal. Die messtekery het Dinsdagmiddag op die skoolterrein gebeur. Die vermoede is dat die leerder met ’n kapmes gesteek is. Bronagh Hammond, ’n woordvoerder van die Wes-Kaapse onderwysdepartement, sê dit het in ’n geveg tussen leerders gebeur. “Die grade van die leerders is nog nie bevestig nie.” Hammond sê ’n leerder is ernstig gewond. “Die hoof, sowel as die ambulans, polisie, brandweer en nooddienste, is na die toneel geroep. “Ambulanspersoneel het die gewonde leerder gestabiliseer, na die Mediclinic gejaag en die ouers van die leerder laat weet.” Gevolge Hammond sê die ouers van die gewonde leerder het ’n aanklag by die polisie gemaak teen die aanvaller. “Die skool se beheerliggaam het Dinsdag vergader om te bepaal watter dissiplinêre stappe teen moontlike verdagtes gedoen moet word. Hulle ondersoek die voorval en enige leerders wat geïdentifiseer word, sal die gevolge moet dra,” sê Hammond. Kapt. FC van Wyk, ’n polisiewoordvoerder, bevestig ’n 16-jarige seun is in die voorval gewond. Gisteroggend is twee verdagtes van 16 jaar gearresteer. Hulle is in die sorg van hul ouers vrygelaat en is gewaarsku om Dinsdag in die hof te verskyn. “ ’n Saak van aanranding met die doel om ernstig te beseer, word ondersoek,” sê Van Wyk. Volg Astrid Februarie op Twitter. Stuur enige nuuswenke aan info@son.co.za.