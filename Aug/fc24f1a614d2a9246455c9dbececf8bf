SUID-AFRIKA A se krieketspan het die vierhoekige eendaagse reeks in Indië swak begin. Indië B het Suid-Afrika A volgens die DL-metode met vyf paaltjies geklop. Suid-Afrika A het met die kolf gesukkel en is binne 47,3 boulbeurte vir 231 lopies uitgehaal. Indië B het nie juis probleme gehad om die aangepaste teiken te bereik nie. Met Indië B se telling op 214/5 ná 40,3 boulbeurte het reën uiteindelik die laaste sê gehad. Heelparty van Suid-Afrika A se kolwers het hulle net begin ingrawe voordat hulle paaltjies gespat het. Hulle kon egter nie ’n lekker groot vennootskap aan die gang kry om Indië B onder druk te plaas nie. Senuran Muthusamy (55) en Farhaan Behardien (43) het vir die hoogste tellings gesorg. Gihahn Cloete het met 25 lopies die beste van die toporde-kolwers gevaar. Die boulers Malusi Siboto (26) en Dane Paterson (25) se bydraes het dinge darem minder sleg vir Suid-Afrika laat lyk. Onoorwonne Paterson het met die bal die meeste sukses vir Suid-Afrika A behaal deur 2/33 te neem. Muthusamy, Tabraiz Shamsi en Sisanda Magala het een paaltjie elk ingeoes. Indië B se kaptein, Manish Pandey, was die doring in die Suid-Afrikaners se vlees met ’n uitstekende onoorwonne boulbeurt van 95 lopies. Suid-Afrika A speel môre teen Australië A.