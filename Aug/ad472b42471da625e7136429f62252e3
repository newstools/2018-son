NEGE amptenare van die Oos-Kaapse onderwysdepartement (OKOD) was sedert 2015 met betaalde verlof hangende die uitslag van verskeie ondersoeke en het meer as R3 miljoen in salarisse ontvang. Hulle is vir onder meer korrupsie en die wanbestuur van geld ondersoek. Luidens Mandla Makupula, LUR vir onderwys, se antwoord op ’n vraag in die provinsiale wetgewer deur die DA-LPW Edmund van Vuuren is twee van die nege amptenare afgedank en het twee bedank. Makupula het in sy antwoord bevestig dat hy ingelig is oor die betrokke amptenare. Vier amptenare is in die 2015-’16-boekjaar op betaalde verlof geplaas hangende die uitslag van ondersoeke, twee in die 2016-’17-boekjaar en drie sedert die 2017-’18-boekjaar. Een van die vier amptenare in die 2015-’16-boekjaar is afgedank, een het ’n finale skriftelike waarskuwing ontvang en twee is vir twee maande sonder vergoeding geskors. Vir die 2016-’17-boekjaar is die ondersoeke teen die drie amptenare aan die gang en is hulle tydelik geskors, lui die antwoord. Luidens die antwoord is tugverhore vir Junie en Julie 2018 geskeduleer. Een van die betrokke amptenare is in die 2017-’18-boekjaar afgedank en die ander twee amptenare het bedank. Van Vuuren gesê die antwoord op die vrae toon dat drie sake uit die 2016-’17-boekjaar steeds aan die gang is. “Sedert 2015 het die onderwysdepartement R3,4 miljoen aan die amptenare betaal terwyl hulle ondersoeke aan die gang is. “Die geld wat aan hierdie amptenare betaal is, kon gegaan het om broodnodige dienste binne skole in die Oos-Kaap te verskaf,” voeg hy by.