’N 72-UUR-AKSIEPLAN is geaktiveer nadat vier mans die Ngangelizwe-polisiestasie in Mthatha binnegestorm en ’n persoon in die aanhoudingselle doodgeskiet het. Só het die nasionale polisiekommissaris, genl. Khehla John Sitole, gister gesê. Dit kom nadat vier mans met balaklawas aan gisteroggend die bogenoemde polisiestasie binnegegaan het. “Daar word beweer dat vier verdagtes in besit van vuurwapens die gemeenskapsdienssentrum se lede net ná middernag teen gunpoint gehou het,” sê Brenda Muridili, ’n polisiewoordvoerder. “Twee van die verdagtes het na die aanhoudingselle gegaan en die lede het verskeie skote hoor afgaan. Die verdagtes het toe van die toneel gevlug.” By nadere ondersoek is bevind dat ’n 38-jarige persoon wat in aanhouding was, noodlottig gewond is. Dié persoon is op 29 Julie vanjaar gearresteer vir die besit van vuurwapens. Muridili sê die moord sal ondersoek word deur ’n multi-dissiplinêre span wat geaktiveer is. Dit sal bestaan uit verskeie gespesialiseerde eenhede en ervare polisieondersoekbeamptes. Volgens Sitole is die bestuur van die SAPD besorg oor die verlies van ’n persoon se lewe in aanhouding. “Die sekuriteit by ons polisiestasies en die veiligheid van ons lede en aangehoudenes in ons polisiestasies is die hoogste prioriteit. “Intussen is beveel dat die 72-uur-aksieplan onmiddellik geïmplementeer word om die oortreders op te spoor, wat ’n totale verontagsaming van menselewens en die gesag van die staat het. Ek is vol vertroue dat die oortreders gevang sal word,” sê Sitole.