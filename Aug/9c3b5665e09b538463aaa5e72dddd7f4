LADISMITH. – Vroue van alle ouderdomme het hier met hul voete gestem teen misdaad teen vroue en kinders. Onder die tema “Vroue verenig en neem SA vorentoe” het vroue, die polisie en etlike gemeenskapsorganisasies in die townships gemarch en mans gewaarsku. ’n Inwoner van Sakkiesbaai, waar ’n tienjarige meisietjie verkrag is, het sy stem dik gemaak oor sy gemeenskap. “Nóóit weer sal ’n man ’n kind hier rape nie. Mans wat dit nog wil try, sal nie weer die son sien opkom nie.” Die marchers het op alle plekke waar daar voorheen vroue verkrag is, ’n eed afgelê dat hulle soos een vrou teen die lafaards sal saamstaan. AO Jannie Cedras, polisiewoordvoerder, sê: “Die vroue is gewapen met plakkate wat mans daaraan herinner dat vroue nie seksslawe is nie en moeg is daarvoor dat hulle die slagoffers van geweld moet wees.” Jong mense is daaraan herinner dat dwelms soos tik, dagga en Mandrax die grootste verwoester is en dat kinders as seksslawe gebruik kan word as hulle verslaaf is. Die plaaslike regering is gevra om bebosde gebiede skoon te maak en donker plekke te belig sodat die misdadigers nie daar hul gemors kan aanvang nie. Lt.kol. Jakobus Marthinus van die polisie het ook gewaarsku: “Die polisie tree genadeloos op teen misdadigers en nog meer as dit by oortreders kom wat vroue en kinders misbruik, mishandel, verkrag en aanrand. “Rapporteer misdade en werk saam met die SAPS, en kýk na julle kinders. “Ek bedank die gemeenskap wat inligting oor dwelmsmokkelaars aan ons deurgee. Dit word as vertroulik hanteer.”