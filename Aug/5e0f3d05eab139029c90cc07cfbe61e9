DIE Baaise handelshof het dié week borgtog van R10 000 toegestaan aan ’n vermeende bedrieër. David Geoffrey Wilmot (46) het Dinsdag in die Baaise handelshof verskyn op aanklagte van bedrog en geldwassery van R23 miljoen. Nog ’n aanklag wat verband hou met die feit dat hy onwettig opgetree het as ’n finansiële diensverskaffer, is op die klagstaat. Volgens Anelisa Feni, ’n woordvoerder van die Valke in die Oos-Kaap, het Wilmot in die tydperk tussen Januarie 2010 en Junie 2015 beleggers gewerf om in sy maatskappy te belê. Oorhandig Hy het belowe om die geld te belê in die valutamark. Beleggers het altesame R23 miljoen belê. Wilmot het na bewering ’n return van tussen 2% en 3% aan beleggers – wat hoofsaaklik van die Jeffreysbaai en Oos-Londen-omgewing is – belowe. Die Valke se ondersoekeenheid gemoeid met ernstige handelsmisdaad het Wilmot Dinsdag in hegtenis geneem nadat hy gevra is om homself te oorhandig aan die ondersoekeenheid se tak in die Baai. Wilmot se volgende hofverskyning is 3 September.