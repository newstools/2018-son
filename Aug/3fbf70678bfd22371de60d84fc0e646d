DIE opwindende jong Springbokke Warrick Gelant en Embrose Papier is hier om te bly. Albei het hulle gister met verlengde kontrakte tot die Blou Bulle verbind. Papier sal tot 2021 sy rugby op Loftus Versfeld speel en Gelant tot minstens 2020, het die Blou Bulle-maatskappy gister in ’n verklaring bevestig. Daar was vroeër gerugte dat die WP hard na albei dié twee jong sterre se dienste gevry het. Gelant en Papier het albei aanbiedinge van elders gekry, maar dit van die hand gewys. Vier ander Blou Bulle het ook hulle kontrakte verleng. Hulle is Johnny Kôtze, Ruan Nortjé, Mornay Smith en Conraad van Vuuren. Intussen het die Bulle ook die dienste van die OP se Junior Springbok-stut, Alulutho Tshakweni, verseker. Gelant sê dis ’n opwindende tyd om ’n Bul te wees. “Hier is iets spesiaals op Loftus aan die gebeur en ek sien daarna uit om deel daarvan te wees.” Xander Janse van Rensburg, wat vir die kontraktering by die Bulle verantwoordelik is, sê die maatskappy is baie opgemaak dat Gelant en Papier hulle internasionale loopbane as Bulle gaan voortsit.