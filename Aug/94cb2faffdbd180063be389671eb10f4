GEEN, maar géén eerstejaarstudent gaan in 2019 tersiêre onderrig mis weens die onbevoegdheid van die NSFAS nie. Só beloof die commander-in-chief van die FeesMustFall-veldtog van die Universiteit van Kaapstad, Sihle Lonzi. Die tersiêre toekoms vir duisende eerstejaarstudente vir volgende jaar lyk maar donker ná ’n besluit van die nasionale finansiële hulpskema vir studente (NSFAS) om nie beursaansoeke vir volgende jaar te prosesseer nie. Dié skokaankondiging is vandeesweek deur die minister vir hoëronderwys en opleiding, Naledi Pandor, gemaak. Volgens Pandor is die besluit daarop gemik om eers die agterstallige klasgelde van 2017 en 2018 uit te sorteer. Lonzi sê hy kan nie nou al sê of 2019 deur protesoptrede gekenmerk gaan word nie, maar het belowe hulle sal die verwikkelinge by die NSFAS met valkoë dophou. “Hierdie plan om die backlogs uit te sorteer, is ’n bietjie te laat, want ons het al in 2015 hieroor gekla. “Dit gaan ’n administratiewe nagmerrie afgee en dit is ’n weerspieëling van die NSFAS en die ANC-regering. “Wat ons nou al kan sê, is dat ons nie in 2019 gaan toelaat dat één eerstejaarstudent nie sal kan verder studeer weens die gemors wat deur die NSFAS veroorsaak is nie.” Voornemende 2019-studente met wie Son op Sondag gepraat het, was in die week nie eens bewus van dié besluit nie. ’n Matrikulant wat anoniem wou bly, sê: “Ek wil volgende jaar verder gaan studeer en wou by die NSFAS aansoek doen om ’n beurs. My ouers sal seker nou moet aansoek doen vir ’n lening, maar ek weet nie of hulle dit kan afford nie.” Volgens ’n ouer is hierdie nuus ’n groot skok. “Die petrol gaan op, Eskom dreig met beurtkrag, en nou ook die nuus dat die beursaansoeke vir studente vir volgende opgeskort is. “Ek is klaar op my knieë deur net met my kinders se skoolfooie te sukkel. Hoe gaan ek nou vir my dogter sê dat sy dalk nie volgende jaar die kans op ’n beurs gaan hê nie?” Kagisho Mamabolo, die NSFAS se woordvoerder, het vroeër aangevoer die opskorting van beursaansoeke vir volgende jaar is grootliks veroorsaak deur oudpres. Jacob Zuma se aankon­diging laat in Desember 2017 dat tersiêre onderrig voortaan gratis gaan wees, en die nodige aanpassings wat toe gedoen moes word. Mamabolo het egter nie op Son op Sondag se navrae gereageer oor wanneer aansoeke vir voornemende 2019-studente weer geopen sal word nie. Prof. Ahmed Bawa, uitvoerende hoof van die Universiteite Suid-Afrika-forum, sê hy glo nie die NSFAS se uitstel van beursaansoeke sal weer tot die gewelddadige #FeesMustFall-betogings lei nie. “Sulke gewelddadige betogings is hoogs onwaarskynlik, want die befondsingsiklus sal voor die einde van die jaar weer in plek wees. “Vir nou word studente net gevra om nie vir NSFAS-befondsing aansoek te doen nie, totdat die NSFAS dinge uitgesorteer het,” sê hy. Prof. Cherrel Africa, woordvoerder vir die Universiteit van Wes-Kaapland (UWK), sê die UWK is ten gunste van enige besluit wat ten gunste van studente is. Africa sê die besluit om eers die kopseer rondom beurse uit te sorteer, gee huidige studente die geleentheid om vir eers net op hul studies te fokus. “Ons kan egter nie bespiegel of die besluit om beursaansoeke vir 2019 op te skort, weer tot betogings sal lei nie.” Lauren Kansley, woordvoerder van die Kaapse Skiereiland-Universiteit vir Tegnologie (KSUT), sê ’n groot deel van hul studente is van NSFAS-beurse afhanklik. “Dit is noodsaaklik dat die miljarde wat aan studente toegeken is, so gou moontlik by hulle uitkom. “Die minister (Pandor) toon deursigtigheid om befondsing te stop totdat sekere kwessies eers uitgestryk is,” meen sy.Volg Son Koerant op Twitter. Stuur nuuswenke aan info@son.co.za.