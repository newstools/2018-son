“HY SMILE nog, die gemors. “Dit sal sy laaste smile wees! “Sy laaste!” Só het ’n familievriend gister buite die Wynberg-hof gal gebraak oor Wazier Jumah (39). Jumah staan tereg op aanklagte dat hy ’n 13-jarige meisie van Ath­lone verkrag en aangerand het. Jumah het gister die tweede keer in die hof verskyn. Buite die hof het betogers ook hulle woede oor die beskuldigde uitgespoeg. Gewapen met posters het hulle dit uitgespel dat sulke dinge nie geduld kan word nie. Wat die gemoedere verder aanwakker, is dat die hofsaak so reg in die hartjie van Vrouemaand val. Toe hy gister in die beskuldigdebank staan, het hy na die hofgalery gedraai en vir iemand gesmile en ooggeknip. Dit het die slagoffer se mense erg ontstel. “Hy het geen remorse nie,” het nog ’n hofganger oor hom uitgepak. Luidens die aanklagstaat het Jumah die meisie in sy antie se huis gedwing om ’n onbekende dwelm te drink wat haar laat relax het. Die beskuldiging is voorts dat hy toe haar klere afgeruk en haar verkrag en aangerand het. Die voorval het in Julie plaasgevind toe die meisie op pad huis toe was. Jumah was voor die voorval in die tronk vir die verkragting van ’n ander meisie. Jumah het aangedui hy gaan formeel aansoek doen om borgtog. Landdros Goolam Bawa het die saak tot 4 September uitgestel. Jumah bly in aanhouding. Volg Astrid Februarie op Twitter. Stuur nuuswenke aan info@son.co.za.