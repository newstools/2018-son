JOSÉ Mourinho se job as manager van Manchester United is in gevaar. As sy span Maandag teen Tottenham Hotspurs verloor, kan dié klub se eienaars hom dalk net in die pad steek. As dit van die fans afgehang het, was dié Portugees lankal gefire. United verwelkom Spurs Maandag na Old Trafford. Mourinho sal teen dié tyd met verskeie opskietgebede losgetrek het om aan sy job vas te hou. Laas week se vernederende nederlaag van 2-3 teen Brighton het fans erg omgekrap. Daar is ook nie veel hoop van sukses in Maandag se game nie. Wat egter in Mourinho se guns tel, is die feit dat Spurs nie een van sy vorige vier wedstryde op Old Trafford kon wen nie. Maar soos Mourinho se span die laaste tyd rondploeter, is die goeie rekord geen waarborg nie. Spurs het sy Premierliga-veldtog op ’n positiewe noot afgeskop met twee seges in sy eerste twee wedstryde. Spurs manager, Mauricio Pochettino, se span sal gretig wees om die pendulum in hul guns te swaai. Hulle sal United se treurmare in die Theatre of Dreams wil voortsit. Die vonke kan Maandag behoorlik op Old Trafford spat. Mourinho kort drie punte om sy bas te red.