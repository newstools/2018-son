EBRAHIM Rasool, die ANC se Wes-Kaapse verkiesingshoof, sê ’n internasionale internet-reus staan gereed om meer as ’n miljard dollar in die Wes-Kaap te belê. Volgens Rasool, wat Dinsdag tydens ’n sakeontbyt in Somerset-Wes gepraat het, sal dit duisende werksgeleenthede verskaf. Rasool, ’n voormalige Wes-Kaapse premier en ANC-leier van die provinsie, het gesê die nuwe ontwikkeling sal langs die Kaapse filmateljee in die omgewing van Macassar, Faure, Eersterivier en Khayelitsha wees. “Ek het die maatskappy in Amerika gewerf terwyl ek die Suid-Afrikaanse ambassadeur in Washington was. “Ons mense, veral die jong mense, moet die geleentheid aangryp. Die investering vorm ook deel van pres. Cyril Ramaphosa se veldtog om beleggers na Suid-Afrika te lok om werkloosheid hok te slaan,” sê Rasool. Wat die verkiesing in die Wes-Kaap betref, is hy baie optimisties dat die ANC tussen 34% en 38% van die stemme kan trek. Hy sê hy is verheug om te sien baie van die ou ANC-lede wat afvallig geraak het weens die binnegevegte in die party, is besig om terug te keer. Hy sê ook daar moet gewaak word teen die opvatting dat die ANC ’n party vir swart mense is. “Dis ’n huis vir almal.”