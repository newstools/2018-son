BENNI McCarthy, afrigter van Cape Town City, wil hê sy span moet “soos ’n verkleurmannetjie wees”. Die span moet weet wanneer om aan te pas. McCarthy se uitlating verwys daarna dat City die Premierliga-kampioen, Mamelodi Sundowns, met 1-0 in die MTN8-halfeindstryd geklop het. Nou moet die Citizens van hulle euforie vergeet en op die Premierliga fokus. Hulle pak Free State Stars vandag op Goble Park in Bethlehem. “Ons moet Free State Stars vat as nog ’n cup final, want die drie punte is soos ons daaglikse brood,” het McCarthy uitgewys. “Jy wil nie track verloor met die spanne wat bo jou op die punteleer is nie. “Bloem Celtic en Wits is tans die high-flyers. “Dis belangrik dat ons ’n positiewe uitslag kry. Drie punte is die ideaal vir my, maar ek weet dit gaan nie so maklik wees nie.” McCarthy het gesê hy sal probeer om met sy spankeuse vir Stars ’n balans te vind. “Ons sal die span verfris en ’n paar veranderinge aanbring. “Ek moet dit beslis doen, maar ook nie te veel nie. Dit is belangrik om nie die bestendigheid te ontwrig wat ons op die oomblik het nie. “Van daar af sal ek kan sien hoe sake verloop.” McCarthy het uitgewys hy is tevrede met sy sterspeler Ayanda Patosi se fiksheidsvlakke. Patosi word die laaste tyd hewig gekritiseer oor sy ekstra vet­rolle. “Kyk, as jy hom gereeld kan speel, sal dit sy fiksheidsvlakke regkry.”