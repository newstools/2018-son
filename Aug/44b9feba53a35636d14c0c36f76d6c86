SES mans wat teregstaan vir ’n dubbele moord het gister een vir een in ’n volgepakte hofsaal in die Baaise hooggeregshof by die dock ingeskuif. Die ses beskuldigdes is Damian Kammies (23), Deilon Makoppa (31), Kurt Bosman (29), Christiano Whitebooi (19), Ashton Calvert (25) en Warren Steyn (24). Die mans word na bewering verbind met die Spotbouers-bende. Hulle staan tereg op ’n rits aanklagte, insluitend moord, aanranding met die opset om ernstig te beseer, ontvoering, brandstigting en die onwet­tige besit van ’n vuurwapen en ammunisie. Die saak volg ná ’n voorval in November 2016 toe twee mans vermoor en nog een ontvoer is in ’n beweerde wraakaanval. Toe die mans gister in die hof verskyn, is hulle oor hul verhoordatum in kennis gestel. Hulle is ook ingelig dat advokate van die Regshulpraad hulle in die verhoor gaan verdedig. Adv. Jodene Coertzen van die Regshulpraad het bevestig die beskuldigdes se advokate gaan vir die saak beskikbaar wees. Uitgesoek Regter Daylin Chetty het hierop gesê die advokate wat die beskuldigdes gaan ver­dedig, moet gereed wees om op 29 Januarie voort te gaan met die verhoor. Op die dag van die voorval het die beskuldigdes na bewering ene Neville Bruintjies uitgesoek. Mohammed Gameldien Abdullah is in die proses vermoor. Abdullah se lyk is daarna in Malabar ontdek. Die mans is na bewering Schauderville toe, op soek na Bruintjies. Te midde van die voorvalle is die huis van Bruintjies se ma afgebrand. Hulle het ene Franklin Matthys na bewering in die proses aangerand en ontvoer. Die staat beweer die beskuldigdes het ook Deon, Matthys se neef, vermoor. Die mans sal op 29 Januarie weer in die hof verskyn. Almal behalwe Whitebooi is in aanhouding.