KYK, jy kan jou maar regmaak vir ’n opwindende, splinternuwe dramareeks gevul met verbode liefde, skuld, skandaal, liefdesdriehoeke, passie, drome en moord. Die DStv-kanaal kykNET&kie bring van 1 Oktober af vir kykersArendsvlei, wat drie dae per week van Maandag tot Woensdag te sien sal wees. Arendsvlei is ’n fiktiewe buurt in die noordelike voorstede van Kaapstad. Die Hoërskool Arendsvlei is ’n onafhanklike skool en is die middelpunt van alles. Die skoolhoof, Beatrice, vertolk deur Jolene Martin, het die skool gestig om vir die kinders in die gemeenskap ’n goeie opvoeding teen ’n bekostigbare prys te bied. Dis ’n passie-projek wat gefinansier is deur erfgeld ná haar pa se dood. Die toesigvervaardiger van kykNET, Janine Cornelius, is baie opgewonde oor dié reeks. “Kykers kan hope drama verwag, want nie almal in Arendsvlei het goeie bedoelings nie … “Ons het ’n fantastiese rolverdeling. En kykers kan daarna uitsien om ou bekendes weer te sien, maar ons is ook baie opgewonde om nuwe talentvolle akteurs, veral onder die jonger karakters, aan kykers voor te stel,” sê Janine. Ek stem saam – die nuwe telenovela het ’n uitstekende rolverdeling. Talentvolle akteurs soos Oscar Petersen (Joe Barber), Jolene Martin, Jody Abrahams, Melanie du Bois, Rehane Abrahams, Kay Smith, Christian Bennett en vele meer is te sien. Volgens Roberta Durrant, kreatiewe vervaardiger, is daar iets vir almal in dié reeks. “Die storielyne is universeel. Die telenovela fokus hoofsaaklik op familie. Dis die storie van ’n broer en suster wat ’n verskil wil maak in die gemeenskap, maar hul lewe word onherroeplik verander ná ’n skietvoorval.” Die skrywer Theltom Masimila sê: “Die taalgebruik is Kaaps: baie gemaklik en eie aan die mense wie se stories ons vertel. Ons kan nie wag om die kykers te vermaak met karakters wat baie beslis in hul harte gaan kruip nie.”