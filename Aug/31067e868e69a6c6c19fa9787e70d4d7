’N LAERSKOOLLAITIE van ’n posh area in Stellenbosch is gister in sy ouerhuis met ’n koeëlwond aan sy kop gevind. Michal Roux, ’n gr. 7­leerder aan die Laerskool Stellenbosch, het sy skoolklere aangehad toe sy ma hom kry. ’n Familievriend sê die ma het voor dit die ouer suster na die Rhenish Girls’ High School geneem. Volgens sers. Noloyiso Rwexana, ’n polisiewoordvoerder, het die voorval net ná aguur die oggend plaas­gevind. “Ons lede is uitgeroep na die toneel, waar hulle op die 13-jarige afgekom het. Hy het ’n skietwond aan sy kop gehad. Hy is op die toneel dood.” Platgeslaan Volgens die vriend is die vuurwapen naby Michal se liggaam gevind. Dit lyk of hy sy lewe geneem het. Toe Son gister Jannaschweg in Jonkershoek besoek, was dit opvallend stil. Lede van die polisie se forensiese span was nog op die toneel, en Michal se ouers was by bure. Die familievriend sê Michal se ouers is platgeslaan. Die skoolhoof, Hawkie de Villiers, sê Michal was ’n aangename kind en wat in al sy vakke A’s behaal het. “Hy was meer slim as sportief, maar het nie weggeskram van sport nie.” Michal het gereeld saam met sy vriende visgevang en geskateboard. De Villiers sê drie beraders en die ouers van ander gr. 7’s het die kinders ondersteun.