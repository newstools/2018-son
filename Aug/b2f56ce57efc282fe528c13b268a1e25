SOWAT 70 vroue van reg oor die Baaise noordelike gebiede het gister saamgetrek om te bid oor die benarde toestand waarin hul gemeenskap is. Met die afskop van Vrouemaand het hulle uitgestaan in hul wit T-hemde, wat vrede simboliseer. Omstanders het toegekyk hoe hulle hardop lofliedere sing en bid vir hul gemeenskap. Die bidsessie is gehou op die vlak by die kruising tussen Bethelsdorp se Uitbreiding 31 en 32, waar Rensburgstraat die twee gebiede skei. Pam Pakade (37) en 11 ander vroue het die gebedsessie moontlik gemaak. Vroue het van ver gekom om daaraan deel te neem. Hulle het selfs die dag voor die tyd gevas. “Ek het ’n droom gehad dat ’n groep vroue op die hoek staan en bid. “Ons het toe met die vroue in die gemeenskap gepraat en pamflette uitgedeel om almal bewus te maak. “Die belangstelling was groot en almal is gereed vir iets soos dié,” sê Pakade. Volgens haar word die inwoners van die Northerns gereeld geteister deur skietvoorvalle, inbrake, werkloosheid, kinders wat nie skool loop nie en rooftogte. “Vroue kan nie eens meer veilig winkel toe stap nie, want hulle word daagliks ge-rob. Daar is ’n epidemie in die area en dis die laaste agt jaar so.” Die boodskap wat die vroue wil uitstuur, is dat hulle dalk nie in vlees terug sal baklei nie, maar definitief in gebed. Pakade meen gebed is kragtig en die Hand van God beweeg as vroue bymekaar kom om te bid. Catherine Ruiters (68) van Timothy­ Valley sê: “Daar is baie geweld in ons area en ons is hier om te bid vir vrede, veral onder die jong mense. “Waar mense bymekaarkom in Sy naam, is die Here. “Ons vertrou dat ons ’n deurbraak sal maak.” Rosemary Israel (42) van Chatty Uitbreiding 11 sê hul gemeenskap is moeg vir die crime. “Die moeders loop deur en hul kinders gebruik drugs. Vandag gaan dit oor vroue wat bymekaarkom om saam te bid, want ons is nou moeg. “Dit is die minste wat ons kan doen en ons hoop dit sal ’n verskil maak. “Die uitdaging wat ons in die gemeenskap het, is die skietery. “Dis asof dit ’n fashion is onder die outjies. Dis vir my ook ’n persoonlike ding omdat my dogter swanger is van ’n outjie. Ek weet die kind se pa is besig met kriminele aktiwiteite,” voeg Israel by. Verteenwoordigers van die departement van maatskaplike ontwikkeling en die Nelson Mandelabaai-munisipaliteit was ook teenwoordig. Volg Maryke Low op Twitter. Stuur nuuswenke aan info@son.co.za.