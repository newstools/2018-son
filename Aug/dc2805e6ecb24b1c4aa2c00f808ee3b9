’N ONDERSOEK is begin nadat ’n Oos-Kaapse boer na bewering die vee van swart gemeenskaplike boere in Adelaide vergiftig het. Algoa FM berig dat die Oos-Kaapse LUR vir landelike ontwikkeling en grondhervorming, Xolile Nqatha, die gebied die afgelope week besoek het. Hy het sy skok uitgespreek oor wat hy bestempel het as “wreedheid” teenoor mens en dier. Hy het gesê ’n boer wat naby die Lingelethu-township woon, het Sondag die gifdood van 15 stuks vee van swart boere in Adelaide na bewering veroorsaak. “Dit is baie skokkend en dit verteenwoordig wreedheid teenoor diere en mense. “Hierdie vee is die bron van inkomste vir die families en dit is wreedheid teenoor mense met die armoede wat ons in die gebied sien. “Ek is bly dat ons veeartse ’n monster geneem het en die voorlopige verslag dui op moontlike vergiftiging. “Ons verbind ons departement daartoe om met die boere en die polisie te werk om die oortreders van hierdie onmenslike daad te laat boet,” het Nqatha gesê. Een van die boere, Mphithizele Mono, wat vyf stuks vee verloor het, beweer dat die boer “ons beeste met windbukse geskiet het, maar nou het hy hom tot vergiftiging gewend”. Nóg ’n veeboer, Simphiwe Tsani, wat drie diere verloor het, het gesê die beeste het Sondag begin vrek. Dit het voortgegaan met ander beeste wat tekens van swakheid getoon het. Die boere het aan Nqatha gesê die grensheining tussen die township en die plaas is “doelbewus deur hul buurman gevandaliseer” en dit het konflik tussen hulle en die boer veroorsaak. Nqatha het beamptes, onder die leiding van die Amathole-distriksdirekteur, Thembinkosi Boko, opdrag gegee om te verseker dat die heining herstel word. Die LUR het gesê ’n saak wat verband hou met wreedheid teenoor diere is teen die boer geopen.