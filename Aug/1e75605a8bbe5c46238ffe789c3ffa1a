SOWAT 50 000 mense het in die eerste helfte van die jaar hul werk verloor. Dít word luidens Statistieke Suid-Afrika (SSA) se kwartaallikse arbeidsmag-opname grootliks toegeskryf aan die ergste droogte nóg in die Wes-Kaap se geskiedenis. Luidens die verslag staan die landwye werkloosheid­syfer nou op 27,2% – die hoogste vlak in 15 jaar. En van dié mense sit 68,8% reeds langer as 12 maande sonder werk. Aan die positiewe kant sê Alan Winde, Wes-Kaapse minister van ekonomiese geleenthede, dié provinsie het die afgelope jaar 3,2% meer werkgeleenthede gebied. Skep Winde sê: “Die Wes-Kaap lewer steeds ’n groot bydrae tot werkskepping in die land. “Die provinsie was die afgelope jaar verantwoordelik vir die skep van 77 000 van die 188 000 nuwe werkgeleenthede in Suid-Afrika – meer as enige ander provinsie.” Volgens hom was meer as die helfte (sowat 27 000) van die 50 000 jobs wat die afge­lope twee kwartale verloor is, in die landboubedryf. Hy sê dié verlies aan werkgeleenthede is ’n “groot terugslag” vir die provinsie se pogings om soveel jobs moontlik te skep. Hy voeg egter by hy hoop die syfers sal styg noudat dit weer lekker reën. Die provinsie se grootse bydraers tot werkskepping en werk­geleenthede is toerisme en die landbou, gevolg deur finansies en tegnologie. Volg Anele Mfazwe op Twitter Stuur enige nuuswenke aan info@son.co.za.