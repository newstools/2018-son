SUID-AFRIKA se krieketkamp kla nie juis daaroor dat die swaaibouler Lasith Malinga nie in Sri Lanka se T20-groep ingesluit is nie. Malinga was nog altyd ’n doring in die vlees van die Proteas, maar is nie onder die 15 spelers wat gereed staan om Suid-Afrika aan te durf nie. Sri Lanka speel Dinsdag in ’n T20-wedstryd in Colombo teen die Proteas. Dit is die laaste wedstryd van Suid-Afrika se besoek aan Sri Lanka. Dit wil voorkom of Sri Lanka se keurders na ander spelers begin kyk om die 34-jarige Malinga se plek in toekomstige spanne te neem. Hy is ’n groot held in Sri Lanka en vele krieketgeesdriftiges het sy weglating nie gunstig ontvang nie. Sri Lanka se T20-groep is:  Angelo Mathews (k), Dinesh Chandimal, Akila Dananjaya, Dhananjaya de Silva, Binura Fernando, Shehan Jayasuriya, Lahiru Kumara, Shehan­ Madushanka, Kusal Mendis­,­ Kusal Perera (pw), Thisara Perera, Lakshan Sandakan, Dasun Shanaka, Upul Tharanga, Jeffrey Vandersay.