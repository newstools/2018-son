DIE plaaslike boere en tuinmakers van die Baai het nou die gereedskap om die vrugte te kan pluk van hul harde werk. Die Nelson Mandelabaai-munisipaliteit het Woensdag tuingereedskap, sade en ander benodigdhede geskenk aan opkomende boere in die Metro. Renaldo Gouws, wat dien op die Metro se portefeuljekomitee vir ekonomiese ontwikkeling, toerisme en landbou, sê daar is uitdagings met die kwessie van grond. Hy voeg by die Metro het egter al grond geïdentifiseer vir landboudoeleindes. “Daar is boere wat al verplaas is. “Ons het ook aansoeke gekry (van boere), wat dan moet voldoen aan sekere vereistes om te kwalifiseer vir hulpverlening. Daar is ’n lys boere wat van bystand voorsien word. Ons wil ver­seker dat boere kommersieel opereer.” Nomfuno Mbewawa van die departement van plaaslike ontwikkeling en grondhervorming het die boere moed ingepraat en hulle aangemoedig om nie op te gee nie, al is omstandighede moeilik. Sy het ook voorgestel dat hul departement en die Metro ’n databasis deel van al die boere. Mpumi Bongco van die departement van plaaslike ontwikkeling en landbouhervorming sê weer al is daar ’n budget om boere uit te help, is dit nie genoeg nie. Volgens haar is nog ’n uitdaging die tekort aan water in die Metro. Athol Trollip, die burgemeester, sê: “Die Metro het nie ’n begroting vir plaaslike ontwikkeling, grondhervorming en landbouhervorming nie. “Die Metro het egter sowat R1,1 miljoen begroot vir dié inisiatief om opkomende plaaslike boere by te staan. “Dit is nie genoeg nie en sowat R700 000 daarvan is reeds bestee. Ons gaan vra vir ekstra geld.” Aubrey Jasson (77) het ’n plaas op Rocklands buite Uitenhage. “Ek boer met varke en van tyd tot tyd met braaikuikens. Ek plant ook groente. Ek is ook besig om heuningbostee te produseer. “Dit is baie moeilik om finansieel op mens se eie te staan en veral om jouself aan ’n bank te verbind (vir ’n lening). “As dit ’n slegte seisoen is, is dit nie altyd maklik om finansies in die hande te kry nie.” Sylvia Mgebe (67) het ’n koöperatiewe tuin in KwaZakhele wat so groot soos ’n sportveld is. Sy is een van sewe eienaars wat spinasie, wortels, uie, beet en pampoene produseer en dit dan verkoop aan die gemeenskap. “Die landboumense van die Metro het ons baie gehelp en sade gebring om daar te plant. “Op die oomblik kort ons nog trekkers en watertoevoer omdat ons waterpyp gebars het.”