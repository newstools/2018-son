DIE tyd het aangebreek vir Rassie Erasmus om dapper besluite te neem. Ná die Springbokke se skoknederlaag teen Argentinië in Mendoza sal Erasmus sy planne vir die Bokke se volgende toets – teen die Wallabies – moet verander. Dit sal beslis baie interessant wees om te sien hoe die Bok-breier die situasie volgende week teen Australië­ in Bris­bane gaan regstel. Handré Pollard, Bok-losskakel, het nie net ’n nagmerrie met sy stelskoppe in die twee toetse teen Argen­tinië ervaar nie, sy algemene spel was ook uiters swak. Die Bokke met Erasmus as breier het nog nie ’n toets oorsee gewen nie. Die druk sal dus ondraaglik raak as sy span teen die Wallabies in Oz-land die knie sou buig. Dit sal moeilik wees, want Erasmus se eweknie, Mic­hael Cheika, is ook onder geweldige druk om sy span weer op die wenpad te kry. Die Bokke het nie ’n goeie rekord in Brisbane nie. Die Wallabies sal dus all out gaan om Siya Kolisi se span in Queensland te troef. Die Bokke se lostrio het nie laas week as ’n kombinasie die mas teen die Poemas in Mendoza opgekom nie. Erasmus kan dalk besluit om Pieter-Steph du Toit weer ’n kans in die nr. 7-trui te gee, met Kolisi op 6 en Warren Whiteley op 8. Francois Louw kan ook agsteman speel. Wilco Louw en Stephen Kitshoff verdien ’n kans in die voorry in die beginspan op onderskeidelik vas- en loskopstut. Frans Malherbe het nog nie geheel en al in die nr. 3-trui oortuig nie en Beast­ Mtawarira het ’n blaaskans nodig. Pollard en Elton Jantjies is die spelers met die ervaring in die nr. 10-trui, maar dis tyd om die talentvolle Damian Willemse in die nr. 10-trui los te laat. Hy kan beslis nie slegter as dié twee vaar nie. Pollard is ’n beter opsie op binnesenter, met Mapoe langs hom in die nr. 13-trui. Die agterste driehoek van Aphiwe Dyantyi, Willie le Roux en Makazole Mapimpi verdien beslis nóg ’n kans.