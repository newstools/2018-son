DIE staat is gereed vir aksie in die saak teen ’n vermeende druglord en leier van die Dixie Boys-bende. Fadwaan “Fat” Murphy, sy eks-vrou, Shafieka, en sy suster Glenda Bird word saam met Dominic Davidson, Leon Paulsen, en Desmond Donovan Jacobs aangekla. Die groepie was Vrydag in die Kaapse hooggeregshof. Hulle staan tereg op meer as 200 aanklagte. Dit sluit in rampokkery, geldwassery en aanklagte wat verband hou met die Wet op die Voorkoming van Ge­organiseerde Misdaad. Dit kom nadat die polisie ver­lede jaar ’n klomp dwelms by ’n huis in Grassy Park gevind het. Murphy en Shafieka is borgtog gebied nadat hulle aanvanklik toegesluit is. Gekonfiskeer In Maart het die nasionale vervolgingsgesag se bate­beslagleggingseenheid toegeslaan op sy huise in Lentegeur en Parklands. Die lede het items van ’n geraamde R53 miljoen daar gekonfiskeer. Die eenheid wou ook beslag lê op sy karre, maar hy kon nie die rygoed vind nie. Die verhoor begin op 8 Oktober. Nóg ’n saak wat Vrydag in die hof gedraai het, was dié teen Dylan “Oupa” Petersen. Hy staan tereg vir die moord op Aqeel Davids (9), wat in Oktober in Ocean View dood is nadat ’n dwaalkoeël haar getref het. Petersen verskyn weer op 7 September in die hof vir ’n voorverhoor.