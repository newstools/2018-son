DIE stasie-dek by Kaapstad-stasie het gister soos ’n spookdorp gelyk. Daar was meer hawkers as pendelaars. Dié taxi rank word daagliks deur derduisende pendelaars gebruik. “Ek het baie verloor vandag. “Ek het nie baie vrugte vandag verkoop nie as gevolg van die staking,” sê Rashaad Adams (47). Adams is ’n hawker­ op die dek en maak staat op die geld wat hy daar maak om aan die lewe te bly. “As hier nie mense is nie, maak ek nie geld nie. Ons hoop maar dinge keer terug na normaal so gou as moontlik,” sê hy. Adams voeg by hy verstaan nie hoekom mense gewelddadig moet raak nie. “Dis nou een ding om te staak en dit kan ek nog verstaan, maar die geweld is nie nodig nie,” sê hy. Nog ’n hawker, Mario de Koker (47) van Bonteheuwel, sê hy het baie laat by die werk aangekom weens die taxi-staking. “Ek gaan nie my dag se wages maak nie omdat ek laat was. Ek maak daagliks gebruik van taxi’s en nou moet ek alternatiewe vervoer gebruik wat my meer gaan kos. “Ek verloor klaar geld omdat ek laat by die werk aankom,” sê hy. Intussen was die Stad Kaapstad se vervoer-wetstoepassers gister by die stasie om te verseker dat met enige moontlike ontwrigtings ge-deal kan word. Die mayco-lid vir veiligheid en sekuriteit, JP Smith, sê die Bell- ville- en Wynberg-stasie was ook baie stil, met net ’n paar taxi’s wat gery het. “Ons het beamptes wat patrolleer in ’n aantal gebiede om uit te kyk vir moontlike ontwrigting of geweld. “Daar is sover net een geval van intimidasie aangemeld. “Behalwe die voorvalle met die busse was dit relatief stil,” sê Smith. Volg Astrid Februarie op Twitter. Stuur enige nuuswenke aaninfo@son.co.za.