SHARNE Horne (25), ’n lid van die Upstand Dogs-bende, is gister vir tot 15 jaar tronk toe gestuur vir die moord op Renaldo Afrika in Gelvandale. Horne is ook onderskeidelik vyf jaar en ’n jaar tronkstraf opgelê vir die onwettige besit van ’n vuurwapen en ammunisie. Die laaste twee vonnisse sal saam met dié van moord uitgedien word. Sy medebeskuldigde, Shane­ Arends (27), is ook onderskeidelik vyf jaar en ’n jaar opgelê vir die onwettige besit van ’n vuurwapen en ammunisie. Arends, wat eers ’n Upstand Dog was en deesdae ’n lid is van die Dust Lifes, is onskuldig bevind op die moordklag. Die vonnisse sal saam uitgedien word. Afrika het op 23 Julie 2016 in ’n stegie naby Van Duurenstraat geloop toe hy verskeie keer geskiet is. Gedurende die ondersoek is een verdagte vrygelaat weens onvoldoende getuienis. Die ander verdagte is in 2017 doodgeskiet terwyl hy op borgtog uit was. Regter Dayalin Chetty het in vonnisoplegging gesê daar is geen twyfel dat Arends met die uitvoer van die misdaad nie so onskuldig was soos wat hy voorgee nie. Hy het Horne se skiet van Afrika as metodies beskryf. Chetty het hulle persoonlike omstandighede en hulle ouderdomme toe die misdaad gepleeg is, in ag geneem. Horne het matriek, het ’n babaseun en het met sy tweeweeklikse loon van R1 500 as tydelike werker saam met die kind se ma vir hom gesorg. Arends, ’n eerste oor­treder sonder ’n vaste werk, het tuberkulose opgedoen terwyl hy verhooraf­wagtend was. Chetty het gesê Afrika was sy gesin se broodwinner. John Afrika, sy oupa, het in die slagoffer­impakverslag gepraat van die hartseer en angs wat hulle ná sy dood beleef. Klassieke “Die getuienis dui nie daarop dat Afrika ’n bendelid was nie. “Sy dood was ’n klassieke geval van op die verkeerde tyd op die verkeerde plek wees.” Chetty het gesê die staat het versoek dat hy die twee beskuldigdes ’n langer tronkstraf as die minimum vonnis oplê. “Te oordeel aan beskuldigde 1 (Horne) se akademiese rekord is daar ’n moontlikheid van rehabilitasie. Die beskuldigde se bende-affiliasie beteken nie noodwendig hy het ’n neiging tot misdadigheid nie. “Werklose jong mense word in bendes opgeneem vir selfbehoud. ’n Laer vonnis sal die beste wees. “Die onwettige besit van ’n vuurwapen en ammunisie is ’n ernstige misdaad.” ’n Hartseer John Afrika het ná afloop van die saak gesê dit is nou “oor, maar niks sal my kleinkind terugbring nie”. Genl.maj. Thembisile Patekile, kommissaris van die Mountweg-polisiegroep, het die vonnis aan uitstekende spanwerk toegeskryf. Hy het die ondersoekbeampte, speur-konst. Xolani Peta, en die nasionale vervolgingsgesag geprys dat hulle verseker het die bendelede word van die strate verwyder en na die tronk gestuur. “ ’n Saak soos hierdie behels uitgebreide en deeglike ondersoekwerk en vereis dat alle belanghebbendes saamwerk om ’n skuldigbevinding te verseker. “Om die oorlog teen misdaad te wen, moet ons almal hande vat en ons vennootskappe versterk om ons gemeenskaplike doel van ’n veilige stad en veilige land te bereik.”