’N ANTIE van Wesbank sê sy is geblindside vir ’n fancy bril. ’n Erg bysiende Maria du Plessis (56) sê sy kan regtig nou nie eens meer die lig aan die einde van die tonnel sien nie. Volgens Du Plessis lyk alles deesdae asvaal. Sy vertel dit het gebeur nadat ene Fallon April haar en ’n paar vriende vieslik bedonner het. April het na bewering aan die groep anties verduidelik sy het ’n connection wat brille maak. April het glo die ad op die TV-program Fokus gesien. Du Plessis vertel sy het onmiddellik ingestem oor sy altyd ’n kwaai bril wou hê wat mooi lyk en van goeie gehalte is. Die anties moes toe hul brille binne drie maande afbetaal. Du Plessis sê: “My bril het R1 250 gekos. Ek het ’n bi­focal bril gekies wat getint is, met ’n mooi pikswart fancy frame.” Sy vertel sy het met moeite haar laaste afbetaling in Junie gedoen. Voordat sy haar oë kon uitvee, moes sy toe maar settle vir ’n cheap winkelbril. Sy moan: “Ek is aangesê om twee weke te wag. Nou wag ek al twee maande. “Toe gaan koop ek maar ’n plastiek-bril om ten minste te kan lees en TV mee te kyk.” April se beweerde eye-blind het die 63-jarige Christina Elbrink ook halfpad getref. Sy het gehoor hoe die ander wag. Gelukkig het dié pensioentrekker se oë oopgegaan vir die beweerde scam en sy het ophou betaal. Du Plessis, Elbrink en die ander bysiendes het April toe gaan konfronteer. Hulle beweer April het elke keer ’n ander verskoning. Dan is dit dat die ou wat die brille maak, net geld kom haal en gewaai het. Dan is dit weer dat hy deur ’n divorce gaan. Nou is die anties óp van verskonings en leuens. April bevestig verskonend aan Son dat die brilmaker met die geld weg is en vermoedelik bankrot is. Sy keer: “Ek was die middelman en het hom laas in Junie gesien toe ek sy geld oorhandig het.” Volgens April is hy nou missing. Dan verduidelik sy weer: “Hy’t sy toerusting verkoop en die geld in ’n trust gesit. April sweer hoog en laag dat sy nie ’n skelm is nie. Die brilmaker se foon het net gelui toe Son hom om kommentaar genader het.