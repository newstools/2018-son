’N VERMEENDE rower is gisteroggend in Uitenhage ge­arresteer. Volgens kapt. Gerda Swart, ’n polisiewoordvoerder, het die sakeroof gister om en by 07:20 plaasgevind. “Daar word beweer dat die eienaar by sy winkel was in Cannonstraat, Uitenhage, toe drie onbekende mans die winkel binnegegaan het. Een van die verdagtes het ’n vuurwapen gehad,” sê Swart. Die verdagtes het die winkeleienaar gedreig en kontant, sigarette en lugtyd gevat. Hulle het te voet gevlug. “Die eienaar het agterna gehardloop. Met behulp van gemeenskapslede is een verdagte gearresteer,” sê Swart voorts. Die ander twee verdagtes het weggekom. Daar is later vasgestel dat die wapen ’n speelgoedgeweer is. Speurders van die SAPD in Uitenhage volg leidrade op. Die voortvlugtige verdagtes sal na verwagting gou in hegtenis geneem word. Prys Swart sê ’n 25-jarige man sal waarskynlik môre op aanklag van gewapende roof in die Uitenhage-landdroshof verskyn. Brig. Laurence Soekoe, bevelvoerder van die polisie se Uitenhage-cluster, prys die gemeenskap vir hulle samewerking. “Wanneer die gemeenskap en die polisie saamwerk om misdaad te beveg, sal dit ’n sterk boodskap aan misdadigers uitstuur.” Hy het bygevoeg dat misdadigers se aktiwiteite nie geduld sal word nie. Hulle sal vervolg word as hulle gemeenskappe teiken.