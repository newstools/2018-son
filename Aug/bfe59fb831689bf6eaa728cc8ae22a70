DIE Boland-rugbystadion in Wellington soek ’n koper. Of is daar reeds een? Terwyl die Boland Rugbyunie nie ’n amptelike verklaring uitgereik het nie, word omtrent gegis dat die bestuur in beginsel ’n besluit geneem het om die stadion dalk te verkoop. Die unie het egter reeds verlede week op ’n streekvergadering met klubs daaroor gesels. ’n Ingeligte sê ’n groot ontwikkelingsmaatskappy het glo reeds samesprekings met die unie gehou. Die persoon sê as die sta­dion verkoop sou word, kan die unie se hoofkantoor dalk na Worcester skuif. Die unie kan in Worces­ter van twee sta­dions, Esselenpark en Bolandpark, gebruik maak. Die Boland-stadion in Wellington is die afgelope vier jaar nie baie gebruik nie. Talle Curriebeker- sowel as die SuperSport Chal­lenge-wedstryde is gedurende dié tydperk op verskeie streek-sportterreine gespeel. Die stadion is twee jaar gelede ook onveilig verklaar en die unie moes eers aan die munisipale vereistes voldoen voordat die stadion gebruik kon word. Boland is ook een van die min unies in die land wat sy eie stadion besit. Dié gerugte volg kort op die hakke van bewerings dat die Westelike Provinsie die Nuweland-stadion wil verkoop. Die unie se president, Thelo Wakefield, het die bewerings ten sterkste ontken.