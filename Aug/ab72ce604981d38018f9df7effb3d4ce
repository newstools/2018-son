CALVINIA skud die vere reg vir sy onvergeetlike Hantam-vleisfees. Feesgangers kan hulle gereed maak vir die lekkerste vleis, voorste kunstenaars en baie ander vermaak. Die fees het gister begin en eindig Saterdag hier in dié pragtige Noord-Kaapse dorp. Die Hantamland word met skaapvleis vereenselwig. Hiervan gaan daar ’n oorvloed op die fees in Calvinia beskikbaar wees en in elke moontlike vorm – van gebraai, in bredies, gekerrie, in ’n pot, op ’n stokkie tot selfs die ietwat ongewone, maar smullekker skaapkop. Ma, pa, oupa en ouma en die kinders sal nie vir een oomblik wil stilsit nie. Vanjaar vind die fees die 29ste keer plaas en ’n onvergeetlike kuier word gewaarborg. Terwyl jy dans dat die stof staan op musiek van Ricus Nel, Monique Steyn, die Klipwerf Orkes en vele meer, kan jou kinders baljaar op die springkasteel met hul gesiggies kleurvol geverf. Ricus sê entoesiasties: “Ek kan nie meer wag om vanjaar by die Hantam-vleisfees te kom kuier nie. “Julle moet asseblief ál jul vriende bring, want ons gaan daardie aand vreeslik lekker kuier.” Monique se talente sal ook behoorlik skitter by die Vleisfees terwyl sy die mense by die hoofverhoog op hul voete sal hê. Monique sê: “Ek is vreeslik opgewonde om daar vir julle te kom musiek maak. Dis net so voordat die lente sy verskyning maak. Kom gerus na vanjaar se Hantam-vleisfees in Calvinia.” Alle mans kan Saterdag nader staan om hul spiere te bult by die sterkman-kompetisie, wat 14:30 begin. Die kinders sal beslis ook gou van hul oortollige energie ontslae kan raak. As hulle gaande is oor windbuks skiet, sal hulle die windbuksvalplaat-skietgeleentheid baie geniet. Daar sal ook vanjaar weer ’n inkleurkompetisie wees sodat die kreatiewe jongspan hulself kan uitleef. Saterdag moet besoekers sorg dat hulle nie die Mini Mej. Vleisfees 11:00 en die Mini Mnr. Spiere 13:30 misloop nie. Gaan kyk gerus aanlyn by hantamvleisfees.com vir meer inligting, die volledige program en om jou verblyf te bespreek. Kaartjies sal net by die hekke te koop wees. Môre kos die kaartjies vir volwassenes R50 en R20 vir kinders. Saterdag sal die kaartjies vir volwassenes egter R100 elk kos en vir kinders sal dit R50 wees.