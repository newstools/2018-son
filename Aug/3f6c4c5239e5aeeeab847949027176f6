DIE voormalige president van die Muslim Judicial Council (MJC) Moulana Ihsaan Hendriks (53) is Vrydag oorlede. Die MJC se huidige president, Shaykh Irafaan Abrahams, het hom in ’n huldeblyk as ’n visionary en uitstaande leier beskryf. Abrahams sê Hendriks se passie en gewilligheid om die gemeenskap te dien, was een van sy beste kenmerke. “Dit is met groot hartseer dat ons die dood van ons pa, kollega, vriend en voormalige president van die MJC aankondig,” sê Abrahams. Hendricks was van 2006 tot 2016 president van die MJC, ’n senior raadslid van die MJC Imaaraah en onder meer ook die direkteur van die Al-Quds Foundation of South Africa. Die Wes-Kaapse premier, Helen Zille, het ook haar meegevoel met die familie, geliefdes en die hele Moslemgemeenskap gedeel ná die aankondiging van Hendricks se dood. Zille sê :“Ek het mnr. Hendricks ontmoet terwyl hy president van die MJC was. “ Hy was ’n bekende vegter vir menseregte en wou toesien dat mense se lewe reg oor die Wes-Kaap verbeter,” onthou sy. “Sy dood is ’n geweldige verlies vir beide die Moslem- gemeenskap en die provinsie. “Mag sy siel in vrede rus,” sê Zille.