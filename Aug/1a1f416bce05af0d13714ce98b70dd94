NÁ SATERDAG se fiasko teen Argentinië is Rassie Erasmus se wittebrood as Springbok­afrigter amptelik verby. Die Springbokke is vir net die derde keer in hul geskiedenis deur die Poemas ver­neder. Hulle het in Mendoza met 19-32 verloor. Toe Erasmus as Bok­mentor aangestel is, het sogenaamde “rugbykenners” wyd en syd hom as die redder van Suid-Afrikaanse rugby beskou. Ná eenwording is Erasmus as die 14de Bokbreier aangestel. Hy is die eerste coach wat ’n kontrak van ses jaar aangebied is. Daar is gesê Erasmus se voorganger, Allister Coetzee, het die Bokke in sy twee jaar tot ongekende laagtepunte gelei. ’n Verwagting is dus geskep dat “die bobaas-rugbybrein”, soos Erasmus deur dieselfde kenners beskryf is, beslis nie slegter kon vaar nie. SA Rugby het Erasmus die luuksheid gegee om sy eie bestuurspan aan te stel en sonder beperkings oorsese spelers te kies. Hy is ook oorgenoeg tyd gegun om die spanne by talle oefenkampe voor te berei. Coetzee het nie as Bok-mentor dieselfde voordele geniet nie. Rassie het alles gekry wat nodig is om ’n sukses van die job te maak. Dit is dus baie teleurstellend om te sien dat die Bokke onder hom agteruitboer. Dis nou vergeleke met die uitslae laas jaar hierdie tyd. Toetie se Bokke het ten minste die Poemas tuis en weg geklop. Rassie se Bokke kon nog nie oorsee ’n toets wen nie. Sy span het nou ’n wenpersentasie van net 50. Hy het drie gewen en drie verloor. Die voormalige Bok­losvoorspeler is nou opgesaal met die taak om seker te maak daar word nie op hulle toer in Australasië nog skade aan sy rekord aangerig nie. Die Bokke kom volgende week in Brisbane teen die Wallabies te staan. Daarna kom Rassie se grootste toets: wanneer hulle Nieu-Seeland in Wellington aandurf. Die All Blacks het die Wallabies reeds in twee agtereenvolgende toetse in die Rugby Championships oortuigend geklop. Die span is weer as die Bledisloe-kampioen gekroon. In Erasmus se speeldae is hy as ’n baie intelligente speler beskou. Hy het ’n reputasie opgebou as ’n uitgeslape afrigter. Die 45-jarige boorling van Despatch staan nou voor die grootste uitdaging van sy loopbaan. Die voormalige Bok-breier Peter de Villiers het dit in 2009 reggekry om die All Blacks en die Wallabies te klop. Dit sal dus baie interessant wees om te sien of die sogenaamde voorste rugbybrein die Bokke van die afgrond kan red.