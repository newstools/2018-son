DIE bekende rapper Youngsta­CPT het onlangs by die Hoërskool Strandfontein opgetree en ’n motiveringspraatjie in die skoolsaal vir die leerders gehou. Leerders was buite hulself en ’n mens sou sweer dit was Michael Jackson nadat die aankondiging gedoen is en Youngsta­CPT sy verskyning op die verhoog gemaak het. ’n Geskree van veral meisiekinders het gevolg toe hy sy treffer “Gaan Bos” begin sing het. Youngsta het met Son gesels en gesê hy doen in samewerking met Vodacom NXT LVL en Y?GEN die 3T-skooltoer by meer as 50 skole. Hulle motiveer kinders om ’n sukses van hul lewe te maak en nie toe te laat dat hul verlede en omstandighede hulle agterhou nie. Hy het leerders ’n bietjie ingelig oor hul herkoms, die politieke landskap (apartheid, forced removals en die Cape Flats-lewe) en hulle gemotiveer om ’n beter lewe vir hulself na te streef. Hy het gesê: “Die rede hoekom die apart­heid-govern­ment julle hier (op die Kaapse Vlakte) geplaas het, is sodat julle nie jul potensiaal bereik nie, sodat julle moet faal. “Bewys hulle ver- keerd!” Youngsta se jongste album (3T) gaan later die jaar uitgereik word. Hy het vertroue dat hy die eerste persoon van die Flats sal wees wie se album platinum of goud sal gaan.