ONSKULDIGE pret het hul lewe gekos. Twee seuns se geskokte ouers probeer sin maak uit hul skielike dood. Owen Witbooi (11) en sy tjommie Merlin Armoed (6) van Cloetesville het met hul skateboards teen ’n helse spoed teen ’n afdraande ’n kar getref. Armoed, wat voor op Witbooi se skateboard gesit het, is op slag dood. Witbooi het 20 minute ná die trefslag op straat gesterf. Die tragedie het hom Woensdag 19:40 in Rhodestraat afgespeel. ’n Ooggetuie sê hy kon sien hoe sukkel die seuns om te briek om die kar te vermy. Toe die kar hulle tref, het die seuns in verskillende rigtings gespat. Die een het agter die kar geland en die ander voor die kar. Die skateboard is in twee gebreek. Marianne Armoed (41), Merlin se mammie, se hart is soos dié skateboard in stukke gebreek. “Hulle speel altyd hier buite in die straat waar ons ’n ogie kan hou. Maar dit lyk my dit maak nie eens saak nie. “Ek probeer nog uitfigure wat presies gebeur het,” sê sy. Sy wag op die speurders om met hulle te kom praat. “Dit voel nog baie unreal. “Ek verwerk nog alles en voel baie hartseer. My ander kinders ook. “Sy driejarige broertjie, AJ, bly vra waar hy is en ek moes vir hom lieg dat hy slaap in die hemel,” vertel sy huilend oor haar witbroodjie. Owen se mammie, Jean (38), sê dit was ’n ongeluk wat die seuns getref het. “Hulle speel altyd in die pad en kom niks oor nie. “Dis ’n hartseer ongeluk,” sê sy hartseer. Witbooi se suster, Maureen (35), is ook betraand en sê alles voel nog onwerklik. “Hy was vol lewe en energie, altyd gereed­ om sy mammie te help. “Ons gaan dit van hom mis,” sê sy. Die laaities was altwee leerders by Pieter Langeveldt Primêre Skool. By dié skool heers daar ook ’n hartseer atmosfeer. ’n Memorial diens is gehou en om die boomstompe is swart doeke gedraai. Liezel Terhoeven, die hoof, het die tweetjies beskryf as vriendelike kinders. “Kinders wat diep in jou hart in klim. “Ons sal hulle baie mis.” Kapt. FC van Wyk, ’n polisiewoordvoerder, het bevestig dat ’n saak van roekelose en nalatige bestuur­ ondersoek word.