’N SKURK het onlangs doodluiters met ’n troppie skaars kalwers by ’n veiling opgedaag. Boonop was hy ewe vermetel om die Bonsmara-kalwers, wat gesteel was, op ’n veiling in Kimberley te probeer verkwansel. So vertel ’n polisiewoordvoerder, kapt. Olebogeng Tawana. Lede van die veediefstal- en bedreigde spesie-eenheid het op ’n wenk gereageer. Daarna het hulle die 39-jarige man op die veiling vasgetrek nadat die nege kalwers op ’n treiler gelaai is om verkoop te gaan word. Volgens Tawana is die beraamde waarde van die Bonsmara-kalwers sowat R81 000. Hulle is van ’n kleinhoewe in Hartswater naby Kimberley gesteel. Nadat die regmatige eienaar die vee positief geïdentifiseer het, is dit aan hom teruggegee. Platteland Nico Jano, die leier van die Kaapse Onafhanklike Kieserskongres (Koko) in die Noord-Kaap, het die cops ook geloof vir hul goeie werk. Volgens hom is sulke wetteloosheid ten dele die korrupte ANC-regering se skuld, aangesien die mense honger is. Hy sê die regering skep nie vinnig en genoeg werksgeleenthede op die plase en platteland nie. Die skurk is intussen in aanhouding en sal binnekort in die hof verskyn op ’n klag van veediefstal. Volgens Tawana kan nóg arrestasies binnekort verwag word en duur die ondersoek voort. Lt.genl. Peter Shivuri, die Noord-Kaapse polisiekommissaris, het die polisie van Kimberley geloof vir hul op en wakker optrede. Hy het ook die breë gemeenskap geprys wat gehelp het dat die cops die skurk kon vastrek en arresteer.