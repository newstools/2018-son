WAT sal die uitslag bepaal wanneer Chippa United Bloemfontien Celtic Sondag in die Dr Petrus Molemela-stadion pak? Gaan dit “chalk or cheese” wees, soos die Celtic-breier, Steve Komphela, dit sal beskryf? Of gaan dit doele wees? Met 14 aanwinste, wat Daine­ Klate insluit, was Chippa baie besig in die huidige transfer window, maar Kom­phela was nét so besig. Celtic het onlangs agt nuwe aanwinste bevestig en blyk op ’n missie te wees om weer een van die PSL se gevaarlikste spanne te word. Komphela is ook aan die einde van verlede seisoen summier weggejaag as Kaizer Chiefs se afrigter. Die Amakhosi fans blameer Komphela nóú nog vir hul swakste seisoen in die PSL. Hy sal ook nog goed onthou hoe hy en sy voormalige span met 3-0 deur Chippa in ’n ligawedstryd verneder is. Chiefs fans was so ontsteld, hulle het Komphela en sy spelers met bottels en ander seermaak-voorwerpe begin gooi. Die verskil tussen die twee breiers is egter baie duidelik. Komphela hou van praat, terwyl die Chilli Boys-breier, Malesela, sy praatwerk vanuit die afrigtershokkie doen. Met ’n nuwe kaptein (Mark Mayambela) en ’n rits nuwe spelers is almal gretig om te sien of Malesela se terugkeer na Chippa ’n goeie een sal wees.