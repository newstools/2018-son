DIS al weer sulke tyd – die begin van die Engelse Premierliga-sokkerseisoen. ’n Baie interessante jaar wag, veral op spanne soos Manchester United, Arsenal, Chelsea en Liverpool. Daar word reeds bespiegel dat Jose Mourinho, Man United se bestuurder, die eerste een gaan wees wat in die nuwe seisoen die trekpas gaan kry. Hoe eienaardig is dit nie, want daar is nog nie een bal in erns geskop nie. Die omstrede Portugees loop die laaste weke weer erg deur. Dis nadat hy van sy spelers gekritiseer en die klub se grootbase aangevat het omdat hulle hom nie meer geld vir spelers wou gee nie. United speel Vrydag in die eerste wedstryd van die seisoen op Old Trafford teen die kampioen van 2015-’16, Leicester City. Daar word met groot verwagtinge uitgesien na die vertonings van veral Arsenal en Chelsea. Albei het nuwe bestuurders wat met ’n groot reputasie na die Premierliga kom. Unai Emery het die leisels by die Gunners oorgeneem. Die voormalige bestuurder van Paris St. Germain moet die skoene van die Franse legende Arsène Wenger probeer volstaan. Hoewel Wenger die afgelope seisoen of twee nou nie juis groot sukses behaal het nie, het hy ’n legacy agtergelaat wat skrik vir niks. Hy was 22 jaar lank in beheer van Arsenal. Die Gunners sal reeds op die eerste dag op hul tuisveld getoets word teen die kam­pioen, Manchester City. Chelsea het ook ’n ervare bestuurder in Maurizio Sarri. Dit is bekend dat die Italianer se spanne altyd vloeiende sokker speel. Met ’n eienaar soos Roman Abramovich word egter verwag dat die Blues nie net goeie sokker sal speel nie, maar ook bekers sal wen. Daar is nog onsekerheid oor spelers soos Eden Hazard, Thibault Courtois en Willian, wat almal die klub wil verlaat. Daar is egter steeds genoeg spelers van kwaliteit wat die Blues ’n sterk aanspraakmaker maak. Liverpool se Jurgen Klopp het groot geld spandeer aan nuwe spelers. Van die klub se ondersteuners begin reeds glo dat daar ’n ekstra glaskabinet by Anfield gebou moet word, want die Premierliga-trofee “is coming home”. Die Reds het versterkings in byna elke afdeling bygekry, met veral die doelwagter Allison Becker, die middelskakels Naby Keita, Xherdan Saqiri en Fabinho, wat die verbeelding aangryp. En met Mo Salah, Roberto Firmino en Sadio Mane almal skitterend op dreef, sal daar gehoop word dat Liverpool nie weer in die pylvak hamstring-probleme kry nie. Maar Pep Guardiola se kampioenspan, Manchester City, bly maar weer die groot gunsteling. Met spelers soos Kevin de Bruyne, Gabriel Jesus, Sergio Aguero, David Silva en Leroy Sane sal net ’n dwaas die Cityzens afskryf. Dan is daar ook nog Mauricio Pochettino se Tottenham Hotspur. Met Harry Kane wat die aanslag lei, bly die span maar ’n groot bedreiging.