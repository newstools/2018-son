DAAR is ’n nuwe maar ook ’n bekende gesig oppie kassie. Bevan Jacobs, ’n voormalige inwoner van Beaufort-Wes, het op 14 Augustus sy regstreekse TV-geselsprogram bekend gestel. Jacobs vertel opgewonde oor die nuwe program op DStv se kanaal 263. Die program begin op 5 September en sal die volgende ses maande elke Woensdag op ons skerms wees. Jacobs se Bevan Foundation werk ook tans aan ’n TV-produksie oor boelies in samewerking met verskeie groepe en die onderwysdepartement. Volgens Jacobs is die visie met die nuwe program om voornemende, huidige en sukkelende entrepreneurs uit veral voorheen benadeelde areas te help. Daar sal insette vanaf gevestigde besighede, bedryfsleiers en invloedryke figure in die sake-wêreld gekry word.