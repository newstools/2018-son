DIE posisie van Athol Trollip, die Nelson Mandelabaai- metro se uitvoerende burgemeester­, blyk vir eers veilig te wees, berig Algoa FM. Dít nadat die speaker, Jonathan Lawack, Woensdag die opposisiepartye se versoek vir ’n spesiale raadsvergadering vandag om verskeie mosies te bespreek – waaronder ’n wantrouemosie in Trollip – van die hand gewys het. Die mosies is voorgestel deur die Patriotic Alliance (PA) en African Independent Congress (AIC). Lawack het aan Algoa FM News gesê hulle moet nou ’n nuwe petisie indien om ’n spesiale raadsvergadering te hou. Die PA se Marlon Daniels het egter gesê hulle sal vorige mosies wat nie in Mei afgehandel is nie, weer opbring wanneer ’n volle raadsvergadering volgende Donderdag plaasvind. Daniels het gesê hy is bly dat Lawack ’n besluit geneem het en dat die silwer randjie is dat die vorige mosies gedebatteer kan word. Tshonono Buyeye, ’n AIC-raadslid, het gesê hy respekteer die speaker se besluit en dat die party ’n besluit sal neem oor die pad vorentoe sodra sy antwoord ontleed is. “Ons verstaan ??dat die speaker die een is wat die reg gegee is om vergaderings te belê en ons neem kennis van sy reaksie. “Ons sal ’n besluit neem sodra ons sy antwoord ontleed. Ek wil nie namens ander partye praat nie,” het hy gesê.