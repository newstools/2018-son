“SY HET nie verdien om so dood te gaan nie.” Só het Anna Nombangela, Maria Isaacs (34) se antie, Saterdag tussen die trane op haar begrafnis in Malmesbury gesê. Isaacs was glo een van die slagoffers van Johan Wil­liams, die vermeende reeksmoordenaar van Wellington. Isaacs het soos mis voor die son verdwyn nadat Williams haar glo in Junie oor ’n werk genader het. Eers toe die ma van Chantell Matthysen (21) van Kuilsrivier na haar begin soek het nadat Williams haar óók glo met ’n werk gelok het, het Williams bos gelos dat hy Isaacs verkrag en vermoor het. Isaacs is op haar begrafnis beskryf as ’n engel en ’n besonderse mens wat tussen mense op aarde beweeg het. Haar passie vir nuwe uitdagings het tot haar dood gelei omdat sy gedink het sy gaan as ’n administratiewe bestuurder in Touws­rivier werk. Karolus Wildskut het in sy preek met lof van Isaacs gepraat. “Ek het geskrik toe sy een dag vir my sê ek moet haar nie onderskat nie. “Sy wou eendag op die trekker ry, maar ek wou dit nie hê nie. Ek moes haar toe leer om daardie spesifieke trekker te ry. “Sy het gebrag oor hoe sy die grootste lorrie gaan ry die dag wanneer sy haar bestuurslisensie kry. “Die mense het geskrik toe hulle sien sy ry die trekker. “Sy was altyd bereidwillig en dit was ’n groot voorreg om haar te ken. “Toe ons mense op ’n kursus moes stuur, was sy die een wat bereid was om te gaan. “Selfs toe hulle ’n bestuurder op die plaas benodig het, was sy die een wat haar hand opgesteek het, al was sy nog nooit in daardie posisie nie. “Sy het nooit toegelaat dat ander oor haar loop nie.” Jaftha Hendricks, wat die huldeblyk gebring het, het Isaacs as ’n blommetjie beskryf. Volgens hom was Isaacs van kleins af ’n go-getter en het tóé al trekker gery dat die stof staan. Isaacs se broer Fortuin het gesê hulle kon eers Saterdag sy suster begrawe oor haar liggaam erg ontbind was. Haar is lyk op 4 Julie gevind. Hy het verduidelik: “Ons moes op forensies wag. “Die speurder het gesê hoewel ons haar positief uitgeken het, moes hulle haar vingerafdrukke neem om heeltemal seker te maak dit is wel sy. “Die rede hiervoor is dat die staat in die hofsaak kan vra hoe ons weet dat dit regtig sy is.” Fortuin het gesê hulle is nou verlig dat sy suster in vrede kan rus. Williams verskyn op Dinsdag 11 September weer in die hof.Volg Bohemia Hoffmeester op Twitter. Stuur nuuswenke aan info@son.co.za.