VICTORIABAAI. – Vroue in bikini’s en manne met kaal bolywe het die afgelope Saterdag in die hartjie van die winter die see aangedurf. Die jaarlikse Dotsure Polar­ Bear Plunge het meer as 600 deelnemers gelok. Dit word gehou ten bate van liefdadigheidsorganisasies en dierewelsyninstansies. Deelnemers moes as toegangsgeld elkeen ’n kombers skenk. Dit word deur hulpbehoewende instansies gebruik om seker te maak dat mense en diere heerlik warm in die winter kan bly. Na bewering is meer as 668 komberse ingesamel. Dit was die derde keer dat die geleentheid aangebied is. “Wie is nou bang vir ’n bietjie nat word?” wou Peter Matthys van George­ Bikers Church weet. Hy het met meer as een kombers opgedaag. “Ek is nie bang vir die koue water nie. Op ’n bike word dit baie koud.” Hy sê hy neem deel omdat hy wil help. Bonny Baloyi van George het ’n vriendin, Buwiswa Zulu, gebring om die projek ook te ondersteun. “Ek is hier vir ondersteuning. Die geleentheid is vir ’n goeie doel.” Die organiseerders het geraam dat die temperature in die see op 16 grade Celcius staan. Verlede jaar was dit 13 grade Celcius. Karin Rothner en Carl le Roux van First Care Wildfire het die see sommer in hul uniforms aangedurf. Juan Jines van George sê hy doen dit omdat hy behoeftige mense wil help. Deon Stoffels van die Eden-brandweer het die see met sy seuntjie, Connor (3), op sy arm aangedurf. “Dit was fantasties,” het Deon gesê net nadat hy en Connor uit die see gestap het. “Dit was nie so koud nie.” Volgens David Roache, besturende direkteur van Dotsure, hoop die maatskappy sal met sy betrokkenheid ander positief beïnvloed. Dit word aanstaande jaar weer aangebied. Dit groei elke jaar en hopelik sal dit aanstaande nog jaar groter wees,” sê hy.