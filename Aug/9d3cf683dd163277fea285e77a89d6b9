JOSÉ Mourinho is sonder twyfel een van die beste sokkerafrigters op die planeet, maar The Special One se dae by Old Trafford is beslis getel. Nie dat ’n mens die groot­base van een van die wêreld se rykste sokkerspanne kan blameer nie. Die Red Devils is Engeland se suksesvolste klub, maar deesdae is die span nie eers meer die beste in Manchester nie. En moenie ’n fout maak nie, die ondersteuners van die span van Old Trafford is omgekrap. United het erg uitgesak – en dit in ’n tyd waar die “Noisy Neighbours,” Manchester City, tans op die kruin van die golf ry. Sedert Alex Ferguson vyf jaar gelede die tuig as bestuurder neergelê het, het die span nog nie weer die Premierliga gewen nie. Mourinho is die vierde bestuurder ná David Moyes, Ryan Giggs (instaan) en Louis van Gaal wat probeer om die gloriedae terug te bring na Old Trafford. Mourinho het al in Portugal, Engeland, Italië en Spanje klubtitels verower, maar die speelstyl wat hy toepas en sy manier van dinge doen, pas net nie by Man United nie. Nou hunker die fans na die dae van ’n George Best, Ryan Giggs, Eric Cantona, Cristiano Ronaldo, Ruud van Nistelrooy, Paul Ince, Dwight Yorke, Roy Keane, Bobby Charlton, Peter Schmeichel en ander. Dis jammer dat ’n flambojante ou soos Mourinho sy spanne verdedigende sokker laat speel, wat blykbaar die fans aan die slaap wil sus. So ’n man kan beslis nie die Red Devils met vertroue die toekoms inneem nie. Ná die laaste paar seisoene se gesukkel kan ’n mens verstaan hoekom United se grootbase iemand soos Mourinho ingespan het. Dit was ’n poging om vinnig sukses te behaal en net die klub terug op die pad na glorie te kry. En as United eers weer sy status as die beste in Engeland teruggewen het, kon hulle iemand soos Zinedine Zidane, Pep Guardiola of Mauricio Pochettino kry om daarop voort te bou. Maar nou loop dinge glad nie volgens plan nie. Mourinho krap net alles deurmekaar – soveel so dat dit lyk asof van die topspelers nie meer vir hom wil speel nie. ’n Paar topspelers wou ook nie met Mourinho as bestuurder by United aansluit nie. As spelers soos Paul Pogba, Anthony Martial, Alexis Sánchez, Marcus Rashford en Luke Shaw sukkel om onder Mourinho rigting te kry, moet daar beslis iets fout wees by The Theatre of Dreams. Mourinho kla dat die United-eienaars hom nie meer geld wou gee vir nuwe spelers nie. Dít nadat hy klaar miljoene geblaas het op ’n spul spelers wat nog nie veel uitgerig gekry het nie. ’n Mens kan seker stry dat United ondanks sy gesukkel verlede jaar steeds tweede geëindig het, maar dis nie die punt nie. Dit gaan hier oor die negatiewe spelstyl wat Mourinho se span handhaaf. Dié park the bus-mentaliteit is nie iets wat Manchester United-ondersteuners aan gewoond is nie. Vanaand se stryd teen Tottenham Hotspur op Old Trafford kan straks nog die belangrikste van Mourinho se tydjie aan die stuur wees. Spurs het vier seisoene gelede laas sukses op Old Trafford behaal – en ’n oorwinning vandag vir Pochettino se span sal wys presies hoe ver Man United agteruit geboer het. En om nóg sout in die wonde van United se fans te smeer, speel die Red Devils se aartsvyand, Liverpool, tans die wêreld aan die brand.