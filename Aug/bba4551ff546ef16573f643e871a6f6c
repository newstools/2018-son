SHARNE Horne (25) is gister in die Baaise hooggeregshof skuldig bevind aan die moord op Renaldo Lerato Afrika op 23 Julie 2016 naby Van Duurenstraat in Gelvandale. Sy medebeskuldigde, Shane­ Arends (27), is onskuldig bevind op die moordklag, maar is saam met Horne­ skuldig bevind aan die onwettige besit van ’n vuurwapen en ammunisie. Albei is onskuldig bevind op die klag van diefstal. In sy uitspraak het regter Dayalin Chetty besonderhede gegee van die arrestasie van Horne, Arends en Dane “Pokkels” Oosthuizen in Rabiestraat in Korsten. Oosthuizen was die bestuurder van ’n goudkleurige VW Polo waarin hulle gedurende die uitvoer van die misdaad gery het. Oosthuizen en Hillerion Jacobs is in Julie verlede jaar op die hoek van Standford- en Gailweg in Gelvandale doodgeskiet toe hulle op pad huis toe was nadat hulle ’n skoolfunksie bygewoon het. Chetty het gesê Arends het op die klagte van moord en diefstal onskuldig gepleit en skuldig op die klagte van die onwettige besit van ’n vuurwapen en ammunisie. In sy pleitverduideliking het Arends gesê Horne het Afrika herhaaldelik geskiet en Oosthuizen het die motor bestuur. Chetty het gesê dit is nie betwis dat Horne in die motor was nie. “Sy getuienis dat hy in ’n beswyming was, is nie net nonsies nie; dit is ’n versinsel in ’n poging om te verduidelik hoe die buskruit-oorblyfsel op sy hande beland het.” Chetty het bygevoeg hy is tevrede met die getuienis dat Horne se herhaaldelike skote op Afrika met die doel was om hom dood te maak. Adv. X. Bodlo, Horne se regsverteenwoordiger, het ter versagting aangevoer hy het ’n tien maande oue seuntjie vir wie hy met sy deeltydse werk as konstruksiewerker sorg. Bodlo het gesê hoewel die hof nie die erns van die misdryf ignoreer nie, moet elke saak op sy eie meriete beoordeel word. Hy het ook ’n mate van genade namens sy kliënt versoek. Adv. Jodene Coertzen, namens Arends, het gesê hy is ’n eerste oortreder en het gevra die hof moet sy gesondheid – hy ontvang behandeling vir tuberkulose – in ag neem. Sy het gevra dat die hof ’n vonnis van sowat vyf jaar oplê. Adv. Rafiq Ahmed, staatsaanklaer, het in sy betoog voor vonnisoplegging gesê Arends het van die begin af met die polisie saamgewerk en oop kaarte met die hof gespeel. Hy het versoek dat die hof tussen ses en agt jaar tronkstraf aan hom oplê. Ahmed het gesê Horne het nie berou vir sy dade getoon nie. “Hy het probeer om nie vir die misdaad verantwoording te doen nie. “Daar is ook geen bewys dat Horne die baba se primêre versorger is nie. Daar is nie ’n bewys dat die baba se ma werkloos is nie.” Ahmed het bygevoeg dat die gemeenskap erg deur die misdade geaffekteer word en het gesê die hof moet met vonnisoplegging ’n duidelike boodskap aan voornemende oortreders stuur. “Die oortreders het geen genade vir die oorledene getoon nie. “Ons weet nog nie waarom die oorledene vermoor is nie. “Ná vonnisoplegging kan die oortreders se families nog vir hulle in tronke gaan kuier, maar die enigste plek waarheen die naasbestaandes van slagoffers kan gaan, is hul grafte.” Ahmed het versoek dat die hof Horne vir 20 jaar tronk toe stuur. Chetty gaan Donderdag vonnis oplê. Volg Roslyn Klaasen op Twitter. Stuur nuuswenke aaninfo@son.co.za.