BETOGERS in Uitenhage het Vrydag skade van miljoene rande veroorsaak toe hulle ’n plaaslike raadslid se kantoor gepetrolbom het. Sers. Majola Nkohli, ’n polisiewoordvoerder, sê ANC-raadslid Simphiwe Plaatjies se kantoor in Bantomweg, KwaNobuhle, is aan die brand gesteek. Die betogers het ook ’n trok aan die brand gesteek. Nkohli sê die trokbestuurder is uit die trok geforce en van sy persoonlike besittings beroof. Die skade veroorsaak deur die betogers beloop glo R4 miljoen. Die betoging het Vrydagoggend op die Rocklands-pad begin. Niemand is nog vir die misdrywe gearresteer nie en die polisie monitor die situasie. Die polisie ondersoek sake van brandstigting, opsetlike saakbeskadiging en roof.