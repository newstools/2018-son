DIE polisie se anti-korrupsie-eenheid het Dinsdag toegeslaan en vyf cops in Vredenburg gearresteer. Die verdagtes het na bewering saam met lede van die publiek gewerk om dwelms te vervoer, omkoopgeld te vat en vals inligting te verskaf. Kapt. FC van Wyk, ’n polisiewoordvoerder, sê die verdagtes is onder meer aangekla van die verskaffing van onwettige inligting, bedrog, handel in dwelms en korrupsie. Saamgespan Die “vuil cops” se ouderdomme wissel van 31 tot 38. Volgens Van Wyk het die anti-korrupsie-eenheid, polisie en misdaadintelligensie-eenhede saamgespan om die verdagtes aan te keer. “Die misdade is gepleeg terwyl die verdagtes in die howe gewerk en misdaadvoorkomingspligte uitgevoer het,” het Van Wyk gesê. Die verdagtes sal na verwagting almal vandag in die Vredenburg-landdroshof verskyn.