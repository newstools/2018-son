ROGER de Sá (afrigter) se Cape Umoya United het ’n paar van Ajax Cape­ Town se spelers en nuwelinge opgeraap. Nathan Paulse is maar een van hulle. Ander wat in die voorseisoen ook op die oefenveld is, is Toriq Losper, Roscoe Petersen en Taufeeq Salie. De Sá was eens ook op Ajax se boeke. Son verneem betroubaar dat hy wel die dienste van Brandon Theron, Paulse, Gavin Hammers, Salie en Nuzhad Pail voltyds sal bekom. Die realiteit is dat dié voormalige afrigter van Orlando Pi­rates reeds met ’n kopseer sit weens sy groot spelerskorps, wat hy nou moet uitdun. Dat De Sá die dienste van plaaslike spelers bekom, is ’n duidelike aanduiding dat hy ontslae wil raak van die passasiers wat verlede seisoen in die Premier-sokkerliga (PSL) gespeel het. De Sá kon ook nie vir ’n interessanter begin van die Nasionale Eerste Liga (NFD) gevra het nie. Cape Umoya begin sy veldtog normaal genoeg op 19 Augustus met ’n weg­wedstryd teen TS Galaxy. Maar dan is hy gasheer vir niemand anders nie as Ajax Cape Town, wat nou ’n NFD-span is. Wees verseker, die vonke gaan behoorlik spat, veral oor die talle voormalige Urban Warriors in Cape Umoya. Veral Kaapse sokker­liefhebbers sal beslis nou meer belangstelling in die NFD toon. So, dalk is Ajax se relegasie toe glad nie so ’n slegte ding nie.