SPELERS gaan toegelaat word om hul natuurlike talente ten toon te stel. Dít is Sean Erasmus, breier van die Suid-Afrikaanse Skolerugbyspan, se plan vir die Viernasies-reeks wat Vrydag in Wellington afskop. Die o.18-spanne van Suid-Afrika, Engeland, Wallis en Frank­ryk neem deel. Suid-Afrika se eerste wedstryd is teen Wallis op Boland Landbouskool se sportterrein. Erasmus het Maandag ná sy span se eerste oefensessie in Stellenbosch gesê hy wil lekker hardlooprugby speel om die spelers die geleentheid te gee om hul vaardighede te wys. “Ons kyk na die breë prentjie en dis om spelers vir die SA o. 20-span blootstelling te gee,” het Erasmus gesê. Daar is ook noue samewerking met Chean Roux, afrigter van die Junior Bokke. “Ek het ’n paar dae saam met Rassie Erasmus en die Bokke deurgebring om te kyk hoe dinge daar werk. “Dit is belangrik om die spelers die nodige kanse te gee om hul natuurlike talente ten toon te stel. “In dié stadium werk ons nog aan ons wedstrydbenadering,” sê Erasmus. Al is sy klem op blootstelling, wil hy ook graag die reeks wen. “Dit is mos maar lekker as jy wen. Ek wil graag goed doen, maar ek weet dit gaan moeilik wees. “Daar moet in ag geneem word dat al die spanne in die Sesnasies-reeks speel. Hulle kom dus goed voorbereid,” aldus Erasmus. Hy gaan hom later vanjaar by die Leeus se afrigtingstrukture aansluit en lê ná vyf jaar die tuig as breier van Boishaai neer. “Ek is al 23 jaar op skolevlak betrokke en het by die Sharks en die WP afgerig. Ek dink dus ek het my stripes deur die jare verdien,” sê Erasmus.