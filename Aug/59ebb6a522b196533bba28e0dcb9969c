SJOE, dit was nou glad nie lekker weerstoestande om jou laat Saterdagmiddag in deur te bring nie. Die gure weer by Nuweland in Kaapstad was dus ’n baie geldige verskoning vir die geploeter wat die Westelike Provinsie en die Vrystaat-Cheetahs se rugbyspanne in hul Curriebeker-kragmeting opgedis het. Nogtans kan die tuisspan baie tevrede daarmee wees dat hy die wedstryd met 32-0 gewen het. Om in die reën, wind en koue nogtans genoeg vaardighede te hê om 32 punte aan te teken, sit waarskynlik nie in elke Curriebekerspan se sopnat broek nie. Die WP verdien ’n pluimpie daarvoor dat hy geen punte afgestaan het nie. Hy was die span wat die minste droog­gemaak het op die nat veld. Hy het gaandeweg al hoe beter aangepas. Puntemakers: WESTELIKE PROVINSIE – drieë: Ruhan Nel, Juarno Augustus­, Scarra Ntubeni, JD Schickerling; doelskoppe: SP Marais (3); strafdoele: Marais (2).