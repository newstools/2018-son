VISSERS in die Wes-Kaap gaan langer moet wag voordat die vis byt. Visvangregte is reeds oral elders in die land toegeken, behalwe die Wes-Kaap. Vissersgemeenskappe glo glo dis weens ’n gekonkel dat dié regte nog nie toegeken kon word nie. Die Wes-Kaapse departement van landbou, bosbou en vissery (Daff) bevestig hy het klagtes daaroor ontvang. Die nasionale minister, Senzani Zokwana, het gister in die parlement gesê die doel van kleinskaalse vissery se beleid is om seker te maak die gewoontereg van tradisionele vissers word in ag geneem. “Ons kyk ook dat sosio-ekonomiese ontwikkeling van die vissers en die gemeenskappe waar hulle bly, voorrang geniet.” Die lys van kleinskaalse vissers vir die Noord-Kaap, Oos-Kaap en KwaZulu-Natal is afgehandel. Dis net in die Wes-Kaap waar dit nog nie klaar is nie. “Die saak is ingewikkeld. Ons het tip-offs van gemeenskappe gekry wat kla dat mense regte kry wat dit nie moet kry nie. “Ons het ’n span aangestel om dié beweringe te ondersoek voordat ons dit kan bekend maak. “Dit word tans ondersoek en ons behoort voor 31 Augustus finaliteit te hê.” Asanda Njobeni, waarnemende hoofdirekteur van marinebronne, sê hulle ondersoek ongerymdhede wat aangemeld word. “Mense bel ons ook oor gerugte van mense in die binneland wat visvangregte kry. Al die sake word ondersoek,” sê Njobeni. Stropery Hy voeg by in die Noord-Kaap het 103 mense visvangregte gekry, in die Oos-Kaap 5 335 en in KwaZulu-Natal 2 184. Zokwana het daarop klem gelê dat voorheen benadeelde mense en gemeenskappe deel van die groter prentjie moet vorm. Hy het ook oorlog teen perlemoenstropers verklaar. “Stropery word net meer en gesofistikeerde buitelandse sindikate speel ’n rol. “Dis kommerwekkend dat van ons beamptes ook betrokke is. Dit gebeur dat hulle betrokke is waar perlemoen geberg en dan uitgesmokkel word.” Hy het verder gesê die kwessie van grondonteiening sonder vergoeding gaan sy departement ook raak. “Grondeienaars moenie bekommerd raak nie. Dis belangrik dat voedselproduksie nie geraak word nie. “As die geleentheid om grond te onteien reg behandel word, sal die jeug bemagtig word en baie landbou-ondernemings kan geskep word.”