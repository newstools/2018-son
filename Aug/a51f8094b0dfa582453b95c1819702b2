ARGENTINIË betree Saterdag ’n nuwe era in sy rugbygeskiedenis. Dis omdat Mario Ledesma, die voormalige haker van die Poemas, by Daniel Hourcade oorgeneem het as die Suid-Ameri­­kaners se nuwe breier. En dié nuwe era begin teen Suid-Afrika in die Kampioenskapsreeks op Kingspark in Durban. Ledesma het voorheen groot sukses behaal as die mentor van die Jaguares in die Superrugby-kompetisie. Afrigtingspan Die 45-jarige het na sy land teruggekeer nadat hy 18 jaar lank oral in die wêreld rugby gespeel en afgerig het. Dit sluit in drie jaar as ’n lid van Australië se afrigtingspan onder Michael Cheika, die hoofafrigter. Sedert Ledesma oorgeneem het as die breier van die Jaguares, het dié span sy beste seisoen tot nog toe in die Superrugby-reeks beleef. Ledesma het aan skysports.com gesê: “Ek het nie gedink dat ek so gou terug by die Poemas sou wees nie. Ek het altyd daaroor gedroom om die Poemas eendag af te rig. “Ek was gelukkig genoeg om my land baie kere te verteenwoordig, en is nou baie trots daarop om die kaptein van die skip te wees. “Ek voel nie oorweldig deur my nuwe rol nie. ’n Mens moet verantwoordelikheid neem en bereid wees om op­offerings te maak en hard te werk. ’n Groot taak lê voor.” Argentinië het tien drieë in hul drie toetse in Junie afgestaan. Ledesma se eerste taak was dus om die Poemas se vrot verdediging op te skerp. Hy sê: “Ons moet seker maak ons verbeter as ’n span. Dis ’n span se verdediging wat hom wedstryde laat wen. “Wanneer ons op die aanval is, is ons ’n bedreiging en ons kan drieë van oral op die veld druk. “Aan die ander kant, wanneer ons onder druk is, is ons geneig om te veel punte af te staan.” Argentinië het in die kwarteindstryd van die Wêreldbeker-toernooi in 2015 in Engeland teen Australië verloor. Sedertdien kon die Argentyne net 8 van hul 31 toetse wen. Die Poemas het tot dusver ook net 1 van hul laaste 12 toetse gewen. Hulle het dié oorwinning in November teen Italië in Florence behaal. In Junie het hulle onder Hourcade twee agtereenvolgende nederlae teen Skotland gely. Dit was net ’n week nadat hulle ook teen Amerika vasgeval het. Die Suid-Amerikaners is tans in die tiende plek op die wêreldranglys. Argentinië sal Saterdag dus alles in die stryd werp om sy oorwinning van drie jaar gelede te herhaal. Volg Adnaan Mohamed op Twitter.