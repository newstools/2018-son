DIE Oos-Kaapse departement van gesondheid distansieer homself van bogus poste wat tans op sosiale media versprei word. Volgens Lwandile Sicwe­tsha, ’n woordvoerder, het die departement navrae ontvang oor advertensies van jobs vir nooddienspersoneel by die Nelson Mandela- Akademiese Hospitaal. Navrae is ook gekry oor ’n advertensie van jobs wat in 2017 uitgereik is. “Die departement het nie enige vakatures by die Nelson Mandela- Akademiese Hospitaal vir nooddienspersoneel uitgereik nie,” verduidelik Sicwe­tsha. Aansoeke “Die tweede advertensie vir verpleegposte is verlede jaar uitgereik. “Die departement aanvaar geen laat aansoeke vir die verpleegposte wat verlede jaar uitgereik is nie.” Hy voeg by dat departementele vakatures in die departementele omsendbrief, koerante en op die departementele webtuiste (echealth.gov.za) geadverteer word. Die laaste advertensie oor vakante poste het op 3 Augustus verskyn en die sluitingsdatum is môre. Net aansoeke vir hierdie vakatures in die departement is steeds oop.