DAAR was twee meisies in die skare van ’n paar honderd wat besonder opgewonde was oor die besoek van die Springbok-rugbyspan gisteroggend in Belhar. Lauren McPherson (17) van Belhar en Rachel Ockhuis (19) van Kraaifontein het op Vrouedag vroeg opgestaan om te gaan sien hoe die Bokke oefen. Ná die oefening het die gewilde spanlede handtekeninge aan hul fans uitgedeel en foto’s saam met hulle geneem. Dié twee meisies het sommer saam gebabbel toe Son vra wat Vrouedag vir hulle beteken. “Ons is baie opgewonde oor die Bokke wat hier is. Dit val ook saam op Vrouedag, wat vir ons gelykheid en vryheid bring. “Ons kry ’n geleentheid om te studeer en mee te ding met die mans. Ons is baie opgewonde.” Die skare fans het by die Belhar-rugbyklub opgedaag. Die Bokke se kaptein, Siya Kolisi, het ook na Vrouedag verwys en gesê dit beteken vir hom baie, want hy het by sy ouma en antie grootgeword. “Vroue doen ál die harde werk en ons rugbyspelers se vroue offer baie op omdat ons so baie van die huis af weg is. “Ek wil spesiaal vir my vrou en ál die vroue dankie sê en ’n baie lekker dag toewens. “Vrouedag moet eintlik elke dag plaasvind en nie net een keer ’n jaar nie.” Die 26-jarige Lee-Zonda Jonas van Belhar sê sy is ’n groot rugbyliefhebber en dis nie elke dag dat ’n mens die Bokke sien nie. “Ek is baie lief vir rugby en dan het hulle ook gekom op Vrouedag, wat dit meer spesiaal maak. “Dis goed dat hulle op Vrouedag kom oefen en hul talente wys.” Jerome “Donkie” Booysen – vermeende leier van die Sexy Boys-bende en ’n gereelde gesig as die Bokke in Belhar kom oefen – was weer gister daar. Hy het ook hulde gebring aan vroue en die skoner geslag bedank vir alles wat hulle doen. Oor die aanval op sy lewe verlede Woensdag het hy gesê die polisie is besig met die ondersoek. “Vingerafdrukke is blykbaar gekry, maar ek los dit in die polisie se hande.”