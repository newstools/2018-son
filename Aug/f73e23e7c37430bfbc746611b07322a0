CHIPPA United het ontslae geraak van sy voormalige kaptein James Okwuosa. Die Nigeriese verdediger het aan Son gesê hy sal nou maar ’n ander klub soek. Die afgelope vier seisoene dat Chippa in die Baai is, was Okwuosa sy grootste staat­maker. In sy vyf seisoene met die Chilli Boys het hy amper nooit ’n wedstryd misgeloop nie. Hy is al ’n lid van die klub sedert Chippa aan die Nasionale Eerste Liga (NFD) deelgeneem het. Selfs nadat hy aan Orlando Pirates verkoop is, het hy teruggekeer en is hy weer aangewys as die kaptein. Planne Mark Mayambela is nou aangewys as die kaptein. Dis skokkend dat Chippa ’n groot en sterk verdediger soos Okwuosa pos. Dié sê: “Die afrigter het gesê ek is dié seisoen nie deel van sy planne nie.” Chippa het wel 14 spelers gewerf, maar Okwuosa se ervaring is deurslaggewend. Okwuosa was nie sonder sy foute nie, maar die Chilli Boys sal sy intimiderende gedaante mis. Nóg ’n verdediger, Kristo­pher Bergman, is ook uit die groep gelaat en sal ook ’n ander klub moet vind. Volg Werner Wippenaar op Twitter.