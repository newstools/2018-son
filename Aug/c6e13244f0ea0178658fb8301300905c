“RASSISME, veral in die werkplek, moet bekamp word. “Baie werkers het nie die stem om dit te beveg nie omdat hulle so afhanklik van die werk en die inkomste is.” Só sê die Wes-Kaapse SAKP se woordvoerder, Zuko Mndayi, gister tydens ’n betoging by die Cornerstone Village Mall se Mugg & Bean in Somerset-Wes. Dié protes wat ook deur die ANC en die ANC-jeugliga ondersteun is, het gevolg op beweringe van rassisme by dié welbekende ketting-koffiewinkel. Dit is vroeër berig dat ’n swart bestuurder, Andile Bozo, die eienaar van dié winkel na die Kommissie vir Versoening, Mediasie en Arbitrasie (CCMA) gesleep het. Dis gedoen nadat hy afgedank is omdat die klante glo nie ’n swart winkelbestuurder wou hê nie. Bozo is later weer in sy pos aangestel, maar die winkel­ se deur was gister toegesluit toe die betogers by die mall aangekom het. Mndayi sê hy was bewus daarvan dat die winkel weens die beplande betoging toegesluit moes word. Hy sê egter: “Ons het besluit om met die protesaksie voort te gaan, want dit gaan nie net oor Mugg & Bean of net oor Andile (Bozo) nie. “Dié is ’n geveg teen alle soort rassisme. Ons weet rassisme vind nog daagliks plaas, veral in areas soos Somerset-Wes.” Mndayi voeg by dat baie werkers hulle gister tydens die betoging genader het om hulp te vra oor rassisme by hulle werksplekke. “Ons sal voortgaan om rassisme, veral in die werkplek, te bekamp,” sê hy. “Rassisme in die werkplek moet bekamp word, want baie werkers het nie die stem om dit self te beveg nie as gevolg van die feit dat hulle so afhanklik van die werk en inkomste is.” Hy voeg by mense is bang hulle verloor hulle werk en bly daarom stil in baie ge­valle. Volg Anele Mfazwe op Twitter. Stuur nuuswenke aan info@son.co.za.