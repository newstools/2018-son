’N LEERDER aan die Hoër­skool VM Kwinana in KwaNobuhle in Uitenhage mag eers weer klas bywoon wanneer hy sy “afro” geknip het, berig GroundUp. Die skool sê die 13-jarige Sisipho Mantla, wat in gr. 8 is, het talle klagtes geïgnoreer en oortree die skool se gedrags­kode deur te weier om sy hare te knip. Volgens die skool se beleid moet leerders se hare “kort en netjies gekam wees”. Sommige leerders en ouers voel egter die beleid is outyds. VM Kwinana is bekend vir sy streng gedragskode. In 2013 het sy reëls oor hare landwyd die hoof­opskrifte gehaal nadat hy Sino­thando “Zebulon” Booi (toe 14) geskors het omdat dié dreadlocks gehad het. Booi is in matriek by dié skool.