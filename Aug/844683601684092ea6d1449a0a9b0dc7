HY HET pas uit die tronk gekom en net ’n nuwe lewe begin toe hy die naweek doodgeskiet is. Dié moord op Earl Bruintjies (36) is gister in Lawlerstraat, Schauderville, in die Baai se Northern Areas gepleeg. Inwoners – onder wie jong kinders – het op die toneel saamgedrom en na Bruintjies se liggaam gestaar. Die inwoners sê die skote het net ná 06:00 geklap. Lede van die polisie se forensiese afdeling het ses nommerplaatjies by koeëldoppies en ander bewysstukke geplaas. Kol. Priscilla Naidu, ’n polisiewoordvoerder, sê: “Lede van die Gelvandale-polisie het (gister) omstreeks 06:50 gereageer op ’n klag van ’n moord in Lawlerstraat in Schauderville. “Die slagoffer, Earl Bruintjies, het in die straat voor ’n huis gelê. Hy het ’n koeëlwond in die kop gehad. “Dis nie bekend of hy enigsins by ’n bende betrokke was nie.” Bruintjies se ma, Emily Makopa (57), wat ook op die toneel was, sê haar seun sou Saterdag 37 geword het. Emily vertel: “Ons was by die huis in Glendinning­straat, net hier bo, toe dit gebeur het. Ons het geen skote gehoor nie.” Bruintjies se pa, Patrick Makopa (53), sê outjies wat vir Bruintjies geken het, het na hul huis gekom om vir hulle te sê hy is geskiet. Patrick sê: “Ek was op die toneel voor die polisie en het gesien hoe hy daar lê. Begin “Sy nefie het ’n kombers uit sy kar gehaal en hom toegegooi. Die polisie was vinnig op die toneel.” Emily en Patrick sê hul seun was nie ’n lid van ’n bende nie. Emily sê: “Earl het ’n nuwe lewe begin. Hy het op 25 Junie uit St. Albans gekom ná ’n moord wat in die Kaap gepleeg is. “Hy was nog op parool, so hy kon nie regtig vir sy twee kinders in Uitbreiding 31 in Bethelsdorp gaan kuier nie. “Earl was ’n gelukkige mens en baie behulpsaam. Hy het baie vir my rondgeloop en altyd gegaan as ’n mens hom vir goed stuur. Ek kon staatmaak op hom.” Bruintjies word onthou as ’n goeie pa wat baie vir sy twee tienerjarige kinders omgegee het. Benewens sy ouers en kinders laat hy ’n jonger broer agter.