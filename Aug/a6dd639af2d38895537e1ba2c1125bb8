DURBAN. – Agustín Creevy is nie verniet “Sonny Bill” Creevy in sy speeldae by Montpellier in Frankryk gedoop nie. Die deurwinterde haker van Argentinië is nog altyd bekend vir sy beweeglikheid, sy balvaardighede en veral sy vermoë om die bal te offload soos Sonny Bill Williams, die kranige All Black-senter. Die 33-jarige boorling van La Plata het oor die jare ’n reputasie opgebou as een van die beste hakers in die wêreld. Saterdag kry hy weer die geleentheid om te wys waarom hy so hoog aangeskryf word. Dít wanneer hy teen Suid-Afrika se Malcolm Marx in die eerste toets van die Kampioenskapsreeks op Kingspark in Durban te staan kom. Op 24-jarige ouderdom is Marx byna tien jaar jonger as Creevy. Sedert die Lions-haker sy buiging vir die Springbokke in 2016 gemaak het, het hy in ’n kort tydperk homself as die wêreld se beste haker gevestig. Nes Creevy het Marx ook vroeg in sy loopbaan as ’n losvoorspeler begin rugby speel. Creevy het sy toetsbuiging vir Argentinië as ’n 20-jarige flank teen Japan in Buenos Aires gemaak. Hy het twee jaar later besluit om na die hakerposisie te skuif en voortgegaan om in 74 toetse vir Argentinië uit te draf. Daarteenoor het Marx die nr. 7-trui vir die nr. 2-trui verruil toe hy nog in matriek was. Albei spelers doen die basiese aspekte van ’n haker se taak baie goed, maar wat dié twee uitsonderlik maak, is hul vermoëns as bal­draers en hul vaardighede met die bal in hand. Nes Creevy het Marx die vermoë om die bal in die kontak te offload. Maar wat die twee hakers so spesiaal maak, is hul vermoë om die bal by die afbreekpunte te steel. Marx staan 1.88 m in sy rugbystewels en laat die skaal op 114 kg kreun. Daarteenoor is Creevy 1.81 m lank en weeg 110 kg. Creevy is egter baie meer ervare en het homself reeds as ’n uitstekende kaptein van die Jaguares en die Poemas bewys. Die uitgeslape haker stem saam dat Marx vanjaar uitsonderlik as baljagter was. Hy het gister hier by die spanhotel in Umhlanga in ’n eksklusiewe onderhoud aan Son gesê: “Ja, Malcolm is ’n voortreflike speler. Hy is nie net groot en sterk nie, hy maak ook ’n yslike bydrae in die vastelos. Nes ek was hy ook ’n losvoorspeler. Ons hou daarvan om met die bal te hardloop.” Volg Adnaan Mohamed op Twitter.