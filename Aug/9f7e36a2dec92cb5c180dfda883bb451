DIE berugte Andrea Wessels – wat saam met Cheeky Watson aangekla word van geldwassery – se spoghuis in Uitenhage word eersdaags opgeveil. Dit volg nadat daar gister in die Baaise hooggeregshof ’n verbeurdverklaringsbevel toegestaan is aan die batebeslagleggingseenheid. Die huis is geregistreer in die naam van Zeranza 299 (Edms.) Bpk. en is R850 000 werd. Wessels is die eienaar van Zeranza 299. Wessels het die huis, geleë by Couldridge Crescent 15, Uitenhage, op 21 Februarie 2013 gekoop. Die batebeslagleggingseenheid het reeds in April verlede jaar ’n bewaringsbevel gekry. Die eenheid het daarna by die hof aansoek gedoen om die huis finaal aan die staat verbeurd te verklaar. Die batebeslagleggingseenheid het die aansoek om die huis verbeurd te verklaar, gegrond op die basis dat dit die opbrengs van kriminele aktiwiteite is. Die onus rus op die respondent om te bewys waarom die eiendom nie verbeurd verklaar moet word nie. In die kriminele saak word Wessels, Watson, die voormalige president van die Oostelike Provinsie-rugbyunie (OPRU­), Nadia Gerwel, Mandisa Mkaza en Stephan Pretorius, ’n gewese uitvoerende hoof van Access Management­, aangekla. Dié aanklagte spruit uit die misbruik van geld wat vir die busdiens van die Nelson Mandelabaai-metro se ­geïntegreerde openbare vervoerstelsel (IPTS) uitgesonder is en beloop nagenoeg R12 miljoen. Gerwel is ’n voormalige werknemer van die Metro se direktoraat vir be­groting en ­tesourie. In haar verklaring om die batebeslagleggingseenheid se aansoek teen te staan, beweer Wessels Gerwel het onwettig opgetree deur geld (’n bedrag van nagenoeg R3 miljoen) in Access­ Management se rekening in te betaal. Die geld wat in Access Management se rekening inbetaal is, het sy pad gevind tot in Zeranza se rekening, wat Wessels in staat gestel het om die huis te koop. Die batebeslagleggingseenheid het in hofdokumente ’n prentjie geskets van hoe die nagenoeg R3 miljoen vir Wessels se persoonlike doeleindes gebruik is. Haar familie, insluitend haar seun en dogter, het luidens hofdokumente by die geld baat gevind. Regter Templeton Mageza het ter opsomming van sy hofbevel gesê Wessels se weergawe is ’n onhoudbare en onvolhoubare ontkenning, wat opvallend vals is en verwerp moet word. Wanneer die hofbevel in werking tree, gaan die kurator die huis verkoop en die geld aan Absa oorbetaal. *Volg Lynn Williams op Twitter. Stuur ook nuuswenke aan info@son.co.za.