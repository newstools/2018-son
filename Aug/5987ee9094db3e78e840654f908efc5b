DIE Suid-Afrikaanse krieketspan oorheers steeds die reeks eendaagse wedstryde (ODI’s) teen Sri Lanka. Die Proteas het die derde ODI gister in die Pallekele-stadion in Kandy met 78 lopies gewen. Aangesien nog net twee van die vyf ODI’s oor is, beteken dit die Proteas het die reeks in die sakkie. Suid-Afrika het nou tien ODI reekse agtereen­volgens teen Sri Lanka gewen. Uitstekende kolfwerk het die grondslag vir dié oorwinning gelê. Ster Suid-Afrika het 363/7 aangeteken. Dis sy grootste ODI-telling nog op dié eiland. Sri Lanka is in die 46ste boulbeurt vir 285 lopies uitgehaal. Reeza Hendricks was die groot ster in sy buiging vir die Proteas se ODI-span. Hy het die geleentheid wat hy in die sukkelende Aiden Markram se plek gebied is, met albei hande aangegryp. Sy honderdtal van 88 aflewerings is die vinnigste wat nóg in ’n ODI-debuut aange­teken is. Hendricks het ook net die derde Protea geword wat ’n honderdtal in ’n ODI-debuut aanteken. Hashim Amla het Suid-Afrika se kolfbeurt van meet af aan met ’n flinke 59 lopies (59 aflewerings, 9x4, 1x6) op koers gekry. Toe volg Hendricks se pragbeurt, waarin hy veral baie sterk was aan die wegkant. Hy het voortref­like dryfhoue na dekpunt uitgevoer. JP Duminy en David Miller het die afrondingswerk met 103 lopies om die vyfde paaltjie gedoen. Duminy is wonderlik op dreef en het 92 lopies van net 70 aflewerings ge­moker. Miller het 51 aangeteken. Hendricks sê: “Ek is baie bly dat ek kon speel en ’n bydrae tot die span kon lewer. “Daar is kolwers van gehalte in ons groep. So, dis nie maklik om speelkans gebied te word nie. “Die blad was gunstig vir kolfwerk en dat ons goed begin het, het my taak vergemaklik.” Suid-Afrika se kaptein, Faf du Plessis, loof Hendricks se kolfwerk: “Wat ’n puik debuut was dit nie! “Dit was goed om te sien dat ons aanhou aanval met die kolf. Die boulers het ook goed onder druk gevaar. Ons het deurgaans paaltjies geneem.” Du Plessis het sy regterskouer beseer toe hy veldwerk gedoen het. Skrik Dit is nie ’n ernstige besering nie, en aangesien die reeks gewen is, kan die Proteas dit in elk geval bekostig dat sy kaptein die laaste twee wedstryde dalk misloop. DM de Silva het die Proteas met ’n vinnige 84 lopies aangevat, maar is nie genoeg ondersteun om Suid-Afrika te laat skrik nie. Lungi Ngidi het die meeste sukses met die bal behaal. Hy het vier paaltjies geëis en Andile Phe­hlukwayo drie. Sri Lanka se kaptein, Angelo Mathews, is die ene lof vir Hendricks en Duminy se kolfwerk. Mathews sê: “Dit was te veel lopies vir ons en ons was nie op ons beste nie. “Ons sal alles in die stryd werp om die reeks in die laaste twee wedstryde sterk af te sluit.”