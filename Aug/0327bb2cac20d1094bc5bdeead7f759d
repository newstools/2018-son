DIE DA het uiteindelik daarin geslaag om ontslae te raak van die burgemeester van Kaapstad, Patricia de Lille. Mmusi Maimane, die DA-leier, het gister op ’n nuuskonferensie aangekondig dat hy en antie Pat ná ’n lang, moeilike tydperk ’n ooreenkoms bereik het. Maimane sê: “Ek is baie dankbaar dat ons nou hierdie dag bereik het. “Die DA en die burgemeester het uiteindelik tot ’n ooreenkoms gekom. “Hierdie saak gaan al maande aan. “Ons vra om verskoning dat dit die energie en aandag van albei partye gedreineer het. “Ons moet nou fokus op die land en sy mense.” Volgens Maimane het De Lille ingestem om effektief op Woensdag 31 Oktober uit te tree. Hy sê verder die DA het ook besluit om alle interne dissiplinêre klagte teen haar te laat vaar. Maimane het egter uitgewys dat alle ander ondersoeke deur die Stad nie by hierdie ooreenkoms ingesluit is nie. Hy het De Lille geloof vir haar goeie werk vanaf 2011 tot dusver. De Lille het op haar beurt bevestig dat sy as burgemeester bedank. Sy het ook aangedui dat sy onskuldig is en die klagte teen haar nooit bewys kon word nie. Sy sê: “Noudat alle klagte teen my teruggetrek is, kan ek met my lewe voortgaan. “Ek kan nou my ekstra tyd gebruik om te fokus op die ware rede waarom ek in die eerste plek die amp van burgemeester aanvaar het. “Dít is om ’n beter Stad en land vir alle Suid-Afrikaners te bou. Ek bly daaraan toegewy om die tyd wat ek oor het te gebruik om hierdie projek te voltooi en om by te dra tot die transformasie van die Stad.” De Lille sê hoewel sy vir haar regte geveg het en haar onskuld wou bewys en gereed was om voort te gaan met die dissiplinêre verhoor, het sy besef dat die geveg tussen haar en die DA nie verder kon aangaan nie. Sy sê sy gaan nou baie van haar tyd gebruik om na ’n oplossing te soek vir onwet­tige grondbesetting. Xolani Sotashe, die koukus-leier van die ANC, reken egter die ooreenkoms tussen De Lille en die DA is onwettig. Sotashe sê: “Dit maak ’n deur oop vir ’n nuwe burgemeester wat nie deur die mense van Kaapstad gekies is nie. “Ons as die ANC wil steeds sien dat alle klagte teen De Lille ondersoek word. Hierdie sweetheart-ooreenkoms tussen De Lille en die DA sal net een groep verloorders hê, en dis die mense.”