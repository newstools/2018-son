DIE All Blacks moet bietjie begin verloor of in meer tight games speel as hulle regtig ’n derde keer die World Cup wil wen. Nee, dis nie ’n Suid-Afrikaner of rugbykenner van buite Nieu-Seeland se assess­ment van die wêreldkampioene nie. John “JK” Kirwan, legendariese Nieu-Seelandse vleuel, begin nou verveeld raak met die feit dat die All Blacks hulle teenstanders so gemaklik klop. “Ek dink ons moet bietjie onder druk geplaas word. “Dit is glad nie gesonde voorbereiding vir ’n World Cup as ’n mens heeltyd met groot tellings wen nie,” het JK op die rugbyprogram The Breakdown gesê. JK se landgenote kom môre in hulle tweede Rugby Championship- en Bledisloe Cup-wedstryd teen die Wallabies te staan. En nóg ’n moerse sege vir die All Blacks word op Eden Park in Auckland voorspel. Nail-biters en games waar die All Blacks verloor, het sedert 2015 se World Cup-glorie so skaars soos hoendertande geword vir die wêreld se beste. Toets In 2016 was Ierland die enigste span wat die All Blacks kon klop en hulle in ’n tweede ontmoeting onder druk plaas. Die All Blacks het egter steeds die tweede game gewen. Dit het laas jaar ook die sameflansing van Brittanje se vier rugbykragte (Britse en Ierse Leeus) gevat om die Kiwi’s ordentlik te toets. Die Britte het een van laas jaar se drie toetse in ’n gedeelde reeks gewen. Die laaste game was ’n draw. In die Rugby Champion­ship was dit toe weer eenrigtingverkeer. Dít ten spyte daarvan dat die Wallabies en Springbokke in ’n wedstryd elk die All Blacks tot in die doodsnikke laat werk het vir ’n sege. Voor 2015 se sukses was die Bokke die een span wat nog in elke ontmoeting die All Blacks kon beproef. Daar word gehoop dat Rassie Erasmus, afrigter, se Bokke dieselfde kan doen. Wallaby fans moet maar regmaak vir nog ’n liederlike vernedering. Die All Blacks wil môre die stut Owen Franks se 100ste toets met nog ’n groot sege vier.