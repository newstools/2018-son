MEER as 30 kinders kan nou weer glimlag nadat die Smile Foundation hulle gehelp het met broodnodige chirurgiese behandeling in die Port Elizabeth Provinsiale Hospitaal. Vandeesweek is Smile Week in die Oos-Kaap, waar dié stigting ’n aantal kinders kies om te help. In baie gevalle kan gesinne nie die duur operasies bekostig nie en met Smile Week word al daai koste gedek. Dít is moontlik gemaak met die samewerking van Airports Company South Africa­ (Acsa). Die Smile-stigting het ook mediese toerusting geskenk aan die hospitaal sodat selfs meer kinders in die toekoms gehelp kan word. Klein Anelisa Vaaltyn (5) van Motherwell ly aan Treacher­ Collins-sindroom. Dit word gekenmerk deur ’n plat gedeelte in die middel van die gesig. Om dit te korrigeer, moet chirurge ’n prosedure genaamd fat grafting doen. Vet is verwyder van die kante van haar lyf en abdomen en in haar gesig ingespuit. Vaaltyn se mamma, Lungelwa Vaaltyn, is in haar noppies met die operasie. “Ek was bang dat wanneer sy speel met ander maatjies, daar teen haar gediskrimineer sal word omdat sy anders is – haar wange was baie plat. “Nou kan ons definitief smile,” sê Lungelwa. Mihlali Phiri (8) van 7de Laan in Booysenpark is Maandag wreed aangeval deur ’n pit bull, wat sy gesig raak gebyt het. Hy moet plastiese chirurgie ondergaan. “My baby-suster het hom geabba tot by die huis en alles was vol bloed. “Die hond het hom by die oog gebyt, maar gelukkig is dit nie uit nie. “Ek is baie bly dat Smile Foun­dation ons kon help en ek vertrou die professionals ten volle,” sê Eunice Phiri, sy ma. Layla Prince (4) van Graaf-Reinett is gebore met ’n gesplete lip en verhemelte. “Dis die vierde keer dat die Foundation my help met operasies vir Layla. “Haar spraak is al baie beter en sy kon aan die begin glad nie praat nie. “Dis fantasties wat hulle vir ons doen,” sê Lee-Andra Prince, haar ma. Winston Engela (ses maande) moes ook vir ’n operasie gaan om sy gesplete lip reg te stel. Sy ma, Jacky, sê sy sou nooit die sowat R15?000 kon bekostig vir die operasie nie. “Winston het baie oorinfeksies gehad as gevolg van sy kondisie en sy verhemelte het al begin bloei. “Ek waardeer die Smile Foundation se ondersteuning, gebede en bystand,” sê Jacky. Nood Moira Gerszt, Smile Foundation se operasionele uitvoerende direkteur, sê: “Ons is dankbaar dat ons weereens kan saamwerk met die Port Elizabeth Internasionale Lughawe en in ’n posisie is om die kinders in nood te kan help. “Die operasies wat plaasvind, is divers en laat die dokter met ’n geleentheid om al die verskillende kondisies chirurgies te adresseer. “Die samewerking van die mediese personeel in die hospitaal is hartversterkend en dit wys hul toewyding om die gemeenskappe te uplift.” Senzeni Ndebele, ’n senior bestuurder van korporatiewe sake by Acsa, sê dis ’n voorreg vir hulle om die Smile Foundation te ondersteun en Oos-Kaapse kinders in nood te help. “Dit is veral roerend om ’n rol te kan speel in die goeie verandering van mense se lewens. “Ons wil die chirurge en mediese spanne bedank vir hulle voortdurende toewyding. Ons wens ook al die pasiënte die beste met die begin van hul nuwe hoofstuk.” Volg Maryke Low op Twitter. Stuur nuuswenke aan info@son.co.za.