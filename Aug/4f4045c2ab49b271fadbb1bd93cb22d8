ATLANTIS se mense sal aanhou bly betoog en brand totdat hulle hul sin kry. Tussen digte rookwolke deur was dít gister opstan­diges se belofte. Huise en dienslewering is wat mense só moerig het. Meer as 100 oproeriges het ’n petisie aan raadslede oorhandig by die council-geboue. Gemoedere het gou oorgekook en tyres is gebrand. Mense moan dat raadslede hulle nie ernstig opvat nie. “Raadslede must fall!” het hulle begin gil. Inwoners moan ook oor die hemelhoë waterrekeninge en natuurlik behuising. “Ons is gatvol. Ná vandag gee ons niks om nie!” het betogers geskreeu. Nog ’n betoger het gesê dit is amper ’n gewoonte om langer as 14 jaar op die waglys te wees. Gevloek Rdl. Cynthia Clayton het bevestig dat hulle die petisie ontvang het. Hulle sal aandag gee daaraan. Clayton het gesê: “Gerugte dat ons betogers gevloek het, is nie waar nie.” Rdl. Valnay Basson het gesê: “Betogers het ons gedreig dat ons huise afgebrand sal word. “Ons is nie hier vir moeilikheid nie, maar kyk hoe behandel hulle ons.” Basson noem ook dat oproeriges gesê het dat raads­lede moet f*kk*f. Inwoners het gedreig dis net die begin en hulle “sal Atlantis onregeerbaar maak”. Metro-cops het later ook die betogers probeer paai.