JONG mans in die omgewing van De Grass-straat in Bloemendal het onlangs tot aksie oorgegaan en ’n vlak begin skoonmaak wat in ’n rommelhoop ontaard het. Euwen da Silva, een van die jong mans, vertel hul doel met die skoonmaak is om hul eie sokkerveld te begin. “Ons loop elke dag Palmridge toe om daar bo te gaan sokker speel. En ons het besluit om self ’n plan te maak om ’n veld te begin.” Jarryd Jacobs voeg by dat inwoners ook bydra tot die vullis op die vlak. “Die plek was ’n dumping site. “Ons wil ook jong mense ’n kans bied om iets anders met hul tyd te doen en weg te bly van die snaakse dinge van die wêreld.” Da Silva sê hulle is ’n groot groep jong mans wat die vlak skoonmaak. “Skoolkinders kom help ook ná skool met die werk hier. Ons almal wat hier skoonmaak, is sokkerliefhebbers.” Volgens Jacobs is hulle baie trots op hul handewerk en wil hulle dit so skoonhou. “Ons wat by die huis is, gaan die veld maintain. Ons gaan alles in ons vermoë doen om dit skoon te hou. “Al sien ons net ’n papiertjie wat waai, gaan ons sorg dat dit in ’n vullisdrom beland.” Met almal wat ’n deurgang van die vlak maak, is die groep se groot begeerte dat hulle ’n omheining kry. Da Silva sê hulle het gras, pale, ’n groot vullisdrom en spreiligte nodig. Jacobs voeg by David Rensburg, ’n wykskomiteelid wat in die aangrensende straat woon, het gesê hy het nette wat hulle vir sokker kan gebruik. Volgens Rensburg het hy van die jong mans se vrywillige werk op die wykskomiteevergadering melding gemaak. “Ons het sokkernette gekry, en terwyl hulle so excited is, wil ek dit so hou. “Hulle verkies sport in plaas van betrokkenheid by gangs. En hulle wil iets positiefs doen.” Rensburg voeg by dat hy die munisipaliteit gevra het om die dumping site skoon te skraap. “Hulle het toe ’n gap gesien en die volgende dag was hulle by my huis en het gevra of hulle ’n sokkerveld van die area kan maak. “Ek het vir hulle gesê dis nie ’n probleem nie.” Rensburg sê die gemeenskap is ook baie excited oor die werk. Die seuns stem saam en sê ’n antie by ’n nabygeleë huis het gesê sodra hulle hul eerste wedstryd speel, gaan sy sop en brood vir almal by die veld organise. Rensburg voeg by dat die seuns in Oktober ’n toernooi wil hou. Trevor Louw, raadslid van wyk 35 waarin die vlak val, sê hy en Charmaine Williams, die direkteur vir sport, ontspanning, kuns en kultuur, gaan ’n meeting hou waar hy gaan vra dat gras in die skoon ruimte geplant word. “Ons gaan ook die proses begin om ’n sokkerveld vir hulle daar te bou. “Dit gaan ’n lang proses wees, maar vir die interim gaan ek vra dat die gras en pale opgerig word. “In die lang termyn moet ons daardie grond re-zone vir ’n sportveld met sokkerpale en ’n plek soos ’n container vir changing rooms.” Louw sê hy is baie bly dat die jong mans ’n goeie inisia­tief beet het. “Dis een van die dinge wat ons die jong mense moet leer. Hulle moenie wag op die munisipaliteit nie, maar moet trots skep in hul areas. “Ek salute hulle omdat hulle met sport misdaad beveg. Ek gaan hulle ook borg met die sokkertoernooi wat hulle beplan.” Enigeen wat kan help met sokkertoerusting, kan Rensburg WhatsApp op 076 883 5809 of bel hom by 074 957 1455.