VELDDRIF. – Die Weskus was Woensdag in rep en roer toe vyf mans as cops opgedress en ’n geldwa beroof het. Die bedrag wat gebuit is, is nog nie bekend nie. ’n Omstander vertel die vyf verdagtes in polisie-uniform het die geldwa kwansuis vir ’n roetine-ondersoek van die pad afgetrek en toe die wagte oorrompel. Die man sê: “Dit was ’n baie stil rooftog, want hoewel die rowers en wagte almal gewapen was, is geen enkele skoot afgevuur nie.” Die omstander bespiegel dat dit vir hom baie vreemd is dat die geldwa vir die manne gestop het. Hy sê vir hom lyk dié hele besigheid baie verdag. Die voorval het helder oordag plaasgevind. Die geldwa was op pad Piketberg toe nadat dit geld in Velddrif opgelaai het. Die vyf verdagtes het in verskillende karre gevlug met hul onbekende bedrag kontant. Daar is ’n gesteelde wit bakkie op die misdaad­toneel agter gelos. Volgens ’n betrou­bare ingeligte is die rooftog beslis ’n inside job. Hy sê dit pla hom ook dat die geldwa gestop het toe die valse cops die voertuig aftrek het om na ’n rybewys te kyk. Hy noem dat geldwaens se bestuurders die opdrag het om in sulke gevalle na die naaste polisiestasie te jaag as so ’n verdagte voorval opduik. Stories dat die bakkie ’n polisieregistrasie het, kon nie bevestig word nie. Ander gerugte het die ronde begin doen dat die bakkie ’n GP-nommerplaat gehad het. Volgens brig. Vishnu Naidoo, nasionale polisiewoordvoerder, is daar verskillende weergawes. Hy wou dus in dié stadium nog nie veel daaroor uitwei nie omdat die ondersoek nog aan die gang is. Naidoo het wel bevestig dat geen verdagtes nog aangekeer is nie.