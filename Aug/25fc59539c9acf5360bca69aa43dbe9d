SUIKERSOET vir die Bulls en asynsuur vir die Stormers. Dís die jongste rugbyspyskaart met die nuus dat die Springbok-agtsteman Duane Vermeulen in volgende jaar se Superrugby-kompetisie vir die Bulls gaan speel. Terwyl die Stormers vas glo dat Vermeulen terugkeer Kaap toe, het Rapport gister bevestig die groot agtsteman het ’n gesamentlike aanbod van die Blou Bulle Maatskappy en die SA Rugbyunie aanvaar om Loftus Versfeld sy nuwe tuiste te maak. Vir die Stormers sal dit ’n skok wees dat Vermeulen húl aanbod van die hand gewys het. In Pretoria word gehoop dat Vermeulen se besluit ook die Springbok-haker Schalk Brits sal beïnvloed om sy loopbaan in Pretoria voort te sit. Dié vurige speler het besluit om sy uittrede uit te stel om tot ná volgende jaar se Wêreldbeker-toernooi te speel. Besluit Brits het onlangs nog gesê hy moet nog besluit of hy vir die Bulle, die Stormers of ’n oorsese klub gaan speel. Hy het tans 42 toetse op sy kerfstok, met Pierre Spies steeds voor met 47.