’N VERANDERINGS­PROSES – !Nau – om KhoiSan-hoofmanne en -vroue aan te stel, is die naweek by die Springs-vakansieoord gehou. Chris Nissen van die SA Menseregtekommissie (SAMRK) het die eed, wat die manne en vroue afgelê het, onderteken en oorhandig. Christian Martin, ’n KhoiSan-leier, het gesê sommige hoofmanne, wat homself insluit, het deur kulturele naamveranderings gegaan. “!Kkam-aob is ná die !Nau my kulturele naam. Dit beteken aktivis-vegter en leier. Crawford Fraser se naam is nou Gaoxaob Kai Anib Crawford Fraser. Dit beteken die arend. “Die naam word bepaal deur jou persoonlikheid en hoe jy tans optree. Ek neem aan my nuwe naam hou verband met my karakter en hoe ek optree.” Nissen se boodskap was dat om ’n hoofman of hoofvrou te wees, beteken om ’n dienaar van die mense te wees. Hy het gesê hulle moet altyd eerste na die mense omsien voordat hulle na hulleself omsien. Nissen het bygevoeg dat hulle, as leiers, ook mekaar moet respekteer. Hy het verduidelik hulle gedrag moet anders wees as die tyd voordat hulle deur !Nau gegaan het. Martin het gesê hy voel ná die naweek baie trots en sterker om met die saak van die Khoi en San voort te gaan. “Ek sal voortgaan totdat ons regte herstel word en totdat ’n sensus ons officially erken en ons op die Z83(-vorm) verskyn en ons nie meer as ‘kleurlinge’ gesien word nie.”