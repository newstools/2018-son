LADISMITH. – Uniek en enig in sy soort in die Wes-Kaap in Vrouemaand. Só kan die bystand beskryf word wat die polisie aan 164 senior burgers verleen het. ’n Polisiebus is ingespan om ’n groep opgewonde golden­ oldies na Oudtshoorn te vervoer. Dit is oor drie dae gedoen. Priscilla Peceur, voorsitter van die klub vir senior burgers, het die behoefte van senior burgers om hul smart ID-kaarte te kry, raakgesien tydens ’n vergadering met die plaaslike gemeenskapspolisiërings­forum. Dit is toe onder die aandag van lt.kol. Jakobus Marthinus van die plaaslike polisie gebring. Marthinus het toe die aanvoorwerk begin vir die inisiatief. Dit is uiters moeilik en in sommige gevalle totaal onmoontlik vir seniors om in rye by binnelandse sake te gaan staan wanneer hulle die plaaslike Thusong-sentrum besoek. AO Jannie Cedras verduidelik: “Ladismith se SAPS, in samewerking met die departement van binnelandse sake en sosiale ontwikkeling, het Kannaland se bejaardes gehelp om hul ID-dokumente te bekom. “Sosiale ontwikkeling het gehelp met die bejaardes by die optelpunte. “Hulle is na Oudtshoorn geneem.” AO Arnold Bothman, die busbestuurder, het net lof van die senior burgers ontvang vir die wyse waarop hy hulle vervoer het. Daar word ook gereeld met die bejaardes vergader oor hoe om hulself te beveilig. Waar senior burgers mis­handel­ word, moet dit dadelik onder die aandag van die polisie gebring word. Hieroor kan geskakel word met konst. Sanet Salomon by 028 551 8100.