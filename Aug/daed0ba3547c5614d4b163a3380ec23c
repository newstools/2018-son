VREDENBURG. – Groot ontevredenheid heers tans oor die Saldanhabaai-munisipaliteit (SBM) se planne om huishoudings met prepaid elektrisiteitsmeters met ’n maandelikse heffing van R250 te “slaan”. Só moerig is die inwoners oor dié beoogde heffing dat hulle Vrydag die strate ingevaar het om hul misnoeë te kenne te gee. Sammy Claassen, die sameroeper van die Khoisan Defiance Campaign, sê die SMB se voorgenome plan sal inwoners beslis verder verarm. “Dit beteken nog voordat jy kan krag koop, sal daar reeds R250 op jou munisipale rekening wees,” sê hy. “Ons water is reeds verder verhoog met meer as 20%. “Dit is ’n skande en daylight robbery, finansiële uitbuiting en sal verder groot druk plaas op hardwerkende belastingbetalers en huishoudings se maandelikse uitgawes en begrotings wat niemand kan bekostig nie.” Claassen sê hul Saldanha Bay Electricity Fees Must Fall-veldtog het reeds groot druk op die raad geplaas, soveel so dat die SBM Vrydag ’n dringende raadsvergadering gehou het. ’n SBM-woordvoerder, Ethne Julius, het op navraag van Son op Sondag gesê Vrydag se spe­siale raadsvergadering is daarop gemik om die impak van dié beoogde heffing op prepaid elektrisiteitsmeters te bespreek. Volgens haar sal die munisipaliteit eers na afloop­ van dié vergadering kan kommentaar lewer. In die sosiale media het die inwoners ook behoorlik gal gebraak oor die SBM se voorgenome plan. Een inwoner sê: “Wragtie, die prys vir my elektriese prepaid bill raak nou belaglik duur, en ek bly in ’n Hophuisie! Ek is ’n enkelouer met een kind, maar selfs my waterrekening bly sky high!” Talle inwoners is tans in die proses om ’n petisie saam te stel om hul vele griewe te lig.Volg Son Koerant op Twitter. Stuur nuuswenke aan info@son.co.za.