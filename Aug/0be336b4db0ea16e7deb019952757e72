HULLE superster het teruggekeer na die plek waar hy rugby leer speel het! Uitbundige tonele het hulle gister by die Methodist Primary School in Somerset-Wes afgespeel toe die skool sy heel eerste Springbok vereer het. Damian Willemse het twee weke gelede vir die Bokke op Kings Park in Durban teen Argentinië uitgedraf. Die skool het ’n gedenkplaat aan hom oorhandig as blyk van waardering vir wat hy bereik het. Willemse (19) se talent is vroeg raakgesien. Hy het in feitlik elke ouderdomsgroep die WP-span gehaal. Methodist Primary is die tuiste van die Metho Squirrels. Ná die Squirrels is Willemse na die Paul Roos Gimnasium in Stellenbosch. Daar het sy loopbaan van krag tot krag gegaan. Van Willemse se afrigters by die Squirrels was in trane toe hulle hom by die skool ontvang. Hy is met die skool se “haka” begroet. Willemse het gesê hy is baie trots en so ’n ontvangs laat hom goed voel. Hy dink die “haka”, waarvoor die skool se rugby bekend is, was baie nice en het gesê dit was baie lekker om weer met die onder­wysers en afrigters te gesels. “Ek is dankbaar vir die skool en vir wat hulle vir my gedoen het.” Willemse is in die Springbokgroep wat volgende week in die volgende been van die Rugbykampioenskap teen Australië gaan speel. Die daaropvolgende week wag die ware jakob, die All Blacks, op hom en die res van sy Bok-spanmaats. Hy het sy alma mater moed ingepraat. “Daar is nog baie hoop vir ons rugby.”