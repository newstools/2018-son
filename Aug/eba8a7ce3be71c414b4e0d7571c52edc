HOEVEEL mense moet nog op die Kaapse Vlakte sterf voordat die regering iets aan die krisis doen? Die daaglikse slagting waarin soveel onskuldige mense, onder wie talle kinders, sterf, MOET as ’n nasionale krisis gesien word. Of het die ANC-regering die Kaapse Vlakte vergeet? Dit is ook duidelik dat die DA-beheerde Wes-Kaapse regering en Kaapstadse stadsraad beheer van die provinsie en metro aan druglords en bendebase afgestaan het. Want hoe kan ’n mens sê jy is in beheer as die kinders nie eens kan skool toe gaan of inwoners nie winkel toe kan stap as gevolg van die bendeskietery nie? Dit is nie meer ’n oorlog tussen bendes nie, dis ’n oorlog teen ons almal. Jong manne met wapens skiet wie hulle wil, of jy aan ’n bende behoort of nie. ’n Pa is vandeesweek in sy oprit voor sy vrou en kinders geskiet nadat hy hulle by die kerk gaan haal het, en ’n 13-jarige meisie is in die kombuis van haar ouerhuis afgemaai terwyl sy skottelgoed gewas het. Die polisie het kamp in verskeie van die bendegeteisterde gebiede gaan opslaan, maar die koeëls vlieg oor hul koppe. ’n Verslagspan van Son het vandeesweek die kamp in Lavender Hill gaan besoek, maar daar was net een polisieman in sig. Nie ver daarvandaan nie het ’n kreupel man op ’n veld doodgelê. Hy is geskiet toe hy van die masiet af op pad huis toe was. ’n Groot bohaai is vandeesweek gemaak oor Die Seuns van Bird Island en die slagting by Marikana waarin 34 mynwerkers doodgeskiet is. Dit is baie minder mense as wat weekliks op die Kaapse Vlakte vermoor en gewond word. Maar hieroor is daar ’n groot stilte. Slimkop-polisiebeamptes moet genoeg bewyse hê oor wie agter die skietery sit en wie die wapens verskaf. Hoekom kan hulle nie dié mense arresteer en vervolg nie? Dis tyd dat politieke gevegte eenkant toe geskuif en die bloedbad gestop word!