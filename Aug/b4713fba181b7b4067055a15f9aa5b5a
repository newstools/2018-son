DIE polisie beweer ’n jong man wat deur ’n cop doodgeskiet is, het eerste op hulle losgebrand. Nathan Albertus (27) is Maandagaand voor ’n huiswinkel doodgeskiet. Maar die gemeenskap beweer daar het niks gebeur nie en ’n speurder, Godwin Philander, is ál een wat geskiet het. Moses Dlamini, woordvoerder van die onafhanklike polisieondersoekdirektoraat (Opod), sê luidens ’n verslag van die polisie was die cops besig om inligting in Chicago in die Paarl op te volg toe Albertus hulle met ’n gun nader. Dlamini sê: “Die verdagte het op die polisie begin skiet. “Een van die polisie­beamptes het toe die verdagte geskiet.” Volgens Dlamini het die gemeenskapslede die polisiebeamptes hierna aangeval en hulle het daarna na die Paarl-Oos-polisiestasie gery. Hy voeg by die gemeenskapslede het die slagoffer na die Paarl-hospitaal geneem waar hy aan sy wonde beswyk het. Dlamini sê hulle ondersoek die saak. Toe Son Nathan se ma, Sarie, vra of haar kind ’n gun besit het, het sy dit ontken. Haar reaksie was: “Ek weet glad nie dat my kind ’n gun besit het nie, maar as mense dit gesien het en bewyse het dat hy op die polisie geskiet het, moet hulle na vore kom. “Toe ek op die toneel kom, het ek my kind daar gekry lê. Ek weet nie of hy ’n gun gehad het nie. “Ek het gehoor die gemeenskap het die polisie met klippe bestook oor hulle hom geskiet het, maar ek weet self nie wat daar gebeur het nie.” Lee-Ann Africa,­ ’n ooggetuie, hou vol daar was absoluut geen moeilikheid of skietery voordat Philander op Nathan losgebrand het nie. Africa sê: “Ek het nog vir Godwin gevra hoekom hy vir Nathan geskiet het. “Hy het daarna net sy bullet-proof vest aangetrek en toe is hy en Brandon (die ander speurder) hier weg.” Gemeenskapslede het aan Son gesê die polisie het Nathan onnodig geskiet en dis hoekom hulle die polisie aangeval het. Volg Bohemia Hoffmeester op Twitter. Stuur enige nuuswenke aan info@son.co.za.