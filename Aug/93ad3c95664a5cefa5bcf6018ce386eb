DIS ’n leerkurwe! Só sê Marawaan Bantam, afrigter van Jamestown United, nadat sy behoorlik moes sweet om hul plek in die Coke-beker-reeks se ronde van 32 te verseker. Die driemalige kampioen, (1996, 1997 en 2009) het egter genoeg in sy tenk gehad om ’n hardnekkige Stephanian Ottery met 3-2 op Turfhall Park te klop. Met nog net 15 minute se speeltyd oor het Bantam-hulle gerieflik met 2-0 voorgeloop nadat Tyrone le Grange en Daniel Paulse sukses behaal het. Dié prentjie het in ’n oogwink verander toe Gershwin Daniels en Denzil Minnaar sake gelykop gemaak het. Die tafel is toe gedek vir die ervare Graham “Grumpies” Opperman om die wendoel diep in beseringstyd aan te teken. “Dit was niks behalwe lapses­ in concentration nie,” het Bantam gister gesê. “Ek is geforseer om stem dik te maak voordat hulle weer aangeswitch het. “Jy moet ook besef dis ’n jong span wat ek het. Hulle het die talent, maar moet werk aan die geestelike aspek van hul game. “Dis ’n leerkurwe. “Maar dit was end to end stuff en ’n tipiese Cup-wedstryd, jy weet,” het die voormalige Santos-speler bygevoeg. Volgens Bantam is hul groot fokus die seisoen egter om die ligatitel te verower en vir die playoffs te kwalifiseer. “Dit sal beslis ’n bonus wees as ons die Coke Cup ook sou wen,” verduidelik Bantam verder. “Ek weet Jamestown se klub het ’n ryk geskiedenis in die kompetisie, maar die liga is ons brood en botter en waarop ons visier ingestel is,” het hy afgesluit.