’N PROFEET sê Rina Matthys se vermiste broer word steeds in ’n gebou op ’n perdeplaas aangehou. Matthys se broer, Daniël Francke, het glo saam met sy tjommie Tyron Manuel op die plaas ingebreek. Manuel beweer die plaasopsigter het Francke doodgeskiet toe hulle betrap is. Intussen het die opsigter, Craig Clifford, self gister polisie toe gegaan. Die Klapmuts-polisie het die 23-jarige Clifford die afgelope week ondervra. Die beweerde inbraak en skietery het nagenoeg twee weke gelede gebeur en Francke word steeds vermis. Volgens Manuel het Clifford met Francke baklei en op hom geskiet, maar Clifford ontken dit. Nadat Francke se suster met die profeet gepraat het, het sy aan Son gesê: “Die polisie moet weer die honde uitstuur. Hulle moet die hoofhuis ook deursoek. “Hulle moet ook gaan kyk daar waar die opsigter nou die dag daai aalwynplante begrawe het.” Clifford het aan Son vertel hy weet net van een inbreker wat hy op die plaas gevang het. Geskreeu Hy sê hy is nie bewus van Manuel wat glo op die plaas weggekruip het nie. Hy vertel: “Toe ek die inbreker vang, het ek hom agternagesit, maar ek kon hom nie vang nie. “Ek het op hom geskreeu dat hy moet stop. “Hy het onder my uitgehardloop en ek het die sekuriteit probeer bel. “Teen die tyd dat ek die sekuriteit in die hande gekry het, was hy al weg.” Clifford sê die rede hoekom hy hom toe uit die voete gemaak het, is omdat daar te veel inbrake voorkom en hy vir sy veiligheid gevrees het. Hy vertel verder: “Dis al die derde keer dat hulle hier inbreek. Hulle het ook my radio uit my kar gesteel. Dit raak nou baie gevaarlik hier.” Nadat Clifford deur die speurder ondervra is, is hy gister weer vrygelaat. Hy het met ’n baie hartseer gesig uit die speurder se kantore gekom. Clifford het aan Son gesê: “Hulle sê nou ek het dit gedoen. “Ek het nie op die ou geskiet nie en ek het nie eens ’n gun nie.” Volgens Clifford het die speurder vir hom gesê hy gaan eers verder ondersoek instel en sal dan weer met hom kontak maak. Volgens Matthys het die polisie aan haar gesê hulle gaan weer die snuffelhonde uitstuur na die plaas.