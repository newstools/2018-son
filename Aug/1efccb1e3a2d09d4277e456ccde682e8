GEORGE. – ’n Spietkop se skills met wiskunde is gister getoets. Hy moes tel hoe 15 skoolkinders soos Tetris-blokkies ingepak was toe hulle almal uit ’n karretjie peul. Die kar is in Nelson Mandela Boulevard voorgekeer. Die gestrande kinders, almal tussen ses en ag jaar oud, moes daarna ander vervoer na hul onderskeie skole kry. Die cop het ’n menigte koppe opgelet in die Toyota Corolla, ’n tjorrie wat gemaak vir ’n maksimum van vyf insittendes. Tot die spietkop se verbasing het hy gesien hoe die kinders behoorlik soos sardiens in ’n blikkie gedruk is om almal te fit. Die spietkop mag nie op rekord praat nie, maar het wel genoem: “Dié soort ding moet stop. Ouers moet verantwoordelikheid neem vir die vervoer wat hulle vir hul kinders kry. “Ek het vir die driver ’n ticket gegee en hom gewaarsku om op te hou met dié inproppery in sy kar.” David Ferro, ’n motoris wat ook gesien het hoe oorbevolk die Corolla is, sê: “Die eienaar van daai kar moet die blaam vat. Maar die ouers moet ook blaam vat. “Jy kan mos nie jou kind oop oë in sulke gevare druk nie!” Lydia Floss, ’n ouer van een van die kleintjies, sê skamerig: “Ek het nie geweet daar was sóveel kinders in daai kar nie.” Floss noem sy betaal R300 per maand vir die sardientjieblik-vervoer van haar sewe- jarige laitie.