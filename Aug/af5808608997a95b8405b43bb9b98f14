PAARL. – ’n Vrou sê sy kan eers voor die kansel gaan staan wanneer sy haar geld van die spysenier af terugkry. Jermaine Fortuin sê die vrou wat die kos en die saal vir haar troue sou doen, spin nou die een storie ná die ander. Fortuin sê sy moet oor ’n maand afhaak, maar wil nie meer van Elvira Bonzaaier se dienste gebruik maak nie. Volgens Fortuin het Bonzaaier vir haar ’n spyskaart uitgewerk. Dit het baie aantreklik gelyk en sy het daarvan gehou. “Nou die dag toe ek en my aanstaande die menu gaan uittoets, was dit ’n totale ander prentjie,” vertel Fortuin teleur­gesteld. Afgehaal Volgens haar was die kos en koek ’n totale flop, en sy het toe aan Bonzaaier gesê sy voel ongelukkig daaroor en gaan nie meer van haar spysenieringsdienste gebruik maak nie. “Ek het vooraf R44 000 vir haar betaal, en sy weier nou om my geld terug te gee,” verduidelik Fortuin afgehaal. Volgens haar moet sy nou haar troudatum aanskuif. Sy het reeds invites uitgestuur aan haar 400 gaste. Dít het haar ’n fortuin uit die sak gejaag. Fortuin sê sy moes selfs die saal vir die onthaal kanselleer, en sy kan ook nou nie meer haar deposito terugeis nie. Volgens Fortuin het sy reeds ’n ander spysenier aangestel. “Ek moet die geld uit daai vrou kry, anders gaan my verloofde dalk kop uittrek, want hy wil warm slaap,” sê Fortuin. Bonzaaier het by navraag bevestig Fortuin het haar spysenieringsdienste gekanselleer. Sy het gesê sy het op die oomblik baie funksies aan en sal Fortuin terugbetaal soos die geld daarvoor inkom.Volg Son Koerant op Twitter. Stuur nuuswenke aan info@son.co.za.