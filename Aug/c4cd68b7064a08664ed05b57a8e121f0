DAT SuperSport United nie ’n permanente afrigter aanstel nie, spel beslis niks goeds vir die Kapenaar Fagrie­ Lakay nie. Boonop word Lakay onregverdig behandel deurdat hy die plaasvervangerbank net warm sit. Hoe kan so ’n opwindende speler met die nodige vaart en ’n fyn oog nie gereeld speel nie? Dis duidelik dat sekere afrigters nie ’n clue het van wat hulle moet doen nie. Die 21-jarige Lakay is laas seisoen vir ses maande aan Ajax Cape Town uitgeleen. Ontbied Daar het hy weer bewys watter waarde hy enige span in die Premier-sokker­liga (PSL) kan bied. Die Matsatsantsa het hom toe weer ontbied – vir die plaasvervangerbank. Dít terwyl Maritzburg United­ gretig is om dié aanvallende speler te werf. Lakay het Suid-Afrikaanse sokkergeskiedenis gemaak toe hy in 2014 op 17 die jongste speler was wat sy debuut vir Bafana Bafana gemaak het. Lakay het ’n ruk gelede aan Son gesê hy moet nog vasstel wat sy klub se planne­ met hom is. Hy het gesê: “Daar word baie bespiegel oor my toekoms, maar ons sal maar sien.”