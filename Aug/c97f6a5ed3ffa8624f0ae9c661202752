STAKING is nie die rede dat die Southern Kings se oefenwedstryd teen die Grens-Bulldogs afgestel is nie. Die Kings moes môre op die Nelson Mandelabaai-stadion se B-veld die Bulldogs pak. Dit sou in voorbereiding wees vir die Kings se Pro14-veldtog wat op 1 September teen Italië afskop. Die Kings-breier, Deon Davids, voel egter dat dit in dié laat stadium te veel van ’n risiko is om sy min spelers aan moontlike beserings bloot te stel. Davids sê as hy nie so ’n lang beseringslys gehad het nie, kon sy voorbereiding beter verloop het. “Op die oomblik is spelers soos CJ Velleman, Andisa Ntsila en Pieter Scholtz nog nie gereed nie en Sarel Pretorius en Rossouw de Klerk het albei klein beserings opgetel. “Dis seker nie ernstig nie, maar ons het reeds min spelers en dis so kort voor die afskop van die kompetisie,” sê hy. Daar is gerugte dat Grens, wat tans sukkel met finansies en stakende spelers, juis om dié rede nie die wedstryd kon maak nie. Grens se direkteur van rugby, Dumisani Mhani, het aan Son bevestig dat dit nie sy spelers is wat staak nie. “Die versoek het van die Kings gekom. Andersins maak ons reg vir ons eerste Curriebeker-stryd volgende week,” sê hy. Dit is egter goed vir die Bulldogs dat hulle die wedstryd mis, anders moes hulle die Kings se yster-slot Bobby de Wee pak. Dié klipharde South­ern Kings-speler is by die Pro14 se droomspan ingesluit. De Wee is gister saam met Scott Fardy van Leinster en Reniel Hugo van die Cheetahs benoem.