DIE minderheidspartye in Nelson Mandelabaai is vasbeslote om die burgemeester, Athol Trollip, Vrydag uit sy pos te onthef. Dit kom nadat die minderheidspartye en die ANC die speaker, Jonathan Lawack­, skriftelik versoek het om Vrydag 14:00 ’n spesiale raadsvergadering te belê. Die ANC, met sy 50 setels in die raad, gaan kragte smee met die EFF, UDM, Patriotic Alliance, AIC en die United Front om Trollip uit te kry. Hulle is saam 61 stemme sterk. Luidens die reëls van die raad benodig hulle net 61 stemme om hul mosies van wantroue, sowel as hul ander eise, te laat slaag. Hoog op die agenda vir die beoogde raadsvergadering Vrydag is die verwydering van Trollip, Lawack en die metro se hoofsweep, Werner Senekal. Die partye versoek ook dat ’n vorige besluit van die raad, om Mongameli Bobani (UDM) as onderburgemeester te verwyder, ter syde gestel moet word. As die mosies slaag, gaan nuwe mense in dié poste aangestel word. Son het by meer as een betroubare bron verneem Bobani sal dan aangestel word as burgemeester, en Marlon Daniels van die Patriotic Alliance as onderburgemeester. Daniels het vroeër vanjaar, toe twee mosies om Trollip die nekslag toe te dien, misluk het, besluit om die DA te steun. Hy het egter nou van plan verander. “Daar is ’n hele paar redes waarom ek nou die mosie steun, maar weet net dit het niks met Trollip te doen nie, maar alles met die DA. “Dit is nou die tyd om deur middel van die nuwe koalisieregering ’n verandering te bring.” Boelie Daniels het verder gesê hy is gekant teen die DA en hul uitsettings. Hy het verwys na arm mense wie se strukture gereeld platgeslaan word. Bobani het op sy beurt gesê die UDM was deel van die oorspronklike koalisie, maar hy het moeg geword van die DA wat hom “boelie”. “Ons wil deur middel van die nuwe koalisieregering weer stabiliteit bring in die metro en seker maak mense kry die dienslewering wat hulle toekom. “Ek glo vas die nuwe vennootskap gaan ’n nuwe lewe blaas in die metro. “Mense moet onthou die stad gaan nie bestuur word deur die ANC nie, maar wel deur die koalisie.” Terwyl die ANC en die minderheidspartye in aanloop tot Vrydag hul tande slyp, het Lawack gesê niks is nog bevestig nie, en hy oorweeg nog hul versoek. Hy meen slegs die speaker het die reg om te besluit waar en wanneer ’n vergadering belê moet word. Lawack het ook gesê luidens die reëls moet vyf werksdae verloop vanaf die datum van die versoek voordat ’n spesiale raadsvergadering kan plaasvind. Bobani meen egter hulle (diegene wat die mosie steun) gaan Vrydag by die Wolraadgebou opruk en hul sake afhandel, maak nie saak wat nie. Trollip het teen gistermiddag laat nie op Son se navraag gereageer nie. Volg Lynn Williams op Twitter. Stuur nuuswenke aan info@son.co.za.