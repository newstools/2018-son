DIE Lions staan ’n beter kans om die Lotto te wen as die Superrugby-eindstryd. Die Crusaders is die oorweldigende gunsteling om môre vir ’n rekord negende keer as die Superrugby-kampioen in Christchurch gekroon te word. Dit is egter ’n gulde geleentheid vir Warren Whiteley (Lions-kaptein) en sy manne om die doemprofete verkeerd te bewys en met iets spesiaals vorendag te kom. ’n Oorwinning vir die Lions sal as een van die grootste opskuddings in die geskiedenis van Superrugby beskou word. Dit is beslis nie onmoontlik nie. Môre se eindstryd kan veral ’n speler soos Elton Jantjies se individuele loopbaan definieer. Die Lions se losskakel het ’n reputasie as ’n speler wat op sy dag óf briljant óf hopeloos kan wees. Die 28-jarige boorling van Graaff-Reinet het vanjaar op Superrugby-vlak geskitter. Hy het egter nie altyd die mas op toetsvlak opgekom nie. In wedstryde wat regtig saak maak, kon hy nie sy gesag afdwing nie. Maar as Jantjies môre ’n deurslaggewende rol in ’n onwaarskynlike Lions-oorwinning kan speel, sal dit voortaan geweldig baie vir sy reputasie, sy selfvertroue en Springbok-loopbaan beteken. Die vertoning van Jantjies en sy eweknie van die Cru­saders, Richie Mo’unga, gaan deurslaggewend in die uitslag van die eindstryd wees. Mo’unga soek ook ’n plek in die All Black-span. Vir dié twee spelskeppers is dus ongelooflik baie op die spel. Opgestapel Mo’unga en Jantjies het albei vanjaar met voortreflike spel vir hul franchises in die nr. 10-trui vorendag gekom. Jantjies het tot dusver ’n allemintige 165 punte opgestapel, terwyl Mo’unga 133 punte in 11 wedstryde aangeteken het. In drie vorige kragmetings tussen dié twee spanne het Jantjies 46 punte aangeteken, 13 meer as Mo’unga. Die Crusaders se generaal het egter tot dusver ’n baie groter bedreiging vir die Lions se verdediging ingehou as Jantjies. Mo’unga het sewe verdedigers geklop in sy laaste twee stryde teen Jantjies. Hy het ook met twee skoon breekslae vorendag gekom en die bal 20 keer gedra, twee keer meer as Jantjies. Alles wat dié twee spelers voorheen vermag het, beteken egter môre niks nie. Die vertoning van dié twee generaals in môre se eindstryd sal bepaal wie as die kampioen gekroon sal word. Volg Adnaan Mohamed op Twitter.