DIE veelbesproke derde mosie van wantroue in Athol Trollip, die Baaise burgemeester, het gister misluk. Dit kom nadat opposisiepartye uit die raadsaal gestap en die vergadering effektief ineengestort het. Intussen het die raadslid van die Patriotic Alliance (PA), Marlon Daniels, ná die raadsvergadering op ’n mediakonferensie verskoning gevra daarvoor dat hy die katalisator was vir die gebeure wat daartoe gelei het dat nóg ’n raadsvergadering tot stilstand gebring is. Daniels, wat ’n mosie voorgestel het om Trollip te laat verkas, het hom Woensdag op die nippertjie weer tot die DA-geleide koalisie verbind. Die besluitsverandering van die PA het gevolg op die kritiek deur die Economic Freedom Fighters (EFF) op ’n besluit om Daniels vir die burgemeestersposisie te benoem as die mosie teen Trollip sou slaag. Die nasionale leiers van die EFF het laas week na die PA as “boewe” en “bedrieërs sonder berou” verwys. Daniels het gister gesê hy het ná die vergaderings tot laat in die nag na albei kampe geluister en besluit om terug te keer na die DA-geleide koalisie met ’n belofte van ’n pos as onderburgemeester. Trollip het op dieselfde mediakonferensie bevestig daar is besluit om die onderburgemeesterspos te ontvries en aan Daniels te bied. Die mayor het gesê: “Toe die PA met ons in die koalisie was, was daar ’n dooiepunt omdat die pos van onderburgemeester nie beskikbaar was nie. Ons kon dus nie daardie versoek nakom nie. “Tweedens, die PA stel daarin belang... Ons het ’n verbintenis aangegaan, al 60 van ons, dat ons dit (die PA se versoek) sal ondersteun. “Daarom was dit op die agenda en rdl. Daniels het die nominasie aanvaar. Ons gaan daarmee voort en ons sal dit op die volgende raadsvergadering laat gebeur.” Trollip het gesê die DA-geleide koalisie praat met ander politieke partye wat veg vir groei, terwyl die ANC “veg vir oorlewing”. Hy meen: “Ons doen als in ons vermoë om dié regering te stabiliseer. En raadslid Daniels en die PA wat terugkom, bring stabiliteit. “As die volgende party bykom, kry ons meer stabiliteit. Ons is vasbeslote om hierdie ampstermyn te voltooi.” Nqaba Bhanga, provinsiale DA-leier, sê die DA sal die Metro se mense saam met sy koalisievennote bly dien. “Die jongste ANC-poging om die Stad terug te steel, het misluk nadat hy nie die nodige ondersteuning kon kry om te slaag in sy strewe om teen die wil van die mense te gaan nie. “Al sal die mosies op die agenda op die volgende vergadering bespreek word, is ons nie bekommerd nie. “Dié mosies sal aanhou misluk, want hy dra nie die beste belang van die Metro se mense op die hart nie.” Hy meen die koalisieregering sal werk vir die mense wat vir hom gestem het. “Die ANC stel net daarom belang om terug te keer na die mag om die stad te steel. Met meer as R2 miljard in die bank is die Nelson Mandelabaai-metro in sy beste finansiële posisie in baie jare. Die ANC het nou sy visier daarop gestel om die vordering wat bereik is, in die wiele te ry.” Bhanga sê die koalisie se fokus is op dienslewering en sal deur niks ontspoor word om die stad terug te gee aan die korrupte ANC nie.