DIE Gardens-rugbyspan sal moeilik gestuit word in die Oostelike Provinsie se Grand Challenge-kompetisie. Die Groentruie van Uitenhage speel vandag teen Polisie in die een halfeindstryd, en sal as die gunstelinge op die veld draf. Een van die redes daarvoor is dat dié kragmeting op Gardens se tuisveld, die Derrick Ferreira-stadion, plaasvind. Gardens het Woensdagaand op dié einste veld ’n goeie vertoning in die laaste van die kwarteindwedstryde opgedis. Studente Kruisfontein het die kragmeting goed begin, maar Gardens het al hoe beter gespeel om uiteindelik met 36-22 te wen. Die Madibaz en Progress van Uitenhage speel in die ander halfeindstryd. Dis op die studente se tuisveld op die Nelson Mandela-Universiteit se suidkampus in Port Elizabeth. Albei rugbywedstryde begin 15:30.