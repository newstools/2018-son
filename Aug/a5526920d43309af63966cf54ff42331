DIE 1973-matriekklas van die Hoërskool Môrester het ná 45 jaar lekker reünie in Oudtshoorn gehou. Daar was 72 in die klas, van wie 21 reeds oorlede is. Die reünie het verlede Donderdagaand met ’n potjiekos afgeskop en is Sondagoggend met ’n dankseggingsdiens in die Verenigende Gereformeerde Kerk afgesluit. Een van die groep, eerw. Dawie Loff van die Rosedale United Congregational-kerk in Uitenhage, het die boodskap gebring. ’n Kers is tydens die diens aangesteek en ’n oomblik van stilte gehandhaaf ter gedagtenis aan van die ontslape klasmaats. Eerw. Loff het in die lig van Vrouemaand sy boodskap na aanleiding van drie vroue in die Bybel gebring wat hy “wintervroue” vroue wat swaargekry het, genoem het. Die een het haar seun aan die dood afgestaan, die ander het ses mans gehad en die derde vrou het aan bloedvloeiing gely. Volgens Abe “Alla” Delport het 80% van die klas onderwysers geword en 10% het professionele beroepsmense geword. Hy het namens die groep hulde aan hul opvoeders van destyds gebring en ook sy dank uitgespreek teenoor die organiseerder van die reünie, Pietie Mooney, wat reeds 18 maande gelede met die beplanning begin het.