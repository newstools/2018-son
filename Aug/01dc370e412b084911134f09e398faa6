IN PLAAS van ’n opwaartse kurwe met die Wêreldbekertoernooi wat al nader kom, lyk dit egter asof Suid-Afrika se krieketspan agteruitboer. Hoewel Ottis Gibson, die Proteas se afrigter, sê alles is op koers vir die toernooi volgende jaar in Mei, is almal nie oortuig nie. Die pas afgelope toer in Sri Lanka het die ondersteuners nie juis opgewonde gemaak oor wat in Engeland wag nie. Die Proteas het die eendaagse reeks in Sri Lanka met 3-2 gewen, maar nogtans na die vierde plek op die wêreldranglys afgeskuif. ’n Nuwe kolfplan wat die Proteas probeer vestig, is hewig deur twee oudkapteins, Kepler Wessels en Shaun Pollock, gekritiseer. Hulle is nie die enigste oud-Proteas wat bekommerd is oor die toedrag van sake nie. Shafiek Abrahams, ook ’n voormalige nasionale keurder, en Pat Symcox voel ongemaklik oor die pad wat die Proteas ingeslaan het. Symcox beskryf die Proteas in die tydskrif SA Cricket as ’n “baie verwarde span” en Abrahams meen die bestuur sal antwoorde op al die vrae moet verskaf. Die ervare afrigter Dave Nosworthy, wat onder meer Suid-Afrika A en die SA o. 19-span afgerig het, voel die Proteas moet so gou moontlik op hul kombinasies besluit sodat die spelers sekerheid kan kry en hul selfvertroue opgebou kan word. Abrahams is ook bekommerd daaroor dat die groep nog nie gevestig is nie. “Daar is foute in Sri Lanka gemaak en die bestuur sal daarvoor verantwoordelikheid moet neem. “Die kolfwerk is ’n groot probleem en daar is met die spankeuses kleigetrap. “Die spelers moet ook begin wakker skrik. Daar is ’n paar wat sal moet besluit of hulle wil aanhou speel of eerder maar moet ophou. “So, dit is ’n kombinasie van dinge waarvoor die bestuur, keurders en die spelers verantwoordelikheid moet neem,” het Abrahams gesê. Dit is vir Abrahams teleurstellend dat die Proteas se kolwers teen Sri Lanka se draaiboulwerk gesukkel het. “ ’n Jaar of twee gelede het ons draaiboulwerk beter begin hanteer. Nou sukkel ons skielik weer. “Planne was in plek voordat die kolfafrigter verander is. Ek probeer nie vir Dale Benkenstein (kolfafrigter) kap nie, maar daar sal verduidelik moet word wat die positiewe kolfplan is waarvan ons heeltyd hoor. Jy kan nie net heeltyd houe speel nie.” Nosworthy is nie ’n voorstander daarvan dat ’n sekere kolfbenadering vir ’n span voorgeskryf word nie. “Spelers het almal ’n eie styl en benadering. Die sleutel tot sukses vir ’n kolfspan is selfvertroue en onderlinge vertroue wat deur die span moet vloei.” Abrahams voel die beseerde Chris Morris se terugkeer sal ’n verskil maak en Vernon Philander moet vir die Engelse toestande oorweeg word.