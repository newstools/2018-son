DIE 21-jarige Nina (’n skuilnaam) wou so graag iets in die lewe bereik. Sy was immers skrander op skool. Maar sy verduidelik haar drome is vernietig deur ’n spulse ouer man in ’n gesagsposisie. Nina, wat in die Suid-Kaap woon, vertel: “As jong meisie van 16 jaar oud het ek onvoorwaardelik geglo in die ‘omgee-liefde’ van die ouer man in ’n gesagsposisie in die gemeenskap. “Hy was nie getroud nie. Toe misbruik hy my jare lank. En, een aand, toe wou hy meer hê as net liefde gee. “Toe het ons seks, wat ek nie wou gehad het nie.” Alle hel het daarna uitgebreek toe Nina haar ouers in haar vertroue neem. Nina se ma vertel aan Son: “My kind se lewe het in ’n nagmerrie ontaard toe ons uitvind, veral toe die saak deur die man se werk ondersoek is. “Daar was ook ’n polisiesaak.” Nina erken: “Ek kry soms nog nagmerries oor hoe die mense my begin aankyk het omdat ek ’n saak teen die man gemaak het. “Ek is as ’n ‘vigsgat’ uitgeskel. Mense het wye draaie om my geloop. “My beste skoolmaats het hul rug op my gedraai. Ek was soos ’n melaatse. “Nou nog word ons familie geviktimiseer omdat ons opgestaan het teen dié man. “Ek kry nêrens werk nie omdat die man toe uit sy werk is. “Ek dank die Here dat Hy my betyds uit die modder uitgehaal het. “Nou kan ek in Vrouemaand jong meisies waarsku: ‘Bly weg van ouer mans in gesagsposisies!’ “Jy gaan net aan die kortste end trek. “Vandag is ek ’n wrak wat vier jaar aan depressie gely het,” waarsku Nina. Nina en haar ma sê hulle het nou vrede gemaak en koester g’n wrok nie. Hulle hoop net dat Nina eersdaags ’n job sal kry en dat sy haar lewe daaraan kan wy om jong meisies te waarsku.