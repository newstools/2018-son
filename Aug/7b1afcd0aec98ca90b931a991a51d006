DIE geskerts het reeds begin tussen die Wallaby-flank Pete Samu en sommige van sy Crusader-spanmaats. Samu kan reeds volgende naweek teen sy spanmaats uitdraf wanneer die Rugbykampioenskapskompetisie amptelik afskop. Samu, wat in Junie sy eerste drie toetse vanaf die plaasvervangerbank gespeel het, was ’n lid van die Crusader-span wat die Superrugby-eindstryd verlede naweek teen die Lions in Christchurch gewen het. Die 26-jarige Samu sit egter sy loopbaan volgende jaar by die Brumbies voort. Hy’t Woensdag in Australië aangekom en sommer reguit na die Wallabies se oefenkamp by Cessnock in die Hunter-streek van Nieu-Suid-Wallis gegaan. Sy vriende sal nou vinnig vyande word as Samu die Wallabies se 23-tal haal vir die Bledisloebeker-wedstryd aanstaande Saterdag in Sydney. Die groep van 33 spelers wat Maandag aangewys is om die All Blacks te verteenwoordig, sluit tien spelers van die Crusaders in. “Ek het met hulle gesels voordat ek weg is,” het Samu van sy Crusader-spanmaats gesê. “Dit sal ’n goeie wedstryd wees. Ek het vir hulle gesê dit sal soos ’n gewone Donderdag-oefening voel as ek almal weer op die veld sien. Ja, dit sal ook baie spesiaal wees,” het hy gesê. Samu is minder as ’n week voor die reeks van drie toetse teen Ierland deur die Nieu-Seelandse Rugbyunie vrygestel om hom by die Wallabies te gaan aansluit. Samu sê hy het baie in die Junie-toetsreeks geleer en sal dus maklik inskakel. – Stuff