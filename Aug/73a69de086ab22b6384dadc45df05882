SASSA se vennootskap met die SA Poskantoor (Sapo) is nie in almal se boekie ’n mylpaal nie. Nie almal is so happy oor hoe hulle die uitbetalings hanteer nie. Maandag was Sapo se groot toets op die eerste dag met die oorname van kontantbetalings wat voorheen deur Cash Paymaster Services (CPS) hanteer is. Reeds in Julie het tegniese foute opgeduik. Begunstigdes het in die sosiale media ’n bek opgesit oor hulle te min betaal is en nie by dienspunte kontant kon trek nie. Ander moan weer dit is die nuwe kaart se skuld dat hulle nie kon geld trek nie. Nóg klagtes gaan oor ’n onverklaarbare aftrekking van R50. Begunstigdes wat die ou Sassa-kaart en PIN het, kan nie hul toelaes by die Sassa-betaalpunte trek nie. Hulle moet nou na ’n OTM gaan. Navraag Net die nuwe kaarte kan by die Sassa-betaalpunte gebruik word omdat vingerafdrukke nodig is en aan die nuwe kaarte gekoppel is. Begunstigdes word gevra om seker te maak dat hulle hul nuwe kaart by Sassa-kantore of deelnemende takke van die poskantoor gaan haal. Die begunstigdes wat probleme ervaar, kan na hul naaste Sassa-kantoor gaan om navraag te doen. Susan Shabangu, nasionale minister van maatskaplike ontwikkeling, sê begunstigdes moet weet die nuwe kaart werk net soos enige bankkaart met ’n PIN. Dit gebruik nie biometrie as ’n metode vir identifisering nie. “Die nuwe kaart maak ook voorsiening vir drie gratis kontantonttrekkings by verkooppunte, een gratis onttrekking by die poskantoor per maand en gratis swipes­ by verkooppunte. “Dit word ook aanvaar by alle OTM’s wat ’n Visa-teken vertoon,” het sy verduidelik. Shabangu sê die Augustus-betalingsiklus het by ál die loodsplekke in die nege provinsies sonder enige groot voorvalle verloop. “Die gladde manier waarop betalings gedoen is, dui op die gereedheid van Sassa en Sapo om die betaling van maatskaplike toelaes oor te neem,” het sy bygevoeg. Volg Astrid Februarie op Twitter. Stuur nuuswenke aan info@son.co.za.