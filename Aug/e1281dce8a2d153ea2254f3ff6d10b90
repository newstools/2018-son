SY HET op die bed gelê met ’n snywond in haar keel waaruit bloed steeds gevloei het. Toe haar mense haar in haar slaapkamer ontdek, was sy reeds dood. Die 42-jarige Ntombizandile Ngumbe van Schauderville in die Baai se noordelike gebiede is Woensdag vermoor. Noluphiwo (38), haar niggie, is nou nog in skok oor sy haar familielid in so ’n toestand gesien het. AO Alwin Labans, polisiewoordvoerder, sê die polisie ondersoek ’n saak van moord. “Die slagoffer se niggie het Woensdag omstreeks 12:50 die huis in Delportstraat verlaat. “Sy het die deure toegemaak en die (voorste) hek met ’n ketting toegesluit. “Toe die niggie omstreeks 16:45 by die huis kom, was alles nog gesluit. “Sy het besluit om by die crèche te gaan kyk of haar kind nog daar is, en hy was. “Die slagoffer moes die kind gaan haal het. “Terug by die huis het die niggie die bure gevra om die ketting by die hek oop te breek. “Toe kry hulle die slagoffer waar sy op die bed lê. “­ ’n Lap vol bloed het langs haar gesig gelê en sy het ’n snywond aan die keel gehad waaruit bloed steeds gekom het. Daar het ’n kombers op die grond gelê. Die slagoffer was reeds dood. “Die polisie is ontbied. ’n TV en ’n selfoon was weg en daar was geen teken van forced entry nie.” Versorg Noluphiwo sê sy het daardie oggend vir vriende en familie in KwaNoxolo gaan kuier. Sy het Ntombizandile versorg nadat sy onlangs van Johannesburg af getrek het Schauderville toe. Ntombizandile kon as gevolg van ’n stroke nie ordentlik loop nie en moes ’n loopraam gebruik. “Toe ek die middag weer by die huis kom, het ek na haar geroep, maar dit het gelyk asof niemand daar was nie,” sê Noluphiwo. “Daar is net een sleutel vir die voorste hek en Ntombizandile het die sleutel in haar besit gehad. Die vensters was alles oop. “Ek het die bure gevra om die slot oop te breek. Die bure het by die huis ingegaan. En ek het vir die eerste keer geweet iets is fout toe hulle by die huis uitstap. “Ek het ook na binne gegaan en gesien hoe lê my niggie vol bloed op die bed. Dit was ’n groot skok.” Sy sê die polisie het lank gevat om uit te kom en hulle moes vyf maal bel. Ntombizandile is op die toneel dood verklaar. Noluphiwo het agter­gekom haar TV is weg. Op die tafel waar die TV voorheen gestaan het, was sigarette. Niemand in die huis rook nie. Noluphiwo beskryf haar niggie as iemand wat gehou het van lag en stories vertel oor haar boyfriends in Johannesburg. Ntombizandile was on­getroud en het ook geen kinders nie.