DIE Oostelike Provinsie Rugbyunie (OPRU) se Grand Challenge-bekerklubreeks sal vanjaar later klaarmaak as wat beplan is. Wedstryde in die kwarteindronde sou môre plaasgevind het, maar sal nou hopelik op 11 Augustus gespeel word. Die president van die OPRU, André Rademan, het die Grand Challenge-klubs Woensdag van dié besluit ingelig. Volgens Rademan se skrywe aan die klubs is daar ondersoeke wat nog nie afgehandel is nie. Dit sal ’n invloed hê op die finale punteleer, en dus watter spanne teen mekaar speel. In plaas daarvan dat die betrokke klubs se administrateurs môreoggend moes regmaak om hul spanne in die kwarteindronde te ondersteun, moet hulle nou ’n vergadering gaan hou. Die OPRU het die Grand Challenge-klubs in kennis gestel dat hulle dié vergadering by die OPRU se kantore in Port Elizabeth moet bywoon. Die vergadering sal 08:00 begin.