KATY Perry het ’n siek pasiëntjie se hart baie bly gemaak. Die meisietjie, Grace Moore (8), wou baie graag na die “Roar”-sangeres se konsert gaan, maar sy moes toe in die hospitaal herstel nadat sy in Australië ’n breinoperasie ondergaan het. Channel24 berig die dokters het ’n week gelede ’n gewas van haar brein verwyder en sy kon toe nie haar gunsteling-ster in aksie sien nie. Maar haar oudste suster, Tiana (16), het geweet hoe graag sy Katy wou sien en het toe sommer ’n blink plan gemaak. Sy het op Twitter laat hoor van klein Grace se teleurstelling en sy het gebruikers se hulp gevra om Katy na haar sustertjie te bring. Sy het die hashtag #HelpGraceMeetKatyPerry gebruik. Haar twiet is meer as 20 000 keer ge-retweet en het Katy Perry se span se aandag getrek. Die bekroonde sangeres het toe ’n draai by kleine Grace in die hospitaal gaan maak.