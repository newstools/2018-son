MET Sadio Mané aan die spits het Liverpool gister sy beste Premierliga-afskop sedert 1996 gehad. Die Reds het West Ham United op Anfield met 4-0 verwoes in hul grootste oorwinning in die eerste game sedert hulle Crystal Palace 12 jaar gelede in ’n wegwedstryd met 6-1 geklop het. Mané het twee doele aangeteken, met Mo Salah en Daniel Sturridge wat ook die Hammers met kolskote gepynig het. Daar is verwag dat West Ham, wat deur Manuel Pellegrini afgerig word, die Reds ’n paar kopsorge sou verskaf. Pellegrini, wat groot sukses by Manchester City behaal het, het voor die aanvang van die seisoen goeie aanwinste bekom. Op papier het die Hammers baie gedug gelyk. Dit was egter allesbehalwe die geval. Jürgen Klopp, die Reds-afrigter, se troepe was van meet af in beheer. Lofsange Dit was so ’n eensydige kragmeting dat ontleders dit baie moeilik sal vind om ’n oomblik uit te sonder waarin West Ham Liverpool onder druk geplaas het. Klopp het egter vir geduld oor die vroeë lofsange gevra: “Dit was ’n fantastiese vertoning deur ons span. Ons het ons kanse goed benut. Maar ons weet ook dit is net die eerste wedstryd in ’n lang seisoen.” – Sportredaksie