INWONERS van Scottsdene was erg geskok toe hulle op die halfnaakte lyk van ’n jong vrou afkom. Dié skoktoneel het mense Sondagmiddag begroet. Wat vreemd is, is dat al haar besittings soos haar selfoon en beursie mét geld in op die toneel gevind is. ’n Man wat anoniem wil bly, sê hy en sy tjommie was Sondagmiddag besig om leë bierbottels te soek toe hulle in die Scottsdene-sportterrein op die lyk van Phakama Makhalima (25) afkom. Makhalima was net in haar bra en panty geklee en dit wou voorkom asof sy verkrag is, sê die man. Volgens die man was hy so geskok dat hy homself nie so ver kon bring om langer na haar erg geskende lyk te kyk nie. Maandag was ’n bebloede sementblok op die toneel die enigste stille getuienis van die geweld wat hier gepleeg is. Daar was ook ’n bloedbesmeerde gat in die grond. Volgens die man het Makhalima met haar gesig in dié gat gelê. Hy vertel: “Jy kon sien hulle het haar gesig na die grond gedraai en die baksteen op haar agterkop gegooi. “Daarna het hulle die baksteen weer eenkant gesit, want dit het langs haar gelê. “Die polisievrou wat ook op die toneel was, sê die vrou se gesig was heeltemal ingeduik.” Volgens ’n sekerheidsbeampte by die sportterrein is daar tydens dagskof twee sekerheidsbeamptes aan diens en deur die nag vier. Dump Die sekerheidsbeampte sê: “Ek het eers vanoggend van die moord gehoor toe ek aan diens kom. Die polisie het hierheen gebel om te sê hulle gaan kom om verdere ondersoek in te stel. “Dis moontlik dat my kollegas nie gesien het hoe hulle die liggaam dump nie, want ons gebruik nie eintlik daardie gedeelte van die veld nie.” Peter Syster, ’n gemeenskapsleier, sê hy is bekommerd. Syster sê: “Dit pla my dat sulke nare dinge nog gebeur. “Daar wás dan sekuriteit aan diens. “Ons voel almal nou so onveilig, want ons kinders beweeg elke dag op en af. “Ons het reeds so baie onbeantwoorde vrae rondom die misdaadsituasie in Scottsdene.” Kapt. FC van Wyk ’n polisiewoordvoerder, het bevestig die liggaam van ’n vrou (25) is in Eoanlaan, Northpine, gevind. Van Wyk sê: “ ’n Saak van moord word deur die Kraaifontein-polisie ondersoek. “Die omstandighede rondom haar dood moet nog vasgestel word. “Geen arrestasies is nog gedoen nie.” *Volg Bohemia Hoffmeester op Twitter: @bhoffmeester