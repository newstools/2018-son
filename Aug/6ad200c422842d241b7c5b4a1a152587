DIE ANC in die Nelson Mandelabaai-metro gaan die burgemeester, Athol Trollip, by die openbare beskermer (OB) verkla. Op ’n mediakonferensie gister het die opposisieparty in die raad gesê hy glo die klagtes verdien individuele aandag. Hy gaan versoek dat die OB ’n geskikte straf oplê indien enige van die klagtes tot ’n skuldigbevinding lei. “Indien enige of ál die klagtes dwingend is, sal ons ’n aanbeveling van ’n gekombineerde straf waardeer. Ons glo dit sal raadslid Trollip as onbevoeg en ongeskik verklaar om die posisie van uitvoerende burgemeester van ’n metropolitaanse munisipaliteit te beklee,” het Rory Riordan, ’n ANC-raadslid, gesê. Klag 1 is dat Trollip met opset die raadslede Marlon Daniels, Mkhuseli Mtsila en Tshonono Buyeye mislei het oor misdrywe wat raadslid Mongameli Bobani, die destydse onderburgemeester, na bewering gepleeg het. Daniels is oorreed om voor te stel dat Bobani as onderburgemeester verwyder word. Dit het gevolglik gebeur. Klag 2 teen Trollip is dat hy klousule 10 van die gedragskode vir raadslede en reël 13 van die munisipaliteit se ordereëls oortree het. Klag 3 hou, volgens die ANC, verband met Trollip se gedrag teenoor die voormalige uitvoerende direkteur van veiligheid en sekuriteit, Linda Mti. Riordan het gesê Trollip het met sy veldtog vir burgemeester ’n reeks klagtes teen Mti aanhangig gemaak ná sy (Mti se) aanstelling. “Trollip het die uitvoerende burgemeester geword ná die verkiesing in Augustus 2016 en Mti het voortgegaan in sy rol. Hy het toe nie teen Mti opgetree nie, wat hy gedurende die veldtog beskryf het as ‘Danny Jordaan se misdadiger-vriend’ en wat hy as ongeskik vir die pos bestempel het.” Trollip het egter niks gedoen toe hy die mag kry om verandering teweeg te bring nie, het Riordan bygevoeg. Klag 4 hou verband met Trollip se onwilligheid om sy bondgenote te laat vervolg. Dit behels ook die beweerde weerhouding van belangrike inligting. Klag 5 hou verband met die verskillende maniere hoe klagte teen Nico du Plessis, ’n voormalige DA-raadslid, en Trevor Louw, ’n huidige raadslid, hanteer is. Trollip het in reaksie gesê hy verwelkom enige ondersoek waar hy homself kan verdedig teen “hierdie onbillike en desperate bewerings van onbehoorlikheid. “Ek weerlê die bewerings dat ek iemand mislei het om te stem ten gunste van die ontslag van die onderburgemeester,” het Trollip verklaar. Oor Mti het Trollip gesê hy het as ’n afdelingshoof professioneel opgetree. “Ek het dit op rekord dat hy versoek het om in sy posisie behou te word tot sy aftrede, en ek het die versoek toegestaan,” het hy gesê. Trollip het bygevoeg dat Du Plessis se saak dieselfde is as dié van Bongo Nombiba, ’n ANC-raadslid. Hy het gesê Louw is aangekla en sal aan dieselfde ondersoekprosesse as Du Plessis onderwerp word.