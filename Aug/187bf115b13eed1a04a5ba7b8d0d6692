OOM Boere, een van die mees geliefde inwoners van Kleinskool in die Baai, het Maandag op 91-jarige leeftyd sy laaste asem uitgeblaas sonder dat sy hartsbegeerte ’n werklikheid kon word. Willem “oom Boere” Engelbrecht se enigste wens was om voor sy dood ’n huis te kry waarin hy sy laaste jare op aarde in gemak en vrede kan uitleef. Hy het vir die grootste deel van sy lewe in sy vervalle sinkhuis gewoon. Saterdag word sy lyk finaal by dié gekrokte huis uitgedra. Sy familie was enkele dae voor sy sterfte opgewonde daaroor om sy 91ste verjaardag te kon vier, min wetend hulle gaan om sy hospitaalbed staan. Son het onlangs berig hoe bekommerd oom Boere was toe hy hoor sy sinkhuis word een van die dae gesloop om plek te maak vir ’n nuwe teerpad regdeur Barberryweg. Oom Boere het vertel sy huis word sopnat wanneer dit reën en in die wintermaande bibber hy van die koue. Sy vrou, Katie (73), het gister gesê haar man het verlede Woensdag­oggend opgestaan en ’n koppie tee gevra. “Terwyl hy dit gedrink het, het hy nog gesê hy kan nie die koppie lekker vashou nie. Hierna het hy net in­mekaargesak. “Ons het gesukkel om hom wakker te kry. Hy is in ’n koma met die ambulans hier weg hospitaal toe.” Die oorledene se dogter, Charmaine Panganie, sê twee dae later was dit haar pa se verjaardag. Hy was toe 91 en die familie was almal om sy bed. “Ons het met hom gepraat en vir hom gesing. “My pa was ’n grapjas wat altyd op sy verjaardag sy ouderdom omgedraai het. Hy sou nou gesê het hy is 19.” Panganie het grappenderwys vir haar pa gesê: “Kom, praat nou met my, jong man.” Maar daar was net stilte. Haar pa het Maandag sy laaste asem uitgeblaas. “Ons harte is baie seer dat my deddie sy laaste dae in die ou vervalle sinkhuis moes deurbring, maar hy’s nou verlos van die haglike situasie. “Ten spyte van sy omstandighede het hy altyd ’n bemoedigende woord gehad,” vertel Panganie. Sy en Katie sê ook oom Boere was – benewens op sy geboortedag en nou – nooit in ’n hospitaal opgeneem nie. Oom Boere het op sy dag die heerlikste brode, koeke en pasteie gebak vir mense in die area. Hy word Saterdag 13:00 vanuit die Ou Apostoliese Kerk in Kleinskool begrawe. Die huisdiens is 10:00. VolgLynn Williams op Twitter. Stuur enige nuuswenke aan info@son.co.za.