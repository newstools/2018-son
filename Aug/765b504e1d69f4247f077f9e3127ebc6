HOFGANGERS het gister hardop in die hof geween toe ’n kinderverkragter en -moordenaar drie keer life kry. Odwa Nkololo (30) het eers sy meisie se kind (7) verkrag. Vyf weke daarna, op 1 Mei 2017, het hy die vierjarige Iyapha Yamile ook verkrag en verwurg. Hy het haar lyk in ’n swart sak gesit en op ’n oop stuk veld gaan dump. Regter Anne Diane Davis het in haar vonnisoplegging gesê daar is niks wat ter versagting in Nkololo se guns getel het nie. “Dis duidelik hy voel jammer vir homself, maar hy het geen berou oor sy dade nie. Hy voel ook vere vir wat sy slagoffers se familie moet voel.” Davis sê Nkololo is ’n gevaar vir die samelewing. “Die hof moet die gemeenskap beskerm teen sulke mense. Kinders moet in vrede en sonder vrees buite kan speel.” Die regter sê die statistiek vir kinderverkragtings en -moorde in die Wes-Kaap is ontstellend hoog. Sy meen die hof moet ’n duidelike boodskap aan kriminele uitstuur. “Verkragting is ’n vieslike, walglike misdaad, maar dié van ’n kind is veel erger omdat kinders kwesbaar is en hulself nie kan beskerm nie.” Nkololo is vir elke klag van verkragting ’n vonnis van lewenslange tronkstraf opgelê. Hy het ’n derde vonnis van life gekry vir die moord op klein Iyapha. Nkololo het aandagtig na die uitspraak geluister, maar wou agterna meer duidelikheid van sy lawyer, adv. Susanna Kuun, hê. Toe die hofgangers egter begin bid en lofliedere sing, het hy met boeie en ál self die deur oopgemaak wat na die selle lei. Tussen die gebed en sang het die trane van die hofgangers gevloei en het hulle mekaar getroos. “Dis trane van verligting en dankbaarheid teenoor die cops en die justice sys­tem, maar nie blydskap nie. “Ons sal nooit weer ons kind sien nie. Hoe sal ons ooit vrede in ons harte hê as ons nog nie weet waar en hoe hy Iyapha gekry het nie?” het Nomakhazi Yamile, die kind se oudste antie, gesê. Davis het die polisie geloof vir hul puik werk om Nkololo te laat boet. Hokkie Sy het ook die gemeenskap op die skouer geklop omdat hulle deelgeneem het aan die soektog na Nkololo en hom toe lewend aan die polisie oorhandig het. “Ek praat nie die brandstigting van sy hokkie goed nie, maar ek verstaan ook van waar jul woede kom.” Lt.genl. Khombinkosi Jula, die Wes-Kaapse polisiekommissaris, het die lede van die polisie se eenheid belas met gesinsgeweld, kinderbeskerming en seksuele misdaad (FCS) geloof vir hul harde werk. “Die bestryding van misdade teen kinders en vroue is hoog op ons prioriteitslys. Ons sal voortgaan om die misdade met alles te bestry.”