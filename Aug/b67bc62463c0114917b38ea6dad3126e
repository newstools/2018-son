DIE talentvolle Jason Jacobs se teaterstuk Nama Swaan is van 22 tot 25 Augustus by die Silwerskermfees in die hotel The Bay in Kampsbaai. Die jong Willie smag na ’n beter lewe. Drie jaar ná sy oupa se dood in ’n mynramp het hulle ’n nuwe lewe in ’n plaasdorp naby Kaapstad begin, ver weg van die verlede. Hy is in matriek en wil wiskunde studeer, maar sy ouma weier om sy beursaansoek te teken. Sy plan: Bereken ’n som om sy ouma se volstruis te laat vlieg – of eindig as ’n doodgewone plaasarbeider. Terwyl hy worstel, besoek ’n magiese Nama-oerstem hom en word die wind onder sy vlerke soos hy sy vryheid verken. Geïnspireer deur Tsjaikowski se Swanemeer, word Nama Swaan ’n simbool van aanhou droom. In die kortfilm speel Joshua Vraagom, Celeste Mathews, Quinton Manuels en Jeffrey Moss. Jacobs is die skrywer en regisseur. Die vervaardiger is Andréa Frankson en die produksiebestuurder is Ephraim Gordon. Die Silwerskermfees se kortfilms is van 1 November af op Showmax en word later vanjaar op kykNET (DStv-kanaal 144) uitgesaai. Dagkaartjies na die Silwerskermfees kos R150 en ’n weekkaartjie is R600.