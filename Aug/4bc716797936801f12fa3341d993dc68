DIE ANC sê die Stad Kaapstad het die waterkrisis misbruik om sy sakke met Kapenaars se geld vol te maak. Dié party sê hy soek nou antwoorde van die council. Dit kom nadat dit vandeesweek aan die lig gekom het dat die Stad se inkomste R1 miljard meer is as wat hy verwag het. Dié inligting het in die tweede kwartaallikse verslag uitgekom. Tariewe wat vir water gehef is, is R938 miljoen en die inkomste vir sanitasiedienste is R188 miljoen. Die ANC-leier in die Stadsraad, Xolani Sotashe, sê dié geld spruit uit die “rooftog” wat die Stad met sy watertariewe gepleeg het, veral teen arm Kapenaars. Sotashe sê: “Die Stad moet verduidelik waarvandaan al dié geld kom. Hoe het hy dié bedrag bereik? “Die ANC het van die begin af gesê die waterkrisis het ontaard in ’n geldmaakskema vir die Stad waarmee hy geld uit die armste van die armes maak. “Hy (die Stad) het letterlik die mense beroof.” Sotashe meen die Stad het die rekeningstelsel aangepas en in­woners “onredelike” bedrae op hul rekeninge gecharge. Volgens hom was hy self ’n slagoffer van dié “bedrogspul”, want die Stad het sonder sy toestemming die omstrede water­besparingstoerusting by sy woning geïnstalleer. En skielik moes hy R8 500 per maand opdok, wat nou nog nie aan hom verduidelik is nie, sê hy. Sotashe voeg by dié kwessie is in die tweede maand nadat die watertoestel geïnstalleer is, reggestel en hy betaal nou weer R2 600 per maand. Hy sê egter hy kry nou nog klagtes van Kapenaars wie se waterrekeninge opgeskiet het. Sotashe voeg by die ANC sal deur die kanale van die raad antwoorde van die Stad eis. Die Kaapse mayco-lid belas met informele nedersettings, water en vullisverwydering, Xanthea Limberg, sê die nasionale tesourie vereis dat die water- en sanitasie­departement “soos ’n tesourie” bedryf word. Dit wil sê die inkomste moet die koste van die verskaffing van dié diens dek, sê Limberg. Limberg verduidelik ook: “Die finansiering van water- en sanitasie­dienste­ met sewe beperkingsvlakke en ’n tarief wat met vier vlakke opgeskuif is, is ’n ingewikkelde saak en dit is nie so maklik om te verduidelik nie.”Volg Anele Mfazwe op Twitter. Stuur nuuswenke aan info@son.co.za.