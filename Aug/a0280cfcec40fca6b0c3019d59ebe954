DIE Nederlandse sokkerlegende Patrick Kluivert sê sy seun Justin het die regte besluit geneem om Manchester United en FC Barcelona se aandag te vermy. Dit ná die voormalige AFC Ajax-ster se indrukwekkende debuut vir Roma in die Serie A. Kluivert glo Roma is die ideale klub vir Justin omdat die Europese reuse se veeleisende omgewing sy vinnige ontwikkeling sou geknak het. Die 19-jarige vleuel se naam is by United en Barca genoem, maar hy het uiteindelik Ajax vir Roma verruil. Patrick, self ’n voormalige Serie A-speler, is vol vertroue dat die tiener die nodige vermoëns het om te presteer in die Serie A. “Ek is baie tevrede met wat hy doen,” sê Kameroen se hulpafrigter aan Gazzetta dello Sport. “Hy praat min, maar hy weet hoe om te luister en hy’s gemotiveerd. “Ek wou hê hy moet nog ’n jaar by Ajax bly, maar hy het sy keuse gemaak. “Ek glo Roma is ’n goeie oplossing. Die sprong na die Premierliga sou te uitputtend wees.” Justin het dié naweek sy amptelike debuut gemaak en onmiddellik ’n impak gemaak toe hy Edin Dzeko gehelp het om ’n laat wendoel teen Torino aan te teken.