’N PRIESTER wat 11 dae ge­lede in ’n rooftog in Perridge­vale geskiet is, het Saterdag in die Greenacres-hospitaal aan sy wonde beswyk. Paul Wentzel (45) was ’n priester by die Nuwe Apostoliese Kerk in Sydenham. Geskokte gemeentelede het gister met hartseer van hul geliefde priester se dood verneem. Wentzel was volgens die polisie op 26 Julie 11:40 onderweg huis toe toe twee mans hom in Rochellestraat genader het. ’n Struweling het tussen die slagoffer en die verdagtes ontstaan, waarna een van die verdagtes skote afgevuur het. Wentzel het skietwonde aan sy nek opgedoen. Hy het kort ná die voorval ’n operasie ondergaan, maar is Saterdag weens “komplikasies” dood. Volgens kol. Priscilla Naidu, ’n polisiewoordvoerder, het lede van die polisie se blitspatrollie op dieselfde dag een verdagte in verband met die skietvoorval gearresteer. Gespring Die rowers het laat spaander, met die polisie warm op hul hakke. Een rower is in ’n agterplaas in Egmontstraat vasgetrek nadat hy oor die muur van die huis gespring het. ’n Swart sak met ’n .22-pistool en ammunisie is gevind. Naidu sê die klag van poging tot moord teen die verdagte gaan na moord verander word. Klagte van die onwettige besit van ’n vuurwapen en ammunisie en die besit van vermoedelik gesteelde goedere staar hom in die gesig. Die tweede rower is steeds soek. Wentzel word oorleef deur sy vrou, Heidi, ’n seun (13) en ’n dogter (11).