’N MYNVELD in Mendoza en ’n uitgeslape nuwe mentor! Dít is net twee van die faktore waarvoor die Springbokke versigtig moet wees wanneer hulle môre teen die Poemas in ’n Kampioenskapsreekstoets in Mendoza, Argentinië, te staan kom. Sedert 2012 kon Argentinië met net drie toetsseges en een gelykop uitslag in die Kam­pioenskapsreeks vorendag kom – en dit ná 34 probeerslae. Jean de Villiers (kaptein) se Bok-span het in 2015 vir die eerste keer in die geskiedenis teen die Argentyne op Kings Park in Durban vasgeval. Verlede week moes Siya Kolisi (kaptein) se Bokke in die tweede helfte op dieselfde veld diep delf om uiteindelik met 34-21 as oorwinnaars uit die stryd te tree. Mario Ledesma, die nuwe Poema-afrigter, het as breier van die Jaguares in vanjaar se Superrugby-reeks gewys sy span het die vermoë om met enige span af te reken. Die voormalige Poemahaker se span het verlede week in Durban drieë van baie min balbesit gaan druk. Die Poemas het al voorheen die Bokke in Salta, Argentinië, geklop. Hulle het in 2014 in Mendoza vir die Wallabies ore aangesit en in 2012 in dieselfde stad gelykop gespeel met die Bokke. Die statistieke wys ook nie hoe gelykop die 27 toetse tussen dié twee lande oor die jare verloop het nie. Al het Rassie Erasmus se Bokke verlede week met die Poemas afgereken, was daar steeds aspekte van die spel waarmee die Suid-Afrikaners gesukkel het. Die verstandhouding in die lynstane tussen Malcolm Marx (haker) en sy slotte, Eben Etzebeth en Pieter-Steph du Toit, het ontbreek. Dis hoekom die Bok-breier besluit het om Franco Mostert weer in die nr. 5-trui in te span. Mostert het verlede week ’n blaaskans gekry. Hy vervang Pieter-Steph, wat van die plaasvervangerbank aangewend gaan word. RG Snyman (slot) is terug in die groep – ten koste van Marvin Orie, wat tuis gebly het. Wilco Louw (vaskopstut) roteer met Thomas du Toit op die bank. Handré Pollard het verlede week met ’n allemintige vyf stelskoppe mis­gekorrel. Hy kry weer kans om sake reg te stel. Erasmus het besluit om sy lostrio van Kolisi, Francois Louw en Warren Whiteley dieselfde te hou. Hy het ook nie aan die agterlyn getorring nie. Die Bokke kan ’n helse, fisieke aanslag van die tuisspan verwag. Hulle sal versigtig moet trap, want hulle kan nie bekostig om op die Mendoza-mynveld te ontplof nie.