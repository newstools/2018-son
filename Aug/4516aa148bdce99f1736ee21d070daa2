DIE polisie in die Baai het twee verdagtes gearresteer wat na bewering betrokke was by ’n huisroof en motordiefstal in Cradock. Kapt. André Beetge, ’n polisiewoordvoerder, sê die mans, onderskeidelik 35 en 43, is Vrydaggoggend gearresteer. Die gesteelde Ford Ranger-bakkie en verskeie gesteelde huishoudelike items is teruggevind. “Kort ná 10:00 Vrydag het die polisie se honde-eenheid die voertuig se tracker gevolg en gesien dit word in Newlandstraat in Swartkops bestuur. “Die polisie het toe uitgegaan na die toneel en twee verdagtes gearresteer.” Die verdagtes sal vandag in die Motherwell-landdroshof verskyn op ’n klag van motordiefstal en die besit van gesteelde goedere.