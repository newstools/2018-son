DIT is die enigste huis in die straat sonder burglar bars. Maar dit was nie die uitnodiging vir opportunistiese moordenaars nie. So praat ’n inwoner van Surrey Estate wat ’n paar meter van die huis woon waarin ’n bejaarde couple aangerand en beroof is. Die man het gesterf. Peter (70) en Elizabeth Goliath (69) is Saterdag 04:00 deur twee varke aangeval. Volgens kapt. FC van Wyk, ’n polisiewoordvoerder, het die twee verdagtes deur ’n venster voor aan die huis ingebreek. “Toe hulle die venster oopdwing, het die egpaar wakker geskrik. “Hulle is gedreig terwyl die twee verdagtes die huis deursoek het vir waardevolle goed.” Losgemaak Die twee is vasgemaak en aangerand nadat die man probeer terugbaklei het om sy vrou te beskerm. Die bejaarde vrou het nadat die boewe die huis verlaat het, haar losgemaak en by die bure gaan hulp soek. Toe die paramedics by die huis opdaag, was dit te laat om die man te red. Sy vrou het gesigbeserings opgedoen en is na ’n hospitaal geneem. Van Wyk sê die verdagtes het met ’n flat screen TV en ’n selfoon weggekom. ’n Saak van huisbraak en moord word ondersoek.