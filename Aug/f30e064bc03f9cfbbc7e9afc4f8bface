GEORGE. – Die handskoene is af in ’n fight oor ’n job in die munisipaliteit se afdeling vir finansies. Henry Mitchell het oor ’n periode van vyf jaar van tyd tot tyd as adjunkdirekteur waargeneem. Toe ’n permanente aanstelling onlangs gemaak is, is ’n persoon van buite aangestel. Die kandidaat is ’n Zimbabwiese burger. Mitchell is baie ontevrede en het die munisipaliteit voor ’n ultimatum gestel: As die stadsvaders nie teen vandag 12:00 op sy versoek om meer inligting reageer nie, sal ’n klag by die bedingingsraad ingedien en ’n interdik verkry word om die suksesvolle kandidaat se aanstelling te probeer keer. Die twis het oorgespoel na die gemeenskap en die Khoisan Defiance Campaign dreig dat Yorkstraat voor die munisipaliteit beset gaan word as die aanstelling voortgaan. ’n Betoging hieroor word ook vir vandag beplan. Mitchell het reeds Dinsdag met ’n grieweprosedure begin. Isaac Felix, koördineerder van die Khoisan Defiance Campaign, sê: “Sover ons kennis strek, kan die suksesvolle kandidaat nie Afrikaans praat nie. In die Suid-Kaap is tweetaligheid belangrik vir iemand in so ’n pos. Afrikaans is een van die voertale van die omgewing.” Trevor Botha, George se munisipale bestuurder, het Donderdag gesê die munisipaliteit lewer gewoonlik nie kommentaar op personeelsake nie. Hy het bygevoeg: “Ek het reeds ’n ondersoek deur ’n onafhanklike persoon na die saak gelas.”