LAAT José Mourinho toe om sy kontrak met Manchester United te eerbiedig. Om die Red Devils manager nou te fire, sal volgens ’n bekende op Old Trafford die verkeerde move wees. Gary Neville, voormalige United-kaptein, glo Maandag se vernedering met 3-0 deur Tottenham Hotspur moenie tot oorhaastige besluite oor Mourinho lei nie. “Ek aanvaar dat dinge deesdae anders gedoen word en dat daar uitdagings is. Maar in alle eerlikheid het Ed Woodward die man laas seisoen ’n nuwe kontrak laat teken. “Dis ses of ag maande gelede en hy moet sy kontrak uitsien en die werk doen,” het Neville aan Sky Sports se Monday Night Football gesê. Volgens Neville is United besig om sy historiese waardes te verloor met die haastige hire en fire van managers. David Moyes is vier wedstryde voor die einde van ’n seisoen afgedank. Louis van Gaal is ure ná United die FA Cup gewen het in die pad gesteek. “Daar kan nie rond en bont gespring word met managers nie,” het Neville verder gesê. “Ek luister maar na die drie jaar-stories oor Mourinho en die geskiedenis daarvan. Maar ek glo dit is tyd vir die manne by United om saam te staan. “José Mourinho en Ed Woodward moet hulle verhouding uitsort as daar probleme is.” Neville meen die span moet voorberei word vir die res van die seisoen. Volgens hom is die individu nie groter as die klub nie. “Dit is nie tyd vir binnegevegte en politieke agendas nie,” aldus Neville. – Sportredaksie