DIE Marino-broers Jody (12) en Jayden (16) se sokkertalent bied hulle die kans waarvan hulle skoolvriende maar net kan droom. Jody, ’n gr. 7-leerder van die Mitchells Plain Primêre Skool, en sy ouboet, wat in gr. 10 aan die Westridge Sekondêre Skool is, is albei gekies om hulle talente oorsee ten toon te gaan stel. So jonk en nat agter die ore soos Jody is, beskik hy oor die vernuf en bekwaamheid van ’n playmaker wat sake in enige midfield kan dikteer. Ouboet Jayden is ’n left back wat hope talent en poten­siaal het om ’n beroepspeler te word. Nóg ’n leerder van West­ridge, Iezrafiel Dollie, wat in gr. 11 is, sal ook sy talente saam met die Marino-broers oorsee gaan wys. Dit kom nadat Ikapa Sporting hulle uitgenooi het om deel te neem aan die Doctor Pepper-toernooi in April in Dallas. Jayden se sportonderwyser, Ismail Gasnola, sê saam met sy kollega Martin van de Leer probeer hulle om leerders die kans te gee om bo hulle omstandighede uit te styg. “Dit is beslis ’n trotse oomblik vir ons as onnies as studente gebruik maak van hulle talente,” het Gasnola gesê­. Die Marino-broers se pa, Graham, het op sy beurt gesê sy seuns se talente het sy verwagtinge oortref. “Ek sal alles in my vermoë doen sodat hulle hulle drome kan bewaarheid,” sê hy. Die Marino’s werk tans hard om hulle befondsing in te samel. Graham sê hulle het op 8 September ’n karaoke. Kontak hom gerus by 082 806 0184 vir enige navrae.