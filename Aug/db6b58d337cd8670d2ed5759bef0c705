HY WOU René Roman (13) rape. Toe sit hy ’n plastieksak oor haar kop en slaan haar drie keer met die agterkant van ’n byl oor die kop en een keer agter die oor. Dié details het gister in die Kaapse hooggeregshof uitgekom waar Andrew Plaatjies (52) skuldig gepleit het op die moord op en poging tot verkragting van René. Plaatjies is tot life gevonnis. René, van Lavender Hill, is op 10 Maart 2017 laas lewend gesien toe sy op pad was winkel toe om ’n pakkie chips te gaan koop. Sy moes haar jonger suster by die kleuterskool, nie ver van hulle huis nie, gaan haal het, maar het nooit daar uitgekom nie. Plaatjies het in dieselfde straat as die meisie gewoon. Hy het dae lank saam met die gemeenskap na René “help soek”. Haar lyk is 11 dae later gevind. Hy sê in sy pleitverduideliking hy wou haar verkrag en het besluit om haar eers te neutraliseer. Nadat hy die sakkie oor haar kop gesit het, het hy haar panty afgetrek. Nadat hy haar flou geslaan het, was hy bang en het nie met die verkragting voortgegaan nie. Plaatjies se lawyer, adv. Henk Carstens, het ’n ooreenkoms opgetrek waarin hy en die staatsaanklaer, adv. Ntsoaki Mabilietse, ooreengekom het op ’n vonnis van lewenslank vir moord en ag jaar vir poging tot verkragting. Regter Robert Henney was nie hiermee gemaklik nie. “Die minimum vonnis vir die verkragting van ’n minderjarige is lewenslank. Die poging daarvan kom op dieselfde vonnis neer.” Henney het gesê dié saak was een van baie kinderverkragting- en kindermoordsake wat hy in minder as twee jaar aangehoor het. “Daar was Stacha Arends, Shamonique Claasen en dié saak. Ek is ook bewus van ander sake wat steeds loop. “Dit is mense wat die kinders ken. Hulle ontvoer die kinders, verkrag en vermoor hulle. “Die vraag is: Wat meer kan die hof doen om dit te stop?” Henney het gesê Plaatjies het die regte ding gedoen deur skuldig te pleit. “Maar soos ’n lafaard wou jy jou seksuele drange op ’n kind vervul. Jy het haar wreed vermoor daaroor.” Ekstase Plaatjies was kalm toe Henney hom twee lewenslange vonnisse opgelê het. René se familie en ander hofgangers was in ekstase dat die tweede lewenslange vonnis bygevoeg is. Buite die hof het René se stiefpa, Marvyn Jacobs, sy vrou, Chrissandre Jacobs, René se ma, styf vasgehou. “Ons is dankbaar vir die vonnis. Ek wil elke ouer aanraai om altyd op hulle hoede te wees. Dié tipe goed gebeur te maklik. “Moet niemand met jou kinders vertrou nie, al is hulle ook familie.” Eric Ntabazalila, ’n woordvoerder van die na­sionale vervolgingsgesag, het gesê hulle is bly oor die vonnis. “Maar die feit bly dat ’n jong kind wreed vermoor is en niks haar lewe sal terugbring nie.” Volg Shantel Moses op Twitter. Stuur nuuswenke aaninfo@son.co.za.