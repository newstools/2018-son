DIE Stellar Judo-span van Vredendal het onlangs aan die Suid-Afrikaanse kampioenskapsbyeenkoms deelgeneem en puik gevaar. Dit het in Port Elizabeth plaasgevind. Vir baie van die kinders was dit die eerste keer dat hulle so ver van die huis af was. Owen Palm, ’n werker by die Stellar Winery en afrigter van die judo-span, het ’n goue medalje in die meestersafdeling ver­ower. Twee kinders wat deelgeneem het, Nicole Farao en Juanita van Wyk, het ook goue medaljes gewen, en Chanea Boks is ’n silwermedalje ryker. Chanea, Nicole, Tesmonia Joseph, Anlow Claassen, Graham Sauls, Duran Farao, Shaniqwa Yman en Ambrochia Dauge het in die spangevegte deelgeneem en het silwermedaljes ver­ower. Die Stellar Foundation glo aan die voordele van sport, veral vir jong kinders. Dis hoekom die projek Stellar Judo aan die kinders van werkers die geleentheid bied om die kuns van judo te leer en om aan ’n groter sport­gemeenskap te behoort. Palm verduidelik judo het ’n groot impak op die kinders. “Dit leer hulle dissipline en gee hulle iets om op trots te wees wanneer hulle aan die aktiwiteite deelneem of oefen. “Dit maak letterlik vir hulle ’n nuwe wêreld oop en hulle sien plekke wat hulle nie sou sien nie.” Website Die Stellar Foundation het die trip moontlik gemaak met die hulp van die internasionale verspreiders EI Wines in Engeland, Norex in Finland en Wine World Sweden. Enige iemand wat belangstel om te help, kan die Stellar Foundation se website, stellarfounda­tion. co.za, besoek.