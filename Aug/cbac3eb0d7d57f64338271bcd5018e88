VIR die eerste keer het die gemeenskap van Langa in Uitenhage gesondheidsdienste op hul voorstoep geniet. Die departement van gesondheid in die Oos-Kaap het van Sondag tot Dinsdag mobiele klinieke na dié area gestuur. Mense kon hul oë en tande laat ondersoek, hul bloeddruk en bloedsuiker laat toets, asook toetse laat neem vir tuber­kulose en MIV/vigs. Honderde mense het gestroom na 24ste Laan, waar die mobiele klinieke gestaan het. Selfs die LUR vir gesondheid in die Oos-Kaap, Helen Sauls-August, was daar. “Ons het vanoggend (gister) met die wellness­-program begin waar ons verskillende gesondheidspraktisyns hier gehad het in mobiele trokke in die gemeenskap van wyk 53. “Die lede van die wykskomitee het drie maande gelede aan my geskryf en gevra of ek nie wil kom en ’n program saam met hulle aanpak nie. “Hulle sê daar is baie gevalle van teenage pregnancies en TB. Baie mense wil nie vir ure in die klinieke gaan sit nie. Ons het ook opgemerk dat die aanvraag na gesondheidsdienste 100 maal vermeerder het. “Ons moet voortdurende programme hê wat gaan verseker dat ons dienste na gemeenskappe vat,” sê Sauls-August. Sy het ook huise besoek om mense te leer hoe om groentetuine te kweek om gesonder te lewe. Willem April (65) van Rosedale het sy oë laat toets vir die eerste keer in vyf jaar. “Ek kom weinig by die kliniek, want dis te besig daar. Dié inisiatief is iets baie goed vir die gemeenskap.” Jimmy van Rensburg (33) van Tambo het sy MIV-status getoets, asook sy bloeddruk en suiker. “Dis die eerste keer in my lewe wat ek vir sulke toetse gaan. “Daar is baie mense wat nie ver kan loop klinieke toe nie, veral die oumense.” Die enigste klinieke waartoe die mense van Langa toegang het, is die Rosedale-kliniek en die Middelstraat-kliniek in Kabah. Dit is ’n stewige entjie van hul woonbuurt af.