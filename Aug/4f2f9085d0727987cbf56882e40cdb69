DAAR is beslis bloed op Courtney Peters se ontbinde lyk gevind. Só het ’n forensiese patoloog van die Wes-Kaapse gesondheidsdepartement, prof. Johan Dempers, gister getuig nadat hy deur die staat na die getuiebank herroep is. Volgens die staatsaanklaer, adv. Esmerelda Cecil­, is die besluit om Dempers weer te laat getuig, gebaseer op nuwe inligting wat hy bekom het om sy vorige getuienis te staaf. Die driejarige Courtney se lyk is op 13 Mei 2017, nege dae nadat sy vermis geraak het, in Epping Industria gevind. Mortimer Saunders (41), haar pa se jare lange vriend en ’n loseerder in haar ouerhuis, is die volgende dag vir haar moord aangekeer. Saunders erken hy het Courtney vergiftig en haar versmoor en doodgewurg, en agterna haar vagina met sy vinger gepenetreer. Hy ontken hy het haar verkrag. Dempers het gister getuig hy het ná sy vorige getuienis uitgevind daar is ’n ander, duurder proses as wat hy gebruik het om vas te stel of daar bloed op Courtney se ontbinde lyk was. ’n Mediese tegnoloog, John Segole, het toe die metode gebruik om toetse by ’n derde party se laboratorium te doen en só is weer vasgestel daar was wel bloed op haar lyk. Saunders se lawyer, adv. Morné Calitz, het vroeër teen die herroeping van Dempers kapsie gemaak. Dít aangesien hy voel die patoloog kan nou ’n ander opinie gee oor iets waaroor hy reeds getuig het. Regter Pearl Man­tame het egter bevind Dempers sal dit net uitklaar en nie ’n ander opinie gee nie. Mantame het die saak tot Maandag uitgestel wanneer Dempers deur Calitz­ kruisondervra sal word.