Liewe Antie Mona DAAR is iets wat baie aan my vreet, en dis my kêrel se eks-meisie. Ek en hy gaan al ’n jaar en vyf maande uit en ek is vier maande pregnant van hom. Sy het onlangs in ’n message na sy selfoon gesê dat hy my geplay het met haar. Ek het hom daaroor uitgevra, maar hy sweer dis nie waar nie. Maar hoe weet ek hy praat die waarheid? Hoe sal ek ooit weet? – Anoniem Dis te verstane dat jy deurmekaar is en nie weet wat om te glo nie. Kan jy dink aan ’n geleentheid waarby julle nie saam was nie en hulle dit kon uitgebuit het? Of is dit dalk ’n geval daarvan dat dié eks daarop uit is om hom terug te wen en alles in haar vermoë sal doen daarvoor? Hierdie is ’n bitter moeilike si­tuasie, want jy is verwagtend van dié man. Hy gaan hou by sy storie en sy natuurlik by hare. Uiteindelik sal jy moet besluit wie se weergawe jy glo. Die dramatiese opsie is ’n leuenverklikkertoets. Of jy die geld daarvoor het en of hy bereid sal wees om hom daaraan te onderwerp, is egter ’n ander saak.