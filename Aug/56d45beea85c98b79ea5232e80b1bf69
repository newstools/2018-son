DIE legendariese Aretha Franklin was teen gistermiddag op haar sterfbed. Volgens Channel24is die 76-jarige musiek-ikoon se naaste vriende en familie by haar huis in Detroit. Pankreaskanker is in 2010 by die soul-koningin gediagnoseer. Haar laaste verhoogoptrede was in November laas jaar op Elton John se paartie vir sy Aids Founda- tion in New York. In Maart moes sy haar shows kanselleer toe haar dokters gesê het dis beter dat sy vir eers rus. Die ster het laas jaar haar uittrede aangekondig om meer by haar kinders en kleinkinders te kan wees. Die legendariese kunstenaar het meer as 20 nommereen-singles in Amerika gehad en agt jaar in ’n ry die Grammy vir die beste R&B-stemkuns gewen. Sy is ook die eerste vrou in die Rock and Roll Hall of Fame. Fans wêreldwyd het hul gebede aan die ikoon en haar familie opgedra.