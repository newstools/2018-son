ROOKWOLKE het weer hoog in die lug getrek toe inwoners van die informele nedersettings Afghanistan en McCarthy in Uitenhage gister betoog het. Dit was die tweede dag in ’n ry dat gatvol mense die strate invaar en tyres brand. Hulle wag vir topbeamptes van die Nelson Mandelabaai-metro om hulle by hulle huise te kom sien, verkieslik met ’n oplossing vir diensleweringsprobleme. Die nedersettings, wat ongedienste grond is, kry geen munisipale dienste nie. Dit wil sê daar is geen elektrisiteit, beligting, toiletgeriewe, huise en vullisverwydering nie. Die tekort aan beligting het veroorsaak dat misdadigers veral snags en vroegoggend inwoners met messe en selfs guns beroof. Minstens vier mense is ook al dood weens die koue en siektes. Boonop vrees ouers hulle kinders gaan siek word omdat inwoners sommer hulle emmers ontlasting op enige plek buite uitgooi. Inwoners het ook gesê dis gevaarlik om hulle besigheid in die bosse te doen omdat skollies of slange hulle daar kan inwag. ’n Bejaarde vrou is glo al in die bosse verkrag. In McCarthy is daar net een kraan wat deur meer as 1 000 inwoners gebruik word. Hulle staan daagliks ure lank tou met hulle waterbottels. Inwoners meen ook daar is geen werkgeleenthede nie. Maandag het hulle besluit hulle is gatvol vir die DA-raadslid van wyk 48, Tyrone Adams. Volgens hulle verroer hy nie ’n vinger om hulle lewensomstandighede te verbeter nie. “Ons baklei vir geregtigheid, want hulle (politieke leiers) kom net uit as hulle votes nodig het,” het Gareth Plaatjies van die South African National Civic Organisation in die Oos-Kaap gesê. “Ons wil nie meer vir Ty­rone Adams hier hê nie, maar die burgemeesterskomiteelid van menslike nedersettings, Nqaba Bhanga. “Die demokratiese regering is erger as die apartheidsregering.” Die polisie se eenheid vir openbare orde (Pop) het gisteroggend self vir Adams gaan haal. Hy het die oproerige skare probeer toespreek, maar hulle wou niks meer hoor nie. Geluister Inwoners het daarop aangedring dat Adams iemand soos Bhanga daarheen stuur. Betogers het gesê as munisipale beamptes nie binne 48 uur aan hulle griewe gehoor gee en hulle kom besoek nie, gaan hulle die brandery tot ’n nuwe level vat. Dit sal wees totdat daar na hulle geluister word. Adams het gesê hy verstaan die mense se frustrasie. “ ’n Mens moet self (hierheen) kom om te aanskou hoe die mense hier lewe. “Ek het vanoggend (gister) vir die burgemeester, Athol Trollip, die hoofsweep, Werner Senekal, die speaker, Jonathan Lawack, en Nqaba Bhanga gevra om die mense te kom toespreek, maar het nog nie terugvoer gekry nie. “Dis tyd dat die politieke leiers van die Metro (die situasie) explain aan die inwoners.” As niemand uitkom om inwoners binne twee dae te kom toespreek nie, gaan die vonke weer spat. Bhanga sê hy is bereid om voor die 48-uur-spertyd met die inwoners te vergader. Volg Maryke Low op Twitter. Stuur nuuswenke aan info@son.co.za.