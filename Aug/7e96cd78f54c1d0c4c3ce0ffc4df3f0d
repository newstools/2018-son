DIE fliek Ellen: The Ellen Pakkies Story het die naweek op die agste kykNET-Silwerskermfees in Kampsbaai drie gesogte pryse gewen. By dié jaarlikse fees kan jong opkomende filmmakers met gesoute mense in die movie industry mingle en van hulle leer. Hulle kry ook die kans om hul talent te showcase. By die afgelope fees is 54 films gewys. Dit sluit in documentaries, kortfilms en ’n verskeidenheid speelfilms. Jill Levenberg, wat die meeste van ons ken as Mymoena van die sepie Suidooster, is aangewys as die beste aktrise in ’n vollengtefliek. Sy vertolk die hoofrol van Ellen in Ellen: The Ellen Pakkies Story. Jarrid Geduld speel Abie, Ellen se seun, wat aan tik verslaaf was. Jarrid is self met ’n groot prys huis toe: Hy is as beste akteur in ’n vollengtefliek bekroon. Amy Jeph­ta, wat Ellen se verhaal in ’n draaiboek omskep het, het die beeldjie daarvoor gekry. Die groot wenner van die aand was Kanarie. Die oorlogsfliek speel in 1985 af en gaan oor ’n outjie in die army wat sy voete moet vind. Die fliek was in ses afdelings tops. Hier is die ander wenners op vanjaar se fees. KORTFILMS Beste akteur en aktrise: Brendon Daniels, Cowboy Dan, en Cindy Swanepoel, Fluit Fluit. Beste redigering: Alexander la Cock, Cowboy Dan. Beste tegniese versorging: Johannes Pieter Nel: Kinematografie,Benjamin. VOLLENGTEFILMS Beste kinematograaf: Michal Englert, Die Stropers. Beste produksie-ontwerp: Rocco Pool, Kanarie. Beste klankontwerp en musiek: Evgueni en Sacha Galpe­rine, Leandros Ntounis, Thomas Robert en Jean-Guy Veran, Die Stropers. Beste redigering: Eva du Preez, Kanarie. Beste vroulike byspeler: Cintaine Schutte, Die Seemeeu. Beste manlike byspeler: Germandt Geldenhuys, Kanarie. Beste regisseur: Christiaan Olwagen, Kanarie. Beste speelfilm: Kanarie.