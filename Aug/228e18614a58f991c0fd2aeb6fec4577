WIE gaan in die kar met die nommerplaat CA 1 ry? Dít is wat baie wonder noudat Patricia de Lille aangekondig het sy haal in Oktober die burgemeester se ketting af. De Lille en Mmusi Maimane, nasionale DA-leier, het Sondag aangekondig die twee partye het ná ’n lang, moeilike tydperk ’n ooreenkoms bereik. Terwyl antie Pat bokse kry om haar kantoor leeg te pak, loop die gerugte oor haar opvolger klaar. Die provinsiale leier, Bonginkosi Madikizela, se naam word al weke lank genoem. “Ek is nie Patricia de Lille se opvolger as burgemeester nie,” sê Madikizela, wat ook provinsiale minister van behuising is. “Ek lei die DA se veldtog vir 2019. Die Stad kort iemand wat onverdeelde aandag aan die koukus en inwoners sal gee om op dienslewering te fokus.” JP Smith, een van De Lille se grootste vyande in die DA, sê hy oorweeg dit ook nie om vir die pos te staan nie. Oor of daar iemand is wat hy wil benoem, het Smith net kortaf gereageer: “Nee.” Die mayco-lid Xanthea Limberg noem sy is nie in ’n posisie om op sulke vrae kommentaar te lewer nie. Ian Neilson, wat in Mei kortliks as acting mayor gedien het, sê: “Ek sal reageer wanneer die DA se benoemingsproses open.” Solly Malatsi, ’n DA-woordvoerder, verduidelik: “Alle besonderhede en die prosesse rondom die verkiesing van ’n DA-burgemeesterskandidaat sal binnekort aangekondig word.” Intussen doen ’n boodskap die ronde dat Dan Plato, Wes-Kaapse minister van gemeenskapsveiligheid, weer eerste burger van die Stad kan wees. Die boodskap lui verder dat Daylin Mitchell, die jongste lid van die provinsiale wetgewer, by Plato sal oorneem. Toe Son hom kontak, was Mitchell duidelik geskok oor dié gerugte. Hy het gevra om per e-pos op die vrae te reageer. Teen druktyd het hy egter nog nie die navrae beantwoord nie. Die aanstelling van provinsiale ministers is die premier se besluit. Helen Zille se woordvoerder, Marcellino Martin, sê sy oorweeg geen veranderinge aan haar kabinet nie. Plato het Zille in Mei 2009 as burgemeester opgevolg en in Junie 2011 die ketting aan De Lille oorgegee. In sy kort termyn as burgemeester het Plato gekonsentreer op talle werkskeppingsprojekte. Malatsi sê in reaksie hy reageer nie op gerugte nie. “Onder omstandighede soos dié is daar maar altyd opportuniste wat gerugte versprei.” Plato, wat in ’n vergadering was, het alle vrae na die DA se nasionale leierskorps verwys. Toe Son hom op sy selfoon bel, het ’n vrou geantwoord en gesê: “Ons het geen kommentaar nie. Dis beter om met die nasionale leiers te praat. Hulle sal in elk geval binnekort ’n verklaring hieroor uitreik.” Volg Earl September op Twitter. Stuur nuuswenke aan info@son.co.za.