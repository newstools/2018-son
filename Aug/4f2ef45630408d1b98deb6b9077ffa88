DIE Wallabies spog met nóg ’n gevaarlike aanvallende angel vir vanjaar se veldtog in die Rugby Championship. Matt Toomua het onlangs ’n nuwe kontrak met die Australiese Rugbyunie en die Melbourne Rebels onderteken om volgende jaar weer Superrugby te speel. Toomua het voorheen sy Superrugby vir die Brumbies gespeel. Dit was voordat hy ná die 2016-seisoen saam met die Leicester Tigers­ klubrugby in Engeland gaan speel het. Toomua het egter besluit om terug te keer in ’n poging om die Wallabies se span vir volgende jaar se Wêreldbekertoernooi in Japan te haal. Die 28-jarige veelsydige speler het ook Vrydag in ’n proefwedstryd vir die Wallabies gespeel. Dié wedstryd (in Sydney) is deur Michael Cheika, Wallaby-afrigter, gebruik om sy finale groep vir die Rugby Champion­ship te finaliseer. En volgens Cheika het Too­mua hom beïndruk en kan hy dalk net ’n plek in die beginspan vir die Aussies se openingswedstryd teen die gevaarlike All Blacks kry. Die All Blacks en Wallabies pak mekaar op 18 Augustus in Sydney.