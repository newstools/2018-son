SUID-AFRIKAANSE rugby stuur af op ’n ramp omdat die klein unies besig is om vinnig dood te bloei. Dis nadat die Suid-Afrikaanse Rugbyunie (Saru) die kleiner unies se begroting met miljoene rande gesny het. Hulle is nou onder enorme druk en veg om oorlewing. Met die doodsklok wat nou hard en duidelik lui, sal net ’n wonderwerk die voort­bestaan van die Curriebeker se Eerste Liga verseker. Die Grens se direkteur van rugby, Dumisani Mhani, het botweg geweier om Son se vrae te beantwoord, maar na verneem word, sal dié unie van 31 Oktober nie meer spelers kan kontrakteer nie. Grens moet ook ontslae raak van 15 werknemers wat reeds art. 189-briewe gekry het. Hennie Baartman, die presi­dent van die SWD-Rugby­unie, is ’n uiters bekommerde man. Baartman sê die pad lyk donker vorentoe. Hy sê: “In dié stadium hou ons nog kop bo water. “Ons sal ons verpligtinge tot aan die einde van die seisoen kan nakom, maar ek voorsien groot probleme as ons nie drasties ’n geldinspuiting vir die 2019-seisoen kry nie. “Ons sit met ’n enorme krisis, maar sal moet wag en sien wat volgende jaar oplewer.” Baartman wys ook daarop dat die kleiner of plattelandse unies baie jare lank die teelaarde van die Springbokspan was. Ook was talle beroemde Bokke van dié streke afkomstig. Saru het dié slagaar van rugby nou finaal afgesny. Net verlede week het die Luiperds aangedui hulle sal van hul wegwedstryde nie kan speel nie. Reis Die unie moes intussen reeds van sy jare lange tuisveld, Olënpark, ontslae raak. Ook die Griffons het bekend gemaak dat hulle nie Saterdag na Windhoek sal kan reis om teen die Welwitschias te speel nie. As Saru nie ’n geldelike bydrae maak nie, sal die wedstryd gekanselleer word. Saru sal ook moet vasstel waarom stadions teen ’n helse tempo leeg loop. Die toets Saterdag teen die Poemas in Durban is deur net 26 800 toeskouers bygewoon – dít in ’n Kings Park met ’n kapasiteit van 52 000. As die Bokke ook nou al in leë stadions begin speel, is die koeël finaal deur die kerk. R.I.P., Saru.