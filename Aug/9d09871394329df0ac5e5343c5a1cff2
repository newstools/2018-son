SKAKEL net die ongedwonge foute uit, bly in die geveg en ’n sege oor ’n Nieu-Seelandse span in sy agterplaas is beslis ’n moontlikheid. Ongelukkig vir die Lions kon hulle nie genoeg van bogenoemde doen om gister se Superrugby-eindstryd in Christchurch te wen nie. Die fenomenale Crusaders was met 37-18 te goed vir Suid-Afrika se beste Superrugbyspan. Om te sê die eindtelling vlei die Crusaders is dalk ’n understatement, want statistieke oor 80 minute vertel die verhaal van ’n Lions-trop wat die meeste balbesit, gebiedsvoordeel en geleenthede vir punte aanteken gehad het. Die Saders – nou vir ’n negende keer die Superkampioene – het weer gewys dit is nie die hoeveelheid balbesit wat tot punte lei nie. Wanneer hulle moes toeslaan, het hulle die Lions elke keer onkant betrap, terwyl hul hardegat ver­dediging die Lions in die eerste helfte geheel en al verbouereer het. Die Lions verdien wel krediet vir hoe hulle in die tweede helfte die geveg na die Crusaders geneem en, met minder as 20 minute se speeltyd oor, terug in die stryd gekom het. As die Josters se lakwerk maar net so rotsvas soos dié van die Saders was, het die uitslag dalk anders gelyk. Daar is egter genoeg rede vir Rassie Erasmus, Springbokafrigter, om so ’n bietjie positief te voel. Hy sou ook hope veggees deur die Lions wou sien in een van die intimiderendste Kiwistede om in te gaan rugby speel. Erasmus se Bokspan moet later vanjaar na Nieu-Seeland reis om ’n Rugby Cham­pionship-toets in nóg ’n moeilike plek, Wellington, te gaan speel. Suid-Afrikaners onthou nog goed hoe die Bokke se laaste twee toetse in Kiwiland uitgedraai het. Erasmus sal dieselfde skandes as sy voorganger, Allister Coetzee, wil vermy. En alles hang sekerlik af van die samestelling van Erasmus se Bokgroep vir vanjaar se reeks. Puntemakers: CRUSADERS – drieë: Seta Tamanivalu, David Havili, Mitchell Drummond, Scott Barrett; doelskoppe: Richie Mo’unga (4); strafdoele: Mo’unga (3).