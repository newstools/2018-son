SY IS nie bang vir misdadigers nie en vat hulle vas nes enige man kan. Konst. Ntombizanele Hans (39) van Algoapark is ’n bietjie meer as ’n jaar ’n metro cop van die Nelson Mandelabaai-munisipaliteit. In die lig van Vrouemaand het Son op Sondag gaan vasstel hoe die dag van ’n vroulike metro cop lyk wat boonop ’n enkelma van twee woelwater-seuns is. Hans het twee seuns, Sibulele (13) en Siphamandla (6), wat sy vrou-alleen grootmaak nadat sy en haar man in November geskei het. “Ons (metropolisiebeamptes) beskerm die stad en hou die inwoners veilig. “Ons pas die verkeersreëls toe en doen ook misdaadvoorkoming.” Sy het voorheen by die verkeersdepartement se ongelukke-afdeling gewerk. Om ’n metropolisiebeampte te wees, kort jy matriek, jy moet geen misdaadrekord hê nie en jy moet ’n rybewys hê. Jy moet dan ’n metropolisie-kursus deurkom om ’n metro­polisie-sertifikaat te ontvang. ’n Metropolisiebeampte moet ook fiks wees, want hulle hardloop gedurig agter misdadigers aan. “Jô, elke dag is hectic,” sê Hans oor haar werksure en moederlike pligte. Metropolisiebeamptes werk vier dae aaneen en het dan vier dae af. Hulle werk shifts van 12 uur, waarvan twee dae in die dag en twee in die nag is. “Ek staan vieruur in die oggende op om reg te maak vir werk. Daarna maak ek die kinders wakker om hulle reg te kry vir skool en pak vir hulle lunch in. Hulle vervoer kom haal hulle net nadat ek weg is werk toe. “By die werk reageer ons gewoonlik op klagte en ongelukke. Dit hang af wat ons beplan vir daai spesifieke dag. Ons patrolleer ook die areas. “Ons het voertuig-check­points, waar voertuie deursoek word vir dwelms, onwettige vuurwapens en gesteelde goedere. “Daar is baie sulke gevalle. Ek het eenkeer ’n man gearresteer vir dronkbestuur en ek het baie trots gevoel.” Wanneer Hans by die huis kom, is haar werk ver van klaar. Mansgoed Sy moet dan huistake verrig, soos klere was en stryk, die huis skoonmaak en kos kook. Sy moet boonop haar kinders help met hul huiswerk. “Die uitdaging van ’n enkelma is dat my seuns nie altyd oor mansgoed met my kan praat nie. Hulle het ’n pa nodig om dit vir hulle te vertel. “Maar ek staan elke oggend op vir my kinders, want hulle is afhanklik van my. “Ek het grootgeword in Zwide en kon (weens apartheid) nie na die skool gaan waarheen ek wou gaan nie. “Vandag is dit anders en ek wil graag my kinders die lewe gee wat ek nooit gehad het nie.” Dis vir haar belangrik om die stad veilig te hou omdat sy en haar familie ook daarin woon. Hans sê almal soek ’n veilige plek waar hulle selfs saans in rus en vrede kan rondloop. Dis hoekom sy so hard werk. Hans meen vroue is natuurlik sterk en sy kry haar krag om aan te gaan deur die genade van God. Volgens Hans neem mense vroulike beamptes nie ernstig op nie. “Die meeste vroue word gesien as sagte mense wat nie sulke tipe werk kan doen nie. “Die publiek luister nie altyd wanneer ’n vrou praat nie, maar hulle luister eerder na mans.” Hans sê sy wil hulle verkeerd bewys. Aan vroue in soortgelyke beroepe sê sy: “Bly gefokus en vertrou jouself. Wees confident en doen dinge na die beste van jou vermoë.”Volg Maryke Low op Twitter. Stuur nuuswenke aan info@son.co.za.