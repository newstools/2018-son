GEEN slaapplek of positiewe vooruitsigte vir die nabye toekoms nie. Dié atmosfeer het gister geheers onder inwoners van Korsten in die Baaise noordelike gebiede. Minstens drie huisgesinne is gister uitgesit uit hulle wonings in Durbanweg nadat die regmatige eienaars ’n uitsettingsbevel van die hof verkry het. Die balju het vroegoggend al aan deure begin klop en mense in kennis gestel hulle moet uit. Nou sit talle kinders en hulle ouers sonder ’n blyplek. Jason Williams (42) het saam met sewe ander familielede daar gewoon. “My neighbour het my gebel om te sê ons goed word uit die huis gedra. “Toe ek hier aankom en met die sheriff praat, het hy gesê hulle gaan my vandag wys hulle sal almal uitsit.” Siphesihle Mavunjana (27) het ook in die erf gewoon. Trane rol oor sy wange terwyl hy sy besittings uit sy kamer dra. Hy erken hy het gratis daar gebly. Gelukkig het iemand in Kammapark vir hom ’n slaapplek aangebied. Ronelle Laminie (30), haar man, Denovan (26), en hulle twee kinders het saamgewoon. “Ek was op pad uit toe die polisie hier voor gestaan het. Die balju-mense het ’n vorm gewys en gesê almal op die premises moet voor gaan staan,” sê ’n verslae Ronelle. Denovan sê: “Ek is kwaad en moerig – alles op dieselfde tyd. As ’n ouer plaas hierdie my in ’n baie moeilike situasie.” Michelle Williams (25) en haar man, antie en seun het saamgewoon. “Ek voel hulpeloos en moedeloos. Dit affekteer my kind se skoolloopbaan ook, want hy kon nie vandag (gister) skool toe gaan nie. Aangerand “Ons het nêrens om te gaan bly nie.” Michael Akindwane (47), ook ’n inwoner, is na bewering in die proses aangerand. AO Alwin Labans, ’n polisiewoordvoerder, verduidelik Akin­dwane het die uitsetting teengestaan. “Die Nigeriese mechanic het met sy voertuig deur die polisielede gejaag. Hy is gearresteer vir poging tot moord en die verhindering van polisielede om hulle pligte uit te voer.” Die twee eiendomme, wat langs mekaar geleë is, behoort glo aan die Mooshajee-broers. Hulle was heeltyd teenwoordig om te kyk of dinge volgens plan verloop. “Vir vyf jaar het die inwoners glad nie huur betaal nie,” sê Siraaj Mooshajee. “Ons het hulle al ses keer probeer evict. Dié keer het ons almal (die SAPD en die balju) ingekry om te help.”