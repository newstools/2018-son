RAPE is ouer as ’n mini-skirt. So, dié mode het niks met dié walglike daad te doen nie en kan beslis nie as rede daarvoor gegee word nie. So sê Chulu Nkasela (19) van Mitchells Plain, wat gister een van honderde vroue was wat aan die #Totalshutdown-optog teen geweld teen vroue en kinders deelgeneem het. Die vroue, geklee in swart en rooi, het van die CPUT-kampus tot by die parlement gemarch. Nkasela sê geweld teen vroue en kinders moet tot ’n einde kom en mans moet ook opstaan daarteen. “Ons sê oor en oor genoeg is genoeg! Ons praat oor die geweld, maar meer aksie moet geneem word,” sê sy. Sy het gister ’n kort skirt en top aangehad om ’n statement te maak dat verkragting ’n vieslike praktyk is wat al aankom van lank voordat so ’n skirt fashion was. “Hoe ek aantrek en wat ek aantrek, is nie ’n uitnodiging vir ’n man om my te verkrag of aan my te vat nie. “Ek stel voor dat ons begin vra waarom verkrag manne en nie wat doen ’n vrou om verkrag te word nie,” sê sy. Venetia Orgill van Mitchells­ Plain, die stigter van die organisasie Discover Your Power, het geketting by die optog opgedaag. “Elke ketting verteenwoordig ’n stadium van mishandeling. Die kleinste is wanneer die mishandeling begin. “Die tweede grootste is wanneer die mishandeling meer gereeld plaasvind tot by die grootste wanneer mishandeling nie meer weggesteek kan word nie. “Ons as vroue moet mekaar bystaan om hierdie kettings los te kry, oop te sluit en bewus te word van ons mag. Ons moet ons eie mag ontdek,” sê sy. Onica Nonhlanhla Makwakwa, een van die organiseerders, sê dis belangrik om te sê dat vroue gister as individue en nie as verteenwoordiger van enige organisasie die optog bygewoon het. “Ons wou ‘unbought’ en ‘unbossed’ bymekaar kom sodat ons regtig vir ons veiligheid kan pleit, saam as vroue.” Volg Astrid Februarie op Twitter. Nuuswenke kan aan info@son.co.za gestuur word.