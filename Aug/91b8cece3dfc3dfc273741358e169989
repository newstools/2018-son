’N SOMALIËR is dood nadat hy Woensdagaand in sy winkel in Bredasdorp koelbloedig geskiet is. Sy een assistent lê ernstig gewond en in die hospitaal. ’n Derde ou is ook getref. Die voorval het omstreeks 21:25 by ’n snoepiewinkel in Lilian Ngoyi-straat gebeur toe twee onbekende gewapende mans die winkel probeer beroof het. Kapt. FC van Wyk, ’n polisiewoordvoerder, bevestig die voorval en sê die gewapende mans het die winkel binnegegaan en geld van die winkeleienaar geëis. Van Wyk sê: “Die eienaar het geweier en een van die gewapende mans het die eienaar en sy assistente geskiet. “ ’n Man (33) is die volgende dag in die hospitaal dood.” Volgens past. Sam van Staden was hulle besig om kerk te hou toe hulle die skote hoor. Van Staden sê: “Die Somaliërs se winkel is naby my kerk. “Ons het eers gedink dit is dalk die kinders wat klappers skiet. “Toe ons uitkom, toe sien ons dit is die Somaliërs wat geskiet is. “Hulle al drie is in die winkel geskiet en met die ambulans na die hospitaal geneem.” Volgens Van Staden is ’n Zimbabwiër ook onlangs in die gebied doodgesteek. Na verneem word, is nog ’n buitelander met ’n panga aangeval en is tans in ’n ernstige toestand in die hospitaal. In nog ’n voorval verlede week het ’n meisie haar berk met ’n mes aangeval en doodgesteek. ’n Moordsaak en twee sake­ van poging tot moord is geopen. Niemand is nog gearresteer nie.