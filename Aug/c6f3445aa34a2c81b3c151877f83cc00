’N HOOG swanger vrou van Uitsig het amper haar baba verloor toe sy in bendes se kruisvuur beland het. Die vrou is ses maande swanger. Vrydagoggend moes sy in Begoniastraat duck en dive vir die bullets. Fia Sauls (62) is die vrou se ouma. Sauls sê haar kleindogter was op pad na haar niggie toe. “Sy was gelukkig, want die koeël het haar net skrams in haar bobeen getref. “Sy is na die daghospitaal geneem en vir skok behandel. Ons is net bly sy en die baba is ongedeerd.” Koeëldoppies Twee mans is in dié skietvoorval afgemaai. Cheslyn “Boerman” Filla (43) was na bewering ’n dikding van die 26’s-bende en Jonathan Coakley (39) was sy handlanger. Boerman en sy trawante het voor sy huis gesit toe ’n vaal motor stadig in die straat af ry. Twee insittendes in die motor het in die verbyry op die mans losgebrand. Die cops het 18 koeëldoppies op die toneel gekry. ’n Onskuldige man is in die heup gewond. Hy is tans in die hospitaal. Die cops het ’n 25-jarige verdagte vir die moord op die twee mans gearresteer.