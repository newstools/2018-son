IN RUGBY verander dinge baie gou en jy weet nooit wat vir jou beskore is nie. Só het Sergeal Petersen gister aan Son gesê oor die moontlikheid dat hy nog eendag vir die Springbokke kan uitdraf. Dit is byna ’n jaar sedert die 24-jarige boorling van Humansdorp in die Oos-Kaap in die Moederstad aangekom het om vir die Stormers en die Westelike Provinsie te speel. Die glibberige vleuel het in ’n opwarmingswedstryd teen Maties ’n kniebesering opgedoen en moes sedertdien sake van die kantlyn af dophou. Saterdag kan hy uiteindelik die geleentheid kry om op Nuweland vir die Streeptruie in die Currie- beker-kompetisie uit te draf. “Ja, dit was uiteraard ’n groot terugslag, maar met beserings soos dié leer jy ongelooflik baie van jouself, nie net van ’n rugby-perspektief nie, maar ook van ’n persoonlike een. “Ek is net gelukkig om terug te wees en gaan so veel as moontlik probeer om ’n bydrae tot die span te maak.” Petersen wil nie te ver vorentoe kyk nie, maar voor sy besering was hy net soos Aphiwe Dyantyi, S’bu Nkosi en Makazole Mapimpi een van die vleuel-aanspraakmakers vir die Bokke. “Ek was baie lank buite aksie en op die oomblik wil ek eers net op die speelveld kom. Ek is net dankbaar vir die geleentheid by die WP en gaan nie te veel druk op myself plaas nie. “Ek het WP toe gekom omdat ek van die styl van rugby hou wat hier gespeel word. “Ek wou ook as ’n speler gegroei het, want ek was in te veel van ’n comfort zone by die Cheetahs. “Hier is baie talentvolle vleuels en ek wil vir my plek in die span meeding. Ek glo dit is wat my ’n beter speler sal maak. “Makazole Mapimpi het bykans dieselfde paadjie as ek geloop van die Kings na die Cheetahs en die Sharks. “Saterdag het hy weer vir die Bokke uitgeblink. “Ek glo ek kan ook daardie hoogtes bereik as ek net gereeld speel,” het hy vol vertroue gesê.