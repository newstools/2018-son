’N GROEP jong mense van die Northerns het sertifikate van Small Medium Enterprises Port Elizabeth (SME-PE) gekry. Dié NGO het al sowat 250 jong mense het in die afgelope twee jaar vaardigheidsopleiding gegee. Die studente is van Arcadia, Bloemendal, Malabar, Salt Lake, Schauderville en Bethelsdorp. ’n Groep vrywilligers het in 2016 saam besluit om SME-PE te vorm om behoeftige en benadeelde mense op te lei. Die beginsel daaragter is dat beter onderwys sal lei tot ’n beter lewe. ’n Opgeleide arbeidsmag met bruikbare skills is ook broodnodig vir ekonomiese groei. Richard Draai van SME-PE sê agt jong vroue en drie jong mans het onlangs hulle opleiding in onder meer veiligheid, huishoudkunde en handvaardighede voltooi. Van hulle het byvoorbeeld geleer hoe om staal te sny. Draai sê dié lifeline is nou twee jaar aan die gang. Hy sê die groep het ’n probleem geïdentifiseer en besluit om in te spring om werklose jong mense te help – veral dié met spesiale leerbehoeftes. Draai sê dis vir dié soort leerder ’n groot probleem om verder te swot. Wiskunde en wetenskap is baiekeer vereistes vir toelating. Hy sê dit is waar die meeste jong mense vasval, want hulle het nie daai vakke nie. Maar eerder as wat hulle die strate sonder hoop invaar, kry hulle hier ’n geleentheid om vaardighede te leer wat hulle employable maak. “Die jong mense wat hulle opleiding voltooi, is gereed vir entry level employment,” sê Draai. Die opleiding is geakkrediteer deur Merseta en die Suid-Afrikaanse Kwalifikasie-owerheid. “Twee fasiliteerders is tans met opleiding besig, maar ons het 12 geakkrediteerde trainers,” voeg Draai by. SME-PE se vaardigheidskursusse kan tot agt weke duur. Kursusse vir vakleerlinge is drie tot vier jaar. Draai sê ses studente leer reeds om mechanics te word. Hulle gaan in 2020 die vakleerlingtoets aflê. Vyf meisies leer meer van pypinstallasies. Draai sê die wiele is geolie en die volgende nege jong mense begin oor twee weke weer met opleiding. Hy sê geld is maar altyd ’n probleem – vir die opleiding self en om geboue te huur.