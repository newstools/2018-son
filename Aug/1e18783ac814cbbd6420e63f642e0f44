DIE Blou Bulle Maatskappy is nie bereid om die afrigter John Mitchell vir ’n appel en ’n ei te verkoop nie. Terwyl die Engelse Rugbyunie hard probeer om Mitchell Londen toe te lok om Eddie Jones se verdedigingsafrigter te word, gooi die Bulle behoorlik wal. Dit sal ’n groot terugslag vir die Bulle wees as Mitchell loop, al het die span vanjaar in Superrugby nie watwonders gevaar nie. Hy kort sekerlik méér tyd en méér spelers van goeie gehalte om die Pretorianers weer ’n krag te maak. Rapport het gister berig dat die Engelse aanvanklik R900 000 aangebied het om Mitchell se dienste te bekom, maar die Bulle het dié bedrag summier van die hand gewys. Hulle eis glo R9 miljoen om Mitchell van sy kontrak vry te stel. As die Engelse sou besluit hulle is wel bereid om dié bedrag op te dok, kan Mitchell reeds in September na die buiteland vertrek. Na verneem word, het die Bulle reeds voelers uitgesteek na Jimmy Stonehouse en Victor Matfield om oor te neem, maar intussen is John Dobson en Hawies Fourie se name glo ook in die hoed gegooi. Stonehouse behoort egter die gunsteling te wees. Hy het fenomenale sukses met die Pumas sonder groot name behaal voordat hy sy loopbaan in Japan voortgesit het. Faf de Klerk en Vincent Koch tel ook onder die sterre wat deur sy hande by die Pumas gebrei is.