MICHAEL Doman was meer as ’n joernalis. Hy was ’n ware patriot. Dit is hoe Dougie Oakes, saam met wie Doman baie jare gewerk het, hulde aan hom gebring het. Die 57-jarige krieketskrywer en oudspeler van die Westelike Provinsie Krieketraad se provinsiale span is Maandag oorlede. Doman was ’n diabeet en is verlede week in die hospitaal opgeneem, waar sy toestand versleg het. Oakes sê: “Michael se loopbaan as joernalis het in die nuuskantoor van die Cape Herald begin waar hy die onluste gedurende die onstuimige 1980’s gedek het. “Hy was dapper en beginselvas en het nie ’n bang haar op sy kop gehad nie. Hy het ook nie teruggestaan vir dreigemente van arrestasie deur die gevreesde veiligheidspolisie nie.” Doman het sy provinsiale debuut as 17-jarige kolwer vir die Sacos-geaffilieerde Krieketraad gemaak. Vertroue Hy het later met dieselfde ywer as krieketskrywer oor die sport geskryf. Norman Arendse, gewese president van Krieket Suid-Afrika, het Doman as ’n rolmodel-krieketspeler beskryf. Arendse sê: “As enige jong speler sou vra wat hy moet doen om suksesvol te wees, sou ek sê: Volg net Doman se lewe. “Ek kon hom in my vertroue neem. Hy was uitsonderlik as joernalis. Hy het die politiek sowel as die sport geken.” Vincent Barnes, voormalige hulpafrigter van die Pro­teas en spanmaat van Doman, sê: “Ek en Michael het deur die ouderdomsgroepe vir die Victoria-krieketklub gespeel en tydens dieselfde era ons onderskeie debute vir die WP-span gemaak. “As krieketskrywer het ek sy perspektief op die standaard van krieket wêreldwyd waardeer.”