’N GROEP van 27 Westelike Provinsie-rugbyspelers is gisteraand aangekondig vir ’n toer in Frankryk. Die groep vertrek môre om twee voorseisoense wedstryde te speel as deel van die WP se voorbereiding vir die komende Curriebeker-seisoen. Die verdedigende CB-kampioen gaan Saterdag (11 Augustus) teen Narbonne te staan kom. Volgende Donderdag (16 Augustus) gaan die Streeptruie die Franse Top14-span Montpellier aandurf. Die groep bestaan uit ’n goeie mengsel van jeug en ervaring. Die twee wedstryde in Frankryk gaan dien as goeie voorbereiding teen spanne van gehalte. Die WP se Curriebeker-veldtog skop op Saterdag 25 Augustus teen die Cheetahs op Nuweland af. John Dobson, afrigter, sê die toer in Frankryk gaan die spelers toerus met belangrike ervaring op en af van die veld. “Ons sien uit daarna om die rugbykultuur in Frankryk te ervaar. “Dis ook ’n gulde geleentheid vir ons om saam te kom as ’n span. “Ons het twee taai wedstryde waarvoor ons voorberei. “Dit behoort ons ’n goeie idee te gee waar ons voor die afskop van die Curriebeker-veldtog is,” het Dobson verduidelik. Die mees ervare speler in die groep is die skrumskakel Jano Vermaak. Die WP-groep is: Juarno Augustus, Craig Barry, Paul de Wet, Dan du Plessis, Johan du Toit, JJ Engelbrecht, Neethling Fouché, Herschel Jantjies, Dan Kriel, Michael Kumbirai, Dillyn Leyds, SP Marais, Chris Massyn, Scarra Ntubeni, Caylib Oosthuizen, Sergeal Petersen, Duncan Saal, Carlu Sadie, Ramone Samuels, JD Schickerling, Josh Stander, Chad Solomon, Kobus van Dyk, Ernst van Rhyn, Ali Vermaak, Jano Vermaak, Cobus Wiese.