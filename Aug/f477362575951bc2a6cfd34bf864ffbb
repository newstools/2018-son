ALEXIS Sánchez, doelskieter van Manchester United, reken dis nou tyd vir hom en sy spanmaats om te deliver om die gloriejare na Old Trafford terug te bring. Die sterspeler van Chili meen hy het ook nou sy voete begin vind omdat hy reeds vanaf die pre-season met sy United-span oefen. Daar was aanvanklik groot verwagtinge ná sy skuif van Arsenal na United dat hy die 20-malige Premierliga-kampioen tot nuwe hoogtes kan neem. Sánchez het egter warm en koud geblaas en kon net twee doele in 13 wedstryde aanteken. Sánchez het die eerste keer in ’n dekade ook nie internasionale sokker gespeel nie vanweë die Wêreldbeker-toernooi. Hy het ook ’n persoonlike oefenprogram in Suid-Amerika ondergaan om hom te help met sy fiksheid. “Ek voel ontspanne, gerus en dink ek word net beter en beter op die oefenveld,” het Sánchez gesê. “Daar is wel ’n paar details hier en daar waaraan gewerk kan word, maar oor die algemeen is daar goeie verbetering. “En vir ons as ’n klub om sukses te behaal, sal ek op dreef moet wees,” het hy bygevoeg. Volgens Sánchez was daar positiewe punte in hul sege van 2-1 oor Leicester City in die eerste wedstryd van die Premierliga-veldtog. Hy meen egter hulle sal weer bestendig moet vertoon om suksesvol te wees. “United is gewoond daaraan om silwerware te wen. Ek dink hierdie seisoen is ons in ’n beter posisie om dit te doen.” – Reuters