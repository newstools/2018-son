DESIREE Ellis, afrigter van Banyana Banyana, sê hulle is gretig om hulle Cosafa­beker-titel suksesvol te verdedig. Dít het die Kaapse afrigter bewys toe sy gister haar Cosafabeker-groep bekend gemaak het. Ellis het ’n goeie mengsel van plaaslike en oorsese spelers nader getrek vir dié jaarlikse toernooi. Suid-Afrika het die titel laas jaar in Zimbabwe gewen. Dié jaar kry Mzansi die eerste keer die kans om dit aan te bied. Die toernooi is van 12 tot 22 September in Port Elizabeth. Intimiderend Volgens Ellis-hulle weet haar spelers maar te goed hulle gaan op tuisbodem onder meer druk wees. “Kyk, daar is altyd druk, veral wanneer jy vir die nasionale span speel,” het Ellis gesê. “Gelukkig het my spelers in die toernooi laas jaar gesien hoe intimiderend die Zimbabwiese fans kan wees. “Dis ook waar hulle geestelik sterk geword het en gefokus was. So, ek dink nie die druk gaan veel van ’n faktor wees nie, want hulle kan druk hanteer.” Ellis sê verder Leandra Smeda se afwesigheid is ’n groot verlies, maar dit maak deure oop vir ander jong spelers. Smeda het klubverpligtinge in Litaue.