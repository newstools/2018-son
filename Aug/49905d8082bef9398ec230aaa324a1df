SCARRA Ntubeni sal die Westelike Provinsie-span Saterdag soos ’n stormram wil tref. Hy sal beslis die peil wil herwin wat hom voorheen ’n aanspraakmaker op ’n plek in die Bokspan gemaak het. Die WP skop sy Currie­beker-veldtog Saterdag op Nuweland teen die Cheetahs af. Die 27-jarige boorling van Oos-Londen het al 56 keer vir die WP en 52 keer vir die Stormers uitgedraf. Ntubeni is in 2013 by die Springbok-groep van 30 spelers ingesluit wat Suid-Afrika op die jaareindtoer in Skotland, Wallis en Frankryk verteenwoordig het. Ierland Maar hy het nooit speelkans gekry nie. In 2016 was hy weer in Suid-Afrika se groep van 31 spelers vir die reeks van drie toetse teen Ierland. Beserings het die woelige haker se loopbaan tot dusver kwaai teruggehou. Ramone Samuels het laas week in die Streeptruie se opwarmingstryd teen Montpellier in Frankryk ’n ernstige kniebesering opgedoen. Ntubeni het hom vervang en die Kapenaars se enigste drie in die wedstryd gedruk. Samuel se besering kan nou die weg baan vir Ntubeni om weer sy stempel in die nr. 2-trui af te druk. Die buksie het reeds ’n reputasie opgebou as ’n haker wat altyd die basiese dinge in sy posisie baie goed doen. Hy is onverskrokke, ’n sterk skrumwerker en boonop ’n baie vaardige baldraer. Scarra het ook sy tjops as leier gewys toe hy die Streeptruie laas week in Frankryk tot ’n sege van 59-14 oor Nar­bonne aangevoer het. In daardie game het hy twee van sy span se nege drieë gedruk. Volg Adnaan Mohamed op Twitter.