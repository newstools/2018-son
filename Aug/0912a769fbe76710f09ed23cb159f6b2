SKIELIK is die krieketblaaie in Sri Lanka nie meer ’n nagmerrie vir die Proteas nie. Suid-Afrika het in die toetsreeks op die draaiersvriendelike blaaie sleg tweede gekom, maar is vol lof vir die toestande waarmee hy tot dusver in die eendaagse reeks te make gekry het. Die Proteas loop met 2-0 voor en kan ’n reekssege beklink as hulle Sondag in Kandy weer wen. “Dit was ’n great blad,” het die Proteas se paaltjiewagter-kolwer, Quinton de Kock, gesê ná die oorwinning met vier paaltjies Woensdagaand in Dambulla. Hy is vanweë sy flink kolfwerk as die speler van die wedstryd aangewys. Volgens De Kock het die Proteas se kolwers baie geleer uit hul gesukkel in die toetse teen die tuisspan se draaiers. “Ons werk in die oefeninge baie hard daaraan om die draaiers beter te speel en dit gaan nou baie beter.” Sy kaptein, Faf du Plessis, het by De Kock aangesluit met goeie woorde vir die blad. “Dit was ’n goeie blad vir eendaagse krieket. Dit het later in die wedstryd effens moei­liker geraak om op te kolf,” het Du Plessis gesê. “Die belangrike ding is dan om net daarop gefokus te bly om die kolfwerk steeds positief te benader. Wanneer ons dit doen, plaas ons hul draaiers onder druk.” Du Plessis het bygevoeg hy is nie bekommerd daaroor as die Proteas se kolwers mylpale soos honderdtalle en vyftigtalle net-net misloop soos die geval met hom en De Kock Woensdagaand nie. “Ons dink nie eens daaraan nie. Dit gaan alles daaroor om te volhard met ’n positiewe benadering.” In albei die Proteas se oorwinnings het hulle die loot verloor en moes hulle tweede kolf. Dit gee Du Plessis baie vertroue dat sy span albei wedstryde kon wen, al het hulle moontlik die slegste van die kolftoestande gehad. Vir Kandy word ’n soortgelyke blad voorspel as wat die geval in Dambulla was. Daar behoort iets vir die naatboulers in die blad te wees – glad nie goeie nuus vir Sri Lanka se kaptein, Angelo Mathews, nie. Hy het gesê dat in albei nederlae dit ’n groot probleem vir sy kolwers was om die Proteas se aanslag met die nuwe bal suksesvol af te weer. Volg Henk Steenkamp op Twitter.