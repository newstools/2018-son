“ONS petrol is op.” Met dié verskoning is die soektog na die vermiste visserman Durick van Blerk gister teen 13:30 gestaak met die belofte dat dit vandag vroegoggend hervat sal word. Dit het nie juis gehelp vir cops se gewildheid in Hangberg nie. Dié vissersgemeenskap is sedert Sondag deurmekaar ná die verdwyning van Van Blerk en nadat dit rugbaar geraak het dat cops op hom in sy boot geskiet het. En tog klou inwoners hier vas aan hoop dat Van Blerk steeds lewend gevind kan word. Durick se familie en talle inwoners het gisteroggend weer op die Houtbaai-hawe byeengekom waar die soektog gisteroggend voortgegaan het. Dié keer het polisieduikers gister vanuit Tafelbaai-hawe hul bote gelaunch en omgevaar Houtbaai toe vir die soektog. Dis gedoen omdat daar Maandagaand weer onrus uitgebreek het in Hangberg. Tydens die optog is die Houtbaai-hawemark, asook besighede in die gebied, aangeval deur betogers. Die krapperigheid bestaan oor inwoners daarop aandring dat hul eie vissermanne deelneem aan die soektog. Voorts bestaan die gevoel dat die polisie iets vir hulle wegsteek. ’n Ontstoke visserman bulder gister: “Hoekom kan ons nie help nie? Ons staan gereed. Ons sal ons eie bote gebruik. Ons is hier, ons wil help.” Toe kom die aankondiging gistermiddag dat die soektog eers gestaak word. Hulle het “operational omstandighede” as rede aangevoer. Sers. Noloyiso Rwexana, ’n polisiewoordvoerder, het dit bevestig. “Die soektog sal môre (Woensdag) voortgaan,” sê sy. Roscoe Jacobs, wat intussen aangestel is as die Van Blerk-familie se woordvoerder, het bevestig dat die rede vir die staak van die soektog is dat die duikers se petrol opgeraak het. Fokus Die familie van die vermiste Durick van Blerk het Maandagaand die gemeenskap om kalmte gepleit. Hulle voel die fokus moet eerder op hul vermiste kind wees in die hoop dat hy nog gevind kan word. Jacobs sê: “Die Van Blerk-familie support
 nie die geweld nie en het by betogers gepleit om te stop en eerder te 
help soek na hul seun. “In dié stadium weet ons nie wat rêrig 
gebeur het nie. Ons kan wel sê Durick word vermis. Ons weet nie of hy 
dood is of nie, maar ons sal aanhou soek.” Edward van Blerk, 
Durick se pa, sê: “Daar is goeie kommunikasie tussen ons en die polisie.
 Hulle het ons ingelig dat hul soektog tot Vrydag sal voortgaan.” Jacobs
 bevestig dat die gemeenskap kwaad is oor die gebeure, maar beklemtoon 
die belangrikheid dat Durick gekry word sodat die familie kan besluit 
wat om te doen. “Ons as gemeenskap moet hul besluite respekteer en hulle ondersteun,” sê hy. Durick,
 Errol Johnson en Riaan Knewel, is Saterdag 05:00 deur beamptes van die 
departement van visserye op see voorgekeer toe hulle terugkeer nadat 
hulle vis gevang het. Daar is na bewering op hulle geskiet. Durick het oorboord geval nadat hy vermoedelik getref is. Johnson
 en Knewel is in hegtenis geneem en het hof geloop vir die onwettige 
besit van vis. Hulle is uit op borgtog van R1 000 elk. Volg Astrid Februarie op Twitter. Stuur nuuswenke aan info@son.co.za.