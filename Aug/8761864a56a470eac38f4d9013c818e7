HY HET die oproep gemaak, maar Lionel Scaloni, Argentinië se tydelike afrigter, het geen antwoord van Lionel Messi ontvang nie. Hy wou glo weet of die Argentynse ster nog lus is om vir sy land te speel. Argentinië speel later vanjaar in friendlies teen Guatemala, Colombia en Amerika. En dit lyk of Messi daai games as ’n supporter op ’n TV uit sy huis in Barcelona sal aanskou. Daar heers ook groot onsekerheid oor Messi se beskikbaarheid vir Argentinië se aanslag op die Copa América. Die Barcelona-ster is glo nóú nog suur oor die feit dat hy nog nie ’n Wêreldbeker-toernooi saam met sy land kon wen nie. Die naaste wat Messi daaraan kon kom, was om in 2014 se eindstryd te speel. Duitsland het daai game in Rio de Janeiro gewen. Dit lyk nou of Messi eerder op sy loopbaan saam met Barcelona wil fokus en dalk weer soos in 2016 sal aankondig dat hy uittree. Scaloni sal volgens ESPN nou met ’n groep jonger spelers aan die Argentynse span herbou. Claudio Tapia, president van Argentynse sokker, het aangekondig dat die aanstelling van ’n nuwe afrigter oor ses maande gemaak sal word. Intussen het Messi nóg ’n trofee saam met Barcelona gewen en ook sy ou spanmaat Andrés Iniesta se rekord gebreek. Hy is nou die Barca-speler wat die meeste titels saam met die klub gewen het nadat Barca Sondag die Spanish Super Cup gewen het.