DIE cops van Philippi en metropolisie het gister op verskeie smokkelhuise en misdaad-hotspots in Hanover Park toegeslaan. Die klopjagte is deel van die polisie se Operasie Thunder, waarvan die hoofdoel is om bendegeweld hok te slaan. Verskeie verdagtes is gearresteer, onder andere een vir ’n sak dagga en nog een vir die steel van vensterrame. By Galway Court het die cops verskeie vermeende gangsters by ’n drug den opgetel. Hulle het ook ’n huis by Tiberian Court deursoek en drie mans gearresteer. Volgens sers. Noloyiso Rwexana, ’n polisiewoordvoerder, is vier verdagtes vir die besit van dagga gearresteer. Stil Verskeie ander mans is vir ondervraging in verband met hangende moord- en poging- tot-moordsake ingeneem. Die cops het Maandag ook ’n groot slag geslaan toe hulle op dagga van R1,9 miljoen by ’n plakkerskamp in Philippi beslag gelê het. Volgens Ebrahim Abrahams, voorsitter van die polisiëringsforum in Hanover Park, is die gebied die afgelope week baie stil. Abrahams sê: “Die afgelope twee weke is gereeld klopjagte by hotspots en drug dens uitgevoer. “Dit moet gedoen word om die bendes van die straat af te hou. As die polisie nie klopjagte hou nie, gaan die bendegeweld net aan. “Hulle moet aanhou met die klopjagte en saam met die gemeenskap werk.”