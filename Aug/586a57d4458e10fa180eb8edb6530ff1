XHOSA is wel sy moedertaal, maar hy rap net so gemaklik in Afrikaans. Die rapper Namza, van Bedford in die Oos-Kaap, het nou ’n opwindende musiekvideo vir sy fans. Die video is onlangs geskiet. Namza, oftewel Anam Mtwebana (23), leef nou sy passie vir veral Afrikaanse musiek uit. Maar hy rap ook in Engels, Xhosa en Zoeloe. Hy het selfs na KwaNobuhle in Uitenhage verhuis omdat daar meer geleenthede is in die musiekbedryf. ’n Bietjie meer as week gelede het Mtwebana sy eerste musiekvideo, vir die song “Lion Of Judah”, verfilm. In dié video rap hy oor sy eie lewe. Die video is geskiet in Uitenhage-sentraal en ’n nabygeleë parkie. “ ‘Lion Of Judah’ is ’n liedjie wat gaan oor myself. Dit gaan uit na almal wat skarrel en struggle. Ek self het ge-hustle,” sê Mtwebana. “Ek rap oor alledaagse goed wat met my gebeur. Dit sluit in vriendskappe, geld, werkgeleenthede, familie en die hustle,” verduidelik Mtwebana. “Lion Of Judah” is een van 12 liedjies op sy mixtape genaamd Wake Up Call. Dit het hom ses maande gevat om te produce. Mtwebana het al meer as 100 van dié CD’s verkoop, en die aanvraag hou nie op nie. Die CD is vroeër vanjaar uitgereik en dit was dadelik ’n groot hit onder fans. Al die songs is in 2017 geskryf en feature ander kunstenaars soos Hemelbesem, Catalyst, oftewel Monwabisi Jack, Anyoli Vumazonke en Karusha Moodley. Ocean Beat het Mtwebana gehelp met die beats van die liedjies. “My musiekgenre is hip-hop en dit gaan vir my oor lyrical content. Afrikaans is ’n awe­some taal en is uniek. Ek het ook nog altyd gehou van skryf. “As iets in my lewe gebeur, gryp ek ’n pen en skryf dit neer. Daar is baie mense wat expe­rience waardeur ek gaan.” Mtwebana hoop om meer fans te bereik met sy nuwe CD en musiekvideo en meen mense kan vatplek kry aan sy musiek. “Ek is ’n icon en ’n ster vir die mense van Bedford. Ek was drie maande terug daar en hulle was bly om my weer te sien. “Niemand in Bedford het nog ooit so iets bereik nie,” se Mtwebana trots. Aan ander artists wil hy graag sê: “Afrikaanse artists struggle te veel. As ons mekaar kan help, sal dit baie beter wees. Moenie moed opgee nie.”