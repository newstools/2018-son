DIE vrou van Despatch wat na bewering talle mense ’n rat voor die oë gedraai het met die belofte van goedkoop kruideniersware, is agter tralies. Die polisie het Debbie-Anne van Niekerk in hegtenis geneem nadat sy glo meer as R230 000 van niksvermoedende klante gebuit het. Van Niekerk het na bewering tussen 2016 en 2018 haar dienste geadverteer in groepe in die sosiale media waar mense goedere koop en verkoop. Luidens die klagstaat het Van Niekerk ’n advertensie geplaas waarin sy sê sy verkoop kruideniersware, vleis, skoonmaakmiddels, sigarette, alkohol, babadoeke en ander items. Sy het ook na bewering bestellings geneem en het ’n lys gehad van goedere en die pryse daarvan. Van Niekerk het luidens die klagstaat ten alle tye die volle betaling vooraf aangevra voordat sy ’n bestelling kon plaas. Aan die begin het Van Niekerk ál die items by haar kopers afgelaai. Daarna het mense net ’n deel van hul bestelling ontvang en toe niks. Toe die kopers haar nader met klagtes het sy glo met allerhande verskonings en beloftes vorendag gekom. Een van die verskonings was dat haar verskaffers, Darryl Tait en ene Joshua of Imhran Pillay, spore gemaak het met haar goedere of die kontant. Die polisie het vasgestel die kontaknommers van Tait en Pillay wat die beskuldigde aan haar klante verskaf het, is eintlik geregistreer in haar naam. Op 31 Maart 2017 het die beskuldigde ’n vals aanklag by die polisie oopgemaak teen Pillay. ’n Aanklag van regsverydeling staar haar hiervoor in die gesig. Van Niekerk het valslik aan die polisie voorgehou Pillay is skoonveld met meer as R78 000 van haar geld. Om haar saak te staaf, het sy WhatsApp- en SMS-boodskappe verskaf waarin Pillay sê hy het die geld in haar rekening gedeponeer, maar sy het eintlik dié boodskappe vanaf verskillende selnommers na haarself gestuur. Van Niekerk is in die landdroshof in Uitenhage borgtog geweier. Die saak is na die handelshof in Port Elizabeth verwys. Haar next hofverskyning is op 14 Augustus.Volg Lynn Williams op Twitter. Stuur nuuswenke aan info@son.co.za.