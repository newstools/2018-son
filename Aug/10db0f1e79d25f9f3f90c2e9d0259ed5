DIE taxi-staking is af­gestel. Maar dit volg ongelukkig eers nadat vier Golden Arrow­-busse afgebrand is en minstens twee MyCiti-busse met klippe gegooi is. Die staking is ontlont nadat ANC-amptenare Maandag met lede van die Mini-bus Taxi Industry Task Team (MTITT) vergader het. Tydens die vergadering is beloftes gemaak om kwessies aan te pak – waaronder al die issues tussen die verenigings. Die Cape Amalgamated Taxi Association (Cata) het pendelaars ook op sy Facebook-blad ingelig dat die staking afgestel is. Cata en die Congress of Democratic Taxi Associa­tions­ het gestaak omdat hulle nie terugvoer gekry het van die regering nie en ook weens ’n gebrek aan leierskap in die minibustaxibedryf. Son het gister berig dat Besethu Ndungane van MTITT gesê het sy organisasie het gepleit vir die regte van die lede van die minibustaxibedryf, maar dat die provinsiale en plaaslike regering én die South African­ National Taxi Council (Santaco) die MTITT se besorgdheid oor die gebrek aan leierskap ignoreer. “Ons het die hooggeregshof versoek om Santaco te verplig om die datums vir provinsiale en streeksverkiesings bekend te maak. “Die hof het beveel dat ál die lede van die minibustaxibedryf voor die verkiesing ’n werksessie gegun moet word om hulle in te lig oor die besluit,” sê hy. Ndungane sê die MTITT het die leiers toe genader en gevra om ’n voorverkiesingskonferensie te reël, maar dat Santaco geweier het om dit te doen. Dié weiering word aangevoer as die rede vir die staking. Intussen sê Faiez Jacobs, die provinsiale sekretaris van die ANC in die Wes-Kaap, dat die provinsie al klaar so ’n gebrekkige vervoerstelsel het. Hy noem dat dit moeilik in stand gehou word en van ’n volledige herstel ná die ontwrigting of vandalisme kan daar nie eens gepraat word nie omdat dit uitgedun word. “Die ANC vra ’n permanente oplossing vir die taxi- bedryf se verskeie uitdagings en bekommernisse,” sê hy. Volg Astrid Februarie op Twitter. Stuur nuuswenke aan info@son.co.za.