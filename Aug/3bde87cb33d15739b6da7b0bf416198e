HY VREES vir die veiligheid van sy familie – dat hulle kan seerkry oor hy getuig. So het die 204-getuie gister getuig in die moordverhoor van Jermaine Mitchell (30), Glynn Carelson (30), Wendell Peterson (30), Robin Taylor (21) en Graham Kammies (35) in die Baaise hooggeregshof. Die vyf beskuldigdes pleit onskuldig op drie klagte van moord, drie klagte van sameswering om moord te pleeg, klagte van die onwettige besit van ’n vuurwapen en ammunisie en vier klagte wat verband hou met die verontagsaming van die Wet op die Voorkoming van Georganiseerde Misdaad (Wet 121 van 1988). Die 204-getuie sê gister in kruisondervraging aan die vyf beskuldigdes se lawyer­, adv. Terry Price, dat hy in ’n stadium aan adv. Mujaahid Sanden, staatsaanklaer in die saak, by die Humewood-polisiekantoor gesê het hy wil nie meer in die saak getuig nie. Volgens die getuie was sy lawyer, adv. Johan van der Spuy, nie teenwoordig toe hy dié uitlating gemaak het nie. Hy het getuig dit was nie vir Van der Spuy nodig om teenwoordig te wees nie. Price het die getuie egter gelei om te getuig hy sou meer tevrede wees as Van der Spuy tog wel teenwoordig was. Hy (Price) het die getuie verder gelei om te getuig dat as Van der Spuy hom geadviseer het om nie met die cops te praat en dat geen opname gemaak moet word nie, hy na hom sou geluister het. Price het die getuie ook gelei om te getuig dat niemand hom gewaarsku het dat hy daarop geregtig is om Van der Spuy daar teenwoordig te hê nie. Die getuie sê toe hy Sanden­ meedeel dat hy nie meer bereid is om in die hof te getuig nie, wou Sanden­ by hom weet of dit uit vrees is en of die beskuldigdes hom dalk omgekoop het. Volgens die getuie het hy Sanden meegedeel dat niemand hom omgekoop het nie en dat dit bloot uit vrees is dat hy nie wou getuig nie. Volgens die getuie het die gesprek in Mei vanjaar plaasgevind. Met betrekking tot sy vrees het die 204-getuie getuig dat niemand hom en sy familie tot dusver gedreig het nie. Volgens die getuie het hy twee beëdigde verklarings met betrekking tot die saak afgelê – een op 16 Februarie 2018 en een op 12 Maart 2018. Die getuie sê gister hy het geweet beskuldigde 2 is ’n lid van die Spotbouerbende by die Glendinning flats in Schauderville. Toe Price by die getuie wou weet hoekom hy nêrens in sy eerste verklaring daarvan melding maak dat beskuldigde 2 ’n lid van die Spotbouer-bende is nie, sê hy die ondersoekbeampte in die saak het hom nie daaroor uitgevra nie. Price reageer hierop deur te sê dis ’n patetiese verskoning omdat hy elders in die betrokke verklaring noem aan watter bendes die ander beskuldigdes behoort. Volgens Price wou die cop wat die verklarings afgeneem het, tog alles hoor wat hy (die 204-getuie) weet. Price het die 204-getuie weer gelei om te getuig dat dit ’n fout was van hom om dit nie in sy verklaring te noem nie. Hy (Price) sê toe aan die getuie dat hy op 12 Maart die kans gekry het om moontlike foute reg te maak wat hy in sy aanvanklike verklaring gemaak het. Hierop sê die getuie dat hy kort voor die aflê van die tweede verklaring aan die cop gesê het beskuldigde 2 behoort aan die Spotbouer-bende. Price het aan die getuie uitgewys dat hy ook nie in die tweede verklaring melding maak van die feit dat beskuldigde 2 ’n Spotbouer is nie. Die getuie sê toe hy het nie in die tweede verklaring op die beskuldigdes gefokus nie. Price stel dit daarna aan die getuie as hy aan die cop genoem het beskuldigde 2 is ’n Spotbouer, sou die cop dit in die verklarings genoem het.