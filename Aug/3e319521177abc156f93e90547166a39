DIE vriende van ’n tienerseun van Macassar is erg getraumatiseer nadat hy voor hul oë in ’n rivier verdrink het. Die voorval het omstreeks 13:00 op Vrouedag gebeur. Die trauma het vir almal net meer senutergend geword toe Maxwell “Ses” Maarman (12) se lyk nie gevind kon word nie. Ná wat vir sy naastes soos ’n hartseer leeftyd gevoel het, het die polisie se duikeenheid hom toe eers die volgende dag gekry. Ses se 13-jarige maatjie vertel: “Ons was vyf maats wat op die veldjie gesit het. Toe sê Ses ons hom moet help om die bal te gaan haal sodat ons daarmee kon speel.” Die bal het vasgesit in die takke van ’n boom in die rivier wat langs ou Macassar-weg en Kramat-weg verbyloop. “Ek het vir hom gesê die rivier is diep aan daai kant. Maar hy het gesê hy het ’n plan. Toe vat hy sy selfgemaakte bootjie en staan op die tip van die boot om by die bal uit te kom. Die bootjie het omgedop en Ses het aan ’n tak gehang.” Die maatjie sê verder die tak het toe gebreek en Ses het in die water beland. Hy vertel: “Ek het ingejump om hom te help, maar hy het heeltyd my kop onder die water gedruk. Ek was bang ek verdrink en het uit die water geklim en gaan hulp soek.” Megan Doughlas, Ses se antie aan sy ma se kant, sê hoewel hy baie lief was om by die rivier te speel as hulle nie by die skool was nie, kon hy nie swem nie. Doughlas vervolg: “Ek het hom Donderdagoggend die laaste gesien. Hy het by my ma (sy ouma) gebly. Hy was nie ’n lui of stout kind nie. Hy was baie behulpsaam. Hulle het gereeld by die rivier visgevang en gespeel.” Ses se ma, Nicolene Maarman (30), was ontroosbaar toe haar seun se lyk Vrydag gevind is. Megan sê haar suster was so getraumatiseer oor die nuus van haar seun dat sy haarself ook in die rivier wou gaan gooi. “Ons het haar daghospitaal toe gevat, waar sy ’n kalmeerpilletjie gekry het.” Lt.kol Andrè Traut, polisiewoordvoerder, het die voorval bevestig: “Polisieduikers kon tot teen Donderdagaand nie sy liggaam in die rivier kry nie. Die soektog is toe Vrydag voortgesit.” Ses was ’n gr. 6-leerder van die Laerskool Macassar.