HULLE het oor ’n K-Way skipper baklei en toe is ’n seun van Moeg­gesukkel in Uitenhage summier doodgesteek met ’n mes. Die slagoffer, Deacon Witbooi (16), se familie is verpletter. Maandag omstreeks 18:30 het drie jong outjies Deacon in Moeggesukkel bygekom. Hulle het glo gestry oor Deacon se K-Way-hemp, wat hy aangehad het. Sy lyk het nie ver van die familiehuis af gelê nie. Volgens sers. Majola Nkohli, ’n polisiewoordvoerder, is die rede vir die stryery onbekend aan die polisie. Nosipho (46), Deacon se ma, sit verslae in haar sitkamer terwyl sy vertel dat die storie tussen die drie outjies en haar seun al van Saterdag af aankom. “Saterdag het die ouens hier by die huis opgedaag en die deur oopgestoot. Hulle wou met hom baklei oor sy K-Way skipper. “Hulle wou hom met ’n byl kap. Hulle het egter toe die huis verlaat. “Gister (Maandag) was ek op pad terug huis toe van ’n biduur by die kerk, toe my dogtertjie my geroep het. Sy wou my eers nie sê wat gebeur het nie. “Sy het my toe vertel en ons is na die toneel toe. Ek het net my kind gedruk en gesien sy oë is toe. “Dit was sy eie vriend wat hom so gekap het. Hulle was nog saam op skool.” Desmond (43), Deacon se pa, het trane in sy oë. “Ek was besig om vetkoek te bak toe ’n outjie my kom sê het hy lê in die bos. “Toe ek op die toneel kom, het hy op sy rug gelê en hy was reeds toegemaak. Deacon was my eerste kind. Dis tragies en ek is nou nog in skok.” Renaldo Kweda (10), Dea­con se jonger broer, sê in trane: “Hulle het eers hul hond gesê om Deacon aan te val en hy is op sy enkel gebyt. Toe val hy. Toe kap hulle hom.” Nosipho beskryf haar seun as ’n baie stil kind wat altyd jokes gemaak het. “Al die mense in die straat het hom so geken. Hy was my staatmaker en het altyd vir my goed gaan koop wanneer ek hom gestuur het. “Wanneer ek niks gehad het nie, sou hy sê: ‘Toe maar, Ma, moenie nou vir my tekkies koop nie, kom ons kry liewer iets om te eet’.” Regina Witbooi (65), Dea­con se ouma, sê hy was haar eerste kleinkind. “Hy was baie selfstandig, getrou en eerbiedig. Hy het mooi grootgeword. “Hy het rugby op skool gespeel én vir ’n buiteklub. Hy het nog gesê hy gaan ’n koek koop vir sy oupa se verjaardag.” Geboelie Beverley Volmink (38), Deacon se antie, sê sy gunsteling-liedjie was “Baby Tjoklits”. “Hy was lief vir lag, rugby speel en het altyd opgestaan vir die jonger kinders wat geboelie word,” sê Volmink. Die polisie het die verdagtes binne ure van die voorval opgespoor en gearresteer. Brig. Ronald Koll, die uitvoerende bevelvoerder van die Uitenhage-cluster, het die vinnige arrestasie van die verdagtes verwelkom. “Dié sukses is die resultaat van spanwerk; van sigbare polisiëring tot die speurders wat op die toneel was. Jul vinnige reaksie en die verkryging van inligting het gemaak dat die arrestasies in so ’n kort tydperk uitgevoer is.” Die verdagtes, wat 19 en 20 jaar oud is, sal binnekort in die Uitenhage-landdroshof verskyn op aanklag van moord. Deacon word oorleef deur sy ouers en vier sibbe. Volg Maryke Low op Twitter. Stuur nuuswenke aan info@son.co.za.