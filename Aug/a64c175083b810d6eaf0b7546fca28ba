DIE ANC-regering worry niks oor die Wes-Kaapse inwoners se menings oor grondonteiening nie. Só het die Wes-Kaapse DA-leier, Bonginkosi­ Madikizela, gesê nadat pres. Cyril Rama­phosa Dinsdag sy steun toegesê het aan die ANC se nasionale uitvoerende komitee om aanpassings aan die Grondwet te maak met betrekking tot grondonteiening sonder vergoeding. Ramaphosa het Dinsdag 22:00 die aankondiging regstreeks op SABC gemaak. Madikizela sê dis skokkend. Hy sê die proses van openbare vergaderings rakende die kwessie van grondonteiening is nog nie eens afgehandel nie. Dié verhore het gister in die Thusong-sentrum in Oudtshoorn begin. Madikizela sê: “Die feit dat Rama­phosa dié aankondiging maak ’n paar ure voordat die Wes-Kaapse verhore begin, bewys die ANC-regering stel nie belang in die Wes-Kaapse inwoners se menings nie. “Dis van die begin af ’n klug. “Ramaphosa se aankondiging het min te doen met die belange van die mense. Dit het meer te doen met politieke opportunisme.” Luister Khaya Magaxa, die Wes-Kaapse waarnemende ANC-voorsitter, sê die verklaring deur Rama­phosa beteken nie noodwendig die regering sal voortgaan met die verandering van die Grondwet nie. Magaxa sê: “As die verhore tot ’n sekere besluit kom, sal ons steeds luister na wat die publiek sê. “’Maar die president se verklaring was net ’n geval van waar die ANC-beleid staan in verband met grondonteiening sonder vergoeding.” Beverley Schäfer, ’n DA-LPP in die Wes-Kaapse wetgewer, sê die ANC se besluit om die Grondwet te verander, beteken dié provinsie se inwoners is nou “stemloos” in verband met dié aangeleentheid. Volg Anele Mfazwe op Twitter. Stuur nuuswenke aan info@son.co.za.