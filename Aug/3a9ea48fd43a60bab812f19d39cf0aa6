DIS ’n geval van maatskaplike onderontwikkeling. Die Oos-Kaapse departement van maatskaplike ontwikkeling moes sowat R22 miljoen aan die nasionale tesourie teruggee wat hy nie in die boekjaar 2017-’18 vir vroeë kinderontwikkeling (VKO) bestee het nie. Trouens, die departement het minder as die helfte van sy toewysing van R56 miljoen gebruik. Kobus Botha, DA-LPW, sê dit maak die Oos-Kaap die provinsie wat die vrotste presteer met sy toekennings vir VKO. Botha sê die departement gaan nou nóg geld kwyt wees omdat die Oos-Kaap so min van sy toewysing gebruik. Onmoontlik ’n Verslag deur die nasionale tesourie toon die Oos-Kaap het in die eerste kwartaal van dié boekjaar net 1,2% gebruik. Die nasionale gemiddeld is 11,8%. Volgens dr. Pumza Dyantyi, LUR vir maatskaplike ontwikkeling, wag 978 VKO-sentrums nog op hul subsidie van die departement vir die eerste kwartaal. Botha meen dis mos onmoontlik as die tesourie klaar meer as R18,8 miljoen spesifiek vir VKO-sentrums aan die departement beskikbaar gestel het. Hy voeg by duisende hulpbehoewende Oos-Kaapse bloedjies word kritieke dienste geweier al ís daar geld om hulle te help. Volgens Botha het die departement vanjaar nog net 900 kinders bygestaan uit 20 429 wat geïdentifiseer is. Laas jaar het die departement uiteindelik ook net 8 500 kinders ondersteun uit die 11 047 wat geïdentifiseer is. “Dit beklemtoon die mate waarin die kinders van hierdie provinsie verraai word,” sê Botha ernstig. Dyantyi het gesê uit 2 787 nie-regeringsorganisasies (NGO’s) is 2 722 hul billike deel uit die staatskas betaal. Dit los 65 NGO’s wat nog betalings vir die eerste kwartaal moet kry. Dyantyi sê dié betalings word verwerk. Maar uit 1 091 organisasies sonder winsbejag wat toekennings vir vroeë kinderontwikkeling moet kry, is nog net 113 betaal, voeg Dyantyi by. Die ander 978 wag nog vir hul uitbetaling vir die eerste kwartaal. Sy organisasies sonder winsbejag moet ook uit die billike deel betaal word. “Dit is waarom prioriteit geheg is aan die verwerking van betalings van die billike deel.” Luidens ’n verslag van die nasionale tesourie se komitee oor die toedeling van toekennings vir VKO nadat verhore daaroor gehou is, is die doel van die toekenning om dienste deur middel van VKO-sentrums aan arm kinders te bied. Die Oos-Kaap het net 48,6% van sy toedeling tot op 31 Maart 2018 bestee. Mpumalanga en die Wes-Kaap het albei hul hele toedeling gebruik. Die Oos-Kaap het die tweede hoogste toedeling van al die provinsies ontvang – na KwaZulu-Natal – maar die minste daarvan aangewend. Hy het ook die minste in die eerste kwartaal van die boekjaar bestee in vergelyking met KwaZulu-Natal, die Wes-Kaap en Mpumalanga wat teen 30 Junie onderskeidelik 17,1%, 19,6% en 17,8% bestee het. Botha sê die emosionele, sosiale en fisieke ontwikkeling van jong kinders het ’n direkte impak op hul algehele ontwikkeling in die volwassene wat hulle eendag sal word. Botha sê VKO is uiters belangrik in die skool. Hy het gesê hy gaan by verskeie VKO-sentrums inloer om self die uitwerking te sien van die departement se gesloer om die sentrums te befonds. Volg Roslyn Klaasen op Twitter. Stuur nuuswenke aaninfo@son.co.za.