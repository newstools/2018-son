IN ’N blitsoptrede deur die Nelson Mandelabaai-munisipaliteit se subdirektoraat vir elektrisiteit en energie is vyf besighede vroeg vandeesmaand elk met R12 000 beboet vir peutery. Die ondernemings is in Korsten, Deal Party, Sentraal, Noordeinde en Newton­ Park. Volgens Bernhardt Lamour, waarnemende direkteur van elektrisiteit en energie, het die direktoraat op 2 Augustus ’n blitsoptrede van stapel gestuur om vas te stel of met elektrisiteitsmeters gepeuter is in besighede in afgebakende gebiede binne die Metro. Die optrede was daarop gemik om nie-tegniese elektrisiteit te verminder wat deur kragdiefstal veroorsaak is. “Die totale kragverliese in die 2017-’18-boekjaar was ongeveer 14%, waarvan 6% tegniese verliese was. Dit is inherent aan ’n kragstelsel en dit kan normaalweg verminder word tot waarskynlik maksimum 4,5%. “ Die verdere verlies van 2% word toegeskryf aan straatligte en munisipale geboue, terwyl die ander 6% die gevolg van kragdiefstal is. “Die totale inkomste wat in die laaste boekjaar verloor is, is R340 miljoen, waarvan R146 miljoen weens kragdiefstal was.” Lamour sê die tegniese personeel van die direktoraat, wat bestaan het uit bestuurders en ambagsmanne, is in 4 spanne van 14 verdeel. Hulle het sake-sones in Deal Party, Swartkops, Korsten, Sentraal, Noordeinde, Newton Park en Fairview geteiken. “Tydens hierdie optrede is vyf kliënte beboet vir peutery en hul elektrisiteit is ontkoppel. “Die opgelegde boetes was R12 000 per kliënt plus die geskatte ongemeterde elektrisiteitsvoorsiening (EUS) wat nog per kliënt bepaal moet word. “Sodra die kliënt die boete betaal, word ’n nuwe meter geïnstalleer en die kliënt teken ’n erkenning van skuld. “Daarna word die verbruiker se elektrisiteitsverbruik ses maande gemonitor en dan word die EUS bereken om die hoeveelheid elektrisiteit te bepaal wat gesteel is. “ Die berekende bedrag kan baie hoog wees omdat die berekeninge begin vanaf die datum waarop die peutery plaasgevind het.” In Noordeinde is 96 sakepersele besoek waar een voorval van peutery gevind is. In Deal Party en Swartkops is 104 persele besoek en twee voorvalle van peutery is ontdek. In Sentraal en Newton Park is elk een voorval ontdek by die onderskeidelik 54 en 31 persele wat besoek is. Volgens Lamour was die optrede die eerste van baie wat op die metro wag. “Die plan is om twee blitsoptredes per maand vir die hele Metro van stapel te stuur. “Daarbenewens is die Metro besig met ’n tenderproses om potensiële diensverskaffers te nooi om strategieë te implementeer om nie-tegniese kragverliese te verminder.” Hy sê daar word gehoop die strategie om die nie-tegniese kragverliese te verminder, sal lig werp op die munisipaliteit se pogings om kragdiefstal in verskillende vorme en in alle groepe te bestry. Die strategie het ook ten doel om die munisipaliteit se inkomste teen finansiele verliese te beskerm.