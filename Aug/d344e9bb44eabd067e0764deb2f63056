SHAUN von Berg sal nie kan kla dat hy nie goeie wedstrydoefening gekry het nie. Hy was gister in Bengaluru ’n besige man met die kolf en die bal op die laaste dag van Suid-Afrika A se driedaagse opwarmingswedstryd teen Indië se Presidentspan. Von Berg het met sy bybreke die meeste sukses vir sy span in die tuisspan se eerste kolfbeurt behaal. Suid-Afrika A het nege boulers ingespan om almal van hulle ’n kans te gee om aan die speeltoestande gewoond te raak. Boulwerk was nie ’n maklike taak op ’n dooie blad nie. Die Suid-Afrikaners het egter goeie werk gedoen deur die lopietempo in toom te hou. Von Berg was aan spits van die aanval en het die meeste werk verrig. Hy het 3/62 in 17 beurte ingeoes voordat die beurt met die telling op 397/6 gesluit is. Kolfkans Dit het beteken dat daar weer kolfkans vir die toerspan was. In sy eerste kolfbeurt het Suid-Afrika A die beurt met die telling op 473/4 gesluit. Dit het goeie kolfoefening aan die meeste van sy topkolwers gebied. Sarel Erwee, Zubayr Hamza, Rudi Second en die kaptein, Khaya Zondo, het veral die lopies laat rol. Suid-Afrika A het toe besluit om met sy tweede kolfbeurt die veelsydige spelers, Dwaine Pretorius, Von Berg en Dane Piedt, kans te gee om die kolf te swaai. Pretorius en Von Berg het hulle in die ongewone posisies as aanvangskolwers bevind. Met 27 onoorwonne lopies agter sy naam kan Pretorius baie tevrede met sy poging wees. Hy het lekker aggressief gekolf en kan beslis later op die toer in die laerorde ’n belangrike rol met die kolf vertolk. Von Berg (18) en Piedt (16) het self flink gekolf. Nadat hulle paaltjies gespat het, het die teepouse met die telling op 61/2 aangebreek. Die twee spanne het toe ooreengekom om maar halt te roep. Suid-Afrika A sal sy fokus nou na die komende twee vierdaagse wedstryde teen Indië A, wat ook in Bengaluru gespeel word, verskuif. Die eerste wedstryd begin Saterdag en dit is duidelik dat die boulers hard vir hul paaltjies gaan werk. Met al 15 spelers wat in die oefenwedstryd skaflik vertoon het, sal Suid-Afrika A se planmakers moet kopkrap om die beginspan vir die eerste wedstryd te kies.