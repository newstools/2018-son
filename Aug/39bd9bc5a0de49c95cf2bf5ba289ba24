DIE Stebuys-egpaar het mekaar wantrou en hul argumente het soms fisiek geraak wanneer hulle alkohol in het. Só het Denwin Stebuys (18), seun van die moordbeskuldigde Déne Stebuys (40), gister in die Baaise hooggeregshof getuig. Denwin getuig vir die staat in die verhoor waarin sy pa aangekla word van die moord op sy ma, Marilyn (36). Sy is op 16 Mei 2016 in Humansdorp vermoor. Hy staan ook tereg op twee aanklagte van aanranding met die opset om ernstig te beseer, aanranding en verontagsaming van ’n beskermingsbevel. Hy pleit onskuldig op ál die aanklagte teen hom. Denwin het in sy getuienis gesê as hy aan sy ma en aan die hofsaak dink, “kry ek daai woede hier binne-in my”. Volgens Denwin het sy ouers voor sy ma se dood meestal goed oor die weg gekom. Daar was tye dat die egpaar stry gekry het, maar volgens Denwin was dit nie so baie nie. Adv. Ismet Cerfontein, die staatsaanklaer, het die getuie gevra of sy ouers se fights ooit fisiek was. Hy het hierop gesê die twee het vantevore al fisiek geraak wanneer hulle alkohol gedrink het. Cerfontein wou weet of sy ma ooit mediese behandeling moes ontvang weens die egpaar se bakleiery. Denwin het gesê die beskuldigde het een keer sy ma se neus laat bloei en haar met ’n bytmerk aan die wang gelaat. Denwin, sy broer en sy suster het ná hul ma se dood by sy oupa ingetrek. Hy woon egter nou weens “ongunstige omstandighede” met sy oom in sy ouerhuis. Die welsyn het die egpaar se aanneemkind ná die moord kom wegvat. In kruisondervraging deur Déne se law­yer, adv. Elsabet Theron, het Denwin gesê die beskuldigde was ’n goeie pa wat omgesien het na sy gesin. Toegegee Theron het hom gelei om te getuig dat die beskuldigde die broodwinner was en die gesin geen tekortkominge gehad het nie. Denwin het toegegee sy pa het baiekeer eerder die huis verlaat om sy ma ’n kans te gee om af te koel as die egpaar stry gekry het. Die beskuldigde is uit op borgtog. Die saak dien voor regter Irma Schoeman. Volg Lynn Williams op Twitter. Jy kan ook nuuswenke aan info@son.co.za stuur.