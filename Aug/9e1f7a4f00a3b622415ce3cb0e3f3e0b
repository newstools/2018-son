DIE opwindende jong heelagter Malcolm Jaer is uiteindelik terug vir die Cheetahs. Die voormalige spoedvraat van die Southern Kings speel dan teen die Blou Bulle in hulle openingswedstryd van die Curriebeker-kompetisie in Bloemfontein. Jaer was sowat 11 maande buite aksie weens ’n skeenbesering en toeweens ’n gebreekte polsgewrig. Die Cheetahs het ook twee nuwe gesigte op losskakel. Die voormalige Blou Bul Tian Schoeman draf in die beginspan op, terwyl ’n ander oud-Bul en voormalige Southern Kings-speler, Louis Fouché, die plaasvervangerbank sal warm hou. Die Cheetahs draf dus met Schoeman en Rudy Paige met ’n oud-Bul-skakelpaar op die veld. Dit sal interessant wees om te sien hoe hulle teen hulle ou span vaar. Die Cheetahs het ook die belowende jong Benhard Janse van Rensburg as Nico Lee se sentermaat gekies, met William Small-Smith wat op regtervleuel sal uitdraf. Hupstoot Die Cheetahs en die Bulle is aartsvyande as dit by die Curriebeker kom en vanaand se stryd behoort geen uitsondering te wees nie. Dié afskop is 19:00. Die tuisspan het ’n hupstoot gekry omdat die woelwater-flank Marnus Schoeman na die Pumas teruggekeer het ná skitterende rugby vir die Lions in vanjaar se Superrugby-kompetisie. Schoeman vorm saam met Stefan Willemse en Willie Engelbrecht ’n gedugte lostrio. Dit is vanaand ook die eerste keer dat Jimmy Stonehouse weer beheer van die span neem. Griekwas het verras deur sy gereelde kaptein, Pieter Jansen van Vuren, op die plaasvervangerbank te kies. Die Poubloues word deur Kyle Steyn aangevoer, wat vroeër vanjaar nog sewesrugby vir Skotland in die wêreldreeks gespeel het.