PAARL. – Inwoners van die woonbuurt Chicago is nou gatvol van al die vullis en stukkende dreine. Volgens die inwoners by die Sinkhuise-woonbuurt kom mense van ander woonbuurte op ’n daaglikse basis en gooi hul gemors daar neer. Dié moerige inwoners meen dit is ’n oogseer en dinge kan nie meer so aangaan nie. Sarie Mentoor kla sy kan skaars haar voordeur oopmaak, dan slaan daai slegte reuk in haar neus vas. “Mense kom gooi helder oordag hul gemors voor ons deure neer,” vertel sy kwaad Nóg ’n inwoner, Ben Salies, is bitter vies. “Nou die dag kom hier ’n man met ’n bakkie aan en kom gooi ’n moerse boomwortel hier voor my deur neer.” Toe hy die man konfronteer, wou dié hom glo ’n paar vuurwarm klappe deur die gesig gee. Salies sê hy wou die man toe met sy kierie bykom, maar hy was te rats en het terug in sy bakkie geklim en daar weggetrek dat die stof in Salies se oë waai. Die mense kla ook van stukkende dreine wat oorloop. John Samuels sê hy het al herhaaldelik by die Drakenstein-munisipaliteit gaan kla. “Hulle steur hulle glad nie aan ons mense wat hier in die sinkhokke bly nie.” Hy sê dit is ’n gesondheidsrisiko, veral vir die kinders wat daagliks tussen die gemors speel. Dirk Hattingh, die uitvoerende direkteur by die Drakenstein-munisipaliteit se afdeling ingenieursdienste, sê hulle is wel bewus van die onwettige storting in sekere areas van Chicago. Volgens Hattingh verhinder die mense die munisipale werkers dikwels om die gebied skoon te maak. Hattingh sê baie keer meld die inwoners ook nie aan wanneer vullis gedump word nie. Hattingh moedig die inwoners aan om foto’s te neem van diegene wat die vullis kom neergooi. Hy vra ook dat die inwoners die registrasienommers van die voertuie neerskryf. Hy sê die inwoners kan ’n e-pos na customercare @drakenstein.gov.za stuur of hulle kan die tolvrye nommer skakel: 080 131 3553.