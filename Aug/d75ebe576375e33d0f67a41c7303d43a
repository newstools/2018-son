METRORAIL is ’n ramp. Enige pendelaar wat in ’n oorvol trein klim net om tussen stasies te gaan staan en laat by die werk te kom, gaan jou dít vertel. Treine het hierdie week amper tot stilstand gekom toe Metrorail se veiligheidspermit verval het. Die spoorveiligheidsreguleerder (RSR) het gister ’n tydelike veiligheidspermit wat tot 31 Augustus geldig is, aan die Passasierspooragentskap van Suid-Afrika (Prasa) uitgereik. Madelein Williams, ’n woordvoerder vir die RSR, sê dat die tydelike permit Prasa help om voort te gaan om ’n treindiens te bied. “Dit bied hom ook die kans om ’n plan te gee wat die tekortkominge wat uitgewys is, reg sal maak.” Die RSR het Prasa ook ’n kennisgewing gegee oor hy treine Woensdag sonder die nodige veiligheidspermit bedryf het. Dr. Blade Nzimande, die nasionale minister van vervoer, het Prasa opdrag gegee om dadelik aandag te gee aan die kwessies. “Die spoorweë is ’n belangrike deel van openbare vervoer en is koste-effektief. Prasa moet verseker dat hy altyd sy veiligheidsbestuurstel-sel verbeter.” Intussen is geduld vir die spooroperateur die een ding wat niemand meer het nie. Die burgerregte-organisasie #UniteBehind het selfs by pres. Cyril Ramaphosa om hulp gaan aanklop. “Ons doen ’n beroep op die eerste burger om die nasionale rampbestuur­sentrum te kry om te bepaal dat die onlangse brandstigtingsaanvalle ’n nasionale ramp is,” sê #UniteBehind in ’n skrywe aan die president. “Die passasierspoorvervoernetwerk is deur die aanhoudende brandstigtingsaanvalle, korrupsie, ongekwalifiseerde sekuriteit, kabeldiefstal en vandalisme van infrastruktuur ontspoor.” Chris Hunsinger, DA- LP en lid van die parlementêre portefeuljekomitee oor vervoer, sê dis ’n emosionele noodkreet en met goeie reg. “Die impak wat die diens het op die gewone pendelaar is ’n emosionele ervaring. “Emosie gaan egter nie die probleem oplos nie.” Volgens hom lê Metrorail se oplossing in die desentralisering van die diens. “Metrorail moet onder die beheer van die provinsie geplaas word. “Op provinsiale vlak kan dit beter bestuur, beheer en beskerm word.” Hy noem verder: “Prasa is verlam weens inmenging. “Hoeveel bestuurders was daar nie nou al nie?” Laas week het Nzimande gehint daar is dalk mense wat finansieel voordeel trek uit die treinbrande. “Daar is die gewone misdadiger wat treine vanda­liseer, asook koperdiewe, maar ook elemente van ernstige, goed georganiseerde misdaad. Ons praat ook met die polisie om vas te stel of daar enige kommersiële voordeel is vir mense wat treine aan die brand steek,” het hy gesê. Hunsinger meen die minister moet sy voet dwars sit en ingryp. Dikeledi Magadzi, voorsitter van die parlementêre komitee oor vervoer, is ook moeg gewag vir die treinoperateur. Sy sê: “Prasa kom nie sy belofte na nie. Hy het onderneem om met die polisie te gesels en sy eie sekuriteit op te skerp. “Ons sien niks verbetering nie. Dis kommerwekkend dat Prasa geld gekry het om sekuriteit op te skerp, maar nie die geld gebruik het om sekuriteit op te skerp nie.” Volg Earl September op Twitter. Stuur nuuswenke aan info@son.co.za.