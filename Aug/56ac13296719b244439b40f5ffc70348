DIE Southern Kings se span vir hul nuwe Pro14-seisoen sal ná Saterdag meer duidelik wees ná sy eerste kontaksessie teen die Grens-Bulldogs. Met minder as twee weke oor tot die afskop van die Kings se Pro14-veldtog het die Kings-breier, Deon Davids, se spelers gister goed op die oefenveld gelyk. Daar is egter kommer oor of Grens die wedstryd sal kan maak weens ’n gesukkel met finansies en spelers. Son het egter gister betroubaar by ’n ingeligte na aan die Bulldogs verneem dat die span gereed sal wees vir Saterdag se oefenwedstryd. “Hier is spelers en hulle het vandag geoefen, so ons sal definitief daar wees,” het hy gesê. Volgens die bron is Grens ook besig om gereed te maak vir sy komende Curriebeker-veldtog. Terwyl Grens sukkel en daar steeds geen nuwe aanwinste by die Kings is nie, is die breier tog heel positief oor wat voorlê. “Die spelers wat hier is, werk hard en het goeie agtergrond van wat op hulle wag. Daarom voel ek ons kan net beter as verlede seisoen,” meen Davids. Die sessie teen Grens sal gebruik word om ál die spelers ’n kans te gee. “Ons sal nog met Grens praat oor hoe die wedstryd gespeel word, maar ons sal graag almal wil gebruik voor ons vertrek na Italië vir ons eerste stryd.” Die Kings pak Zebre in hul eerste Pro14-stryd. Oor verdere aanwinste tot sy groep spelers en personeel is Davids egter nog stil. “Ons werk steeds hard aan ’n paar planne, maar niks het tot dusver al uitgewerk nie.”