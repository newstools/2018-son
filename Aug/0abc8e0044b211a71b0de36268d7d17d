DINGE is sommer vroeg vuurwarm in die toetsreeks tussen Engeland en Indië se krieketspanne. Reeds op die eerste dag van die eerste toets was dit Woensdag op Edgbaston in Birmingham duidelik dié twee spanne gaan mekaar met alles tot hul beskikking aanpak. Indië se kaptein, Virat Kohli, het die kans gebruik om Engeland se kaptein, Joe Root, te terg. Kohli het Root mooi laat verstaan hy moet die pad vat nadat Engeland se kaptein uitgehardloop is. Volgens Root was Kohli se reaksie op sy paaltjie “nogal snaaks” en hy meen dit dra alles by tot die atmosfeer van die spel. Kohli het Root vir 80 lopies met ’n direkte trefhou uitgehardloop. Daarna het Kohli soentjies in Root se rigting geblaas en ook sy vinger op sy lippe geplaas. Kohli het ook die “mic drop”-gebaar gemaak om Root se viering van sy honderdtal in die eendaagse wedstryd teen Indië op Headingley na te maak. Daar is die moontlikheid dat Kohli in die moeilikheid by die wedstrydskeidsregter, Jeff Crowe, kan wees omdat dit gelyk het of hy ook iets vir Root te sê gehad het. Volgens Root het hy eers agterna op televisie gesien hoe Kohli opgetree het. Hy glo daar sal nog baie sulke voorvalle in die reeks wees, wat uit vyf wedstryde bestaan. Root dink nie Kohli se optrede sal enige invloed op sy spelers hê nie.