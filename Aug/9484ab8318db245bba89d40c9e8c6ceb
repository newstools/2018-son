HOE lank gaan die verhouding dié keer tussen Dan Malesela, die Chippa United-breier, en die klub se voorsitter, Chippa Mpengesi, hou? Nou, ná twee wedstryde in die Chilli Boys se nuwe PSL-veldtog, is daar steeds nie enige sukses nie. En in daai twee nederlae is geen doele aangeteken nie. Chippa het wel kanse gemaak en heel goed vertoon, maar foute het hom lelik gekos teen Bloemfontein Celtic en Orlando Pirates. Ná net twee stryde beteken die puntelys seker nie eintlik veel nie, of so hoop Chippa, wat tans in die 15de plek is. Kaizer Chiefs lê ook in ’n swak 13de plek. So, dis regtig nog vroeg, maar met Mpengesi kan niemand regtig te rustig slaap nie. Verlede seisoen is Malesela in die pad gesteek ná net drie wedstryde. Dit was ook nie die eerste keer dat hy afgedank is nie. Verlede seisoen het Malesela een sege, een nederlaag en een gelykop uitslag behaal. Dié keer sê Mpengesi egter hy het sy les geleer wat betref haastige besluite neem met sy breiers. “Ons wil graag begin stabiliteit bou by Chippa. Dit is een van die redes hoekom ons Malesela laat terugkom het,” sê Chippa. Hoewel Malesela in die voorseisoen aangestel is, is dit net nadat Chippa Vladislav Heric ook permanent die pos gegee het. Chippa en Polokwane City is die enigste spanne sonder doele in die PSL en daarom is hulle onderaan die puntelys. Malesela se span moet in sy volgende wedstryd op 18 Augustus in die Sisa Dukashe-stadion die PSL-nuwelinge, Black Leopards, pak. Hulle spog tans met die sesde plek ná net een wedstryd. “Sport gaan ongelukkig oor uitslae, daarom kan niemand tevrede wees as jy swak uitslae kry nie. Maar die voorsitter weet dat ons baie nuwe spelers het. Ons het reeds genoem ons sal tyd nodig hê,” sê Malesela. Die twee het dalk ’n beter verhouding, maar as Chippa ’n derde agtereenvolgende nederlaag ly, sal daar amper sekerlik bekommernis wees oor die toekoms.