WANNEER Embrose Papier deesdae in die spieël kyk, sien hy dalk die reflection van die voormalige Springbok Francois Hougaard. Papier wag steeds sy beurt af om ordentlike speelkans as ’n Springbok-skrumskakel te kry. Die 21-jarige speler het vandeesweek sy kontrak by die Blou Bulle verleng. Verskeie kenners beskou hom as die volgende ster­skrumskakel van die Springbokke. Dit begin wel nou lyk of die Bokke sy scrummie skills vir vleuel-skills wil verruil. Hougaard, Papier se voorganger as skrumskakel by die Bulls, het in sy loopbaan as Springbok meer op vleuel as in die nr. 9-trui gespeel. Toe die laitie van die Weskus die dag sy Springbokbaadjie ontvang, was dit ook as vleuel. Hy is ingespan as plaasvervanger vir die vleuel Makazole Mapimpi en het gespeel in Suid-Afrika se nederlaag teen Wallis. Die wedstryd is in Wash­ington, Amerika, beslis. Ivan van Zyl is teen Wallis as skrumskakel gekies. In sy tweede toets – daai glibberige verloor teen Enge­land in die Kaap – is Papier wel as super sub op skrumskakel ingebring. Dit was net vir vyf minute. Laas Saterdag se Rugby Championship-sege oor Argentinië in Durban was dus die perfekte geleentheid om Papier as scrummie op te stuur. Die wedstryd was tog klaar gewen. Maar aikôna. Rassie Erasmus, Springbokafrigter, het die boorling van Clan­william ses minute gebruik as plaasvervanger vir die linkervleuel, Aphiwe Dya­ntyi. Dít terwyl Lionel Mapoe, wat ervaring het as ’n vleuel, die logiese keuse kon wees. Dyantyi het boonop reeds met 10 minute se spel oor van krampe begin kla. Erasmus het Mapoe twee minute voor Papier se verskyning op buitesenter in Lukhanyo Am se plek op­gestuur Die groot vraag is of Papier weer in die Springbokke se 23-tal gaan wees wat die Poemas in die Argentynse stad Mendoza aanvat. Van Zyl is weer saam met Papier in die Bokgroep en word klaar in sommige kringe as tweede in die ry bestempel. Faf de Klerk, die Bokke se nommer een, is net beskikbaar vir vier toetse in die Rugby Championship.