GEORGE. – ’n Pastoor van King William’s Town en twee ander wat teregstaan vir moord, bedrog en roof, doen aansoek om borgtog. Melisizwe Monqo (30), sy verloofde, Siphosile­ Pamba (28) en Phumlani Ausheka (28) sal eers Vrydag weet of hul aansoeke goedgekeur sal word. Die staat staan dit teen. Landdros Philip Mgwebile moet nou die finale beslissing daaroor maak. Die slagoffer in die saak teen die drie beskuldigdes is Hlompho Mohapi (25). Haar liggaam is onlangs­ langs ’n pad naby Voëlklip in die Heroldsbaai-omgewing gevind. Afsluiting Die kwessie van ’n selfoon wat in Monqo se besit gevind is terwyl hy verhoorafwagtend is, het ter sprake gekom in die aansoek om borgtog. Mgwebile het hom daarop gewys dat verhoor­afwagtendes nie selfone in hul besit mag hê nie. Hy het die beskuldigdes by die afsluiting van die dag se verrigtinge beveel om te staan. Mgwebile het die saak toe tot Vrydag uitgestel met die woorde: “Julle sal dán weet wat julle lot is.”