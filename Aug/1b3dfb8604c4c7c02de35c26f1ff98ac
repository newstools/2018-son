DIE Metodiste Primêre Skool in Somerset-Wes se jarelange rugbyafrigter en onderwyser Winston Baard se hart loop vandag oor van die trots. Hy kon gister op Kings Park in Durban gaan sit en met sy eie oë kyk hoe een van sy ou Metho Squirrels ’n Springbok word. Dié laerskoolrugbyspan van die Wes-Kaap se Helderberg-streek kan nou met trots sê hy het óók ’n Springbok opgelewer. Daardie Springbok is die 20-jarige Damian Willemse, wat gister in die Rugby Championship-toets teen Argentinië vir die eerste keer die groen-en-goud oor sy kop getrek het. Dis glad nie sleg vir ’n laerskool wat sedert Willemse se skooldae en vele ander voor hom nie eens met sy eie rugbyveld spog nie. Maar selfs sonder ’n veld voel Baard geseënd dat hy in sy 30 jaar as onnie en coach van die Metho Squirrels soveel rou, talentvolle rugbyspelers kon afrig. En gister is daardie seëning verdriedubbel toe Willemse vir sy land op Kings Park se veld draf. Volgens Baard was daar altyd hier diep binne hom ’n gevoel dat Wil­lemse, wat in die Strand opgegroei het, daai een speler sou wees wat ál die pad sou stap om eendag ’n Springbok te word. Opgang Baard weier egter om krediet te vat vir ’n speler wat van kindsbeen af daardie natuurlike talent gewys het om eendag groot dinge in rugby te vermag. ’n Beurs vir Willemse om sy hoërskoolloopbaan by Paul Roos Gimnasium in Stellenbosch te voltooi, het volgens Baard ’n enorme bydrae tot Willemse se spoedige opgang as Bok en Stormer-losskakel gemaak. Caroline Rupert, dogter van die beroemde sakeman Johan, het Willemse se talent as laerskool-laitie ook raakgesien. Willemse is egter nie die enigste Metho Squirrel wat deur Rupert gehelp is om met ’n beurs by Paul Roos hul skoolloopbaan te voltooi nie. Ramone Samuels, Willemse se broer en ’n Stormer-haker, is een van 17 Squirrels wat met beurse na Paul Roos gestuur is. Vir Baard was dit Donderdag soos ’n droom wat waar geword het toe Willemse se naam in die 23-tal uitgelees is. “As ’n youngster was Damian altyd iemand wat met sy talent bo spelers in sy age group uitgeblink het,” vertel Baard trots. “Of dit nou krieket of rugby was, hy kon teen spelers twee jaar ouer as hy kompeteer. Ek het altyd vir sy ma, Charlene, gesê hy kan op die hoër vlak speel. “Hy is ’n natural talent, maar ook iemand wat hard werk om die beste te wees. Ek sal hom altyd gedurende skoolvakansies sien langs die beach gaan draf, terwyl ander ouens besig is om te relax.” Volgens Baard kan Willemse ’n baie lang loopbaan as Springbok hê en is losskakel en heelagter nie die enigste rolle waarin hy waarde sal byvoeg nie. “Hy is ’n footballer en sal selfs in die nr. 12-trui ook goed doen,” meen Baard. “Maar ek dink dis ’n goeie call en in sy belang nodig dat hy eers op heelagter ingebring word. “Hy is ’n speler wat spasie soek en soos jy weet, is toetsrugby ’n ander vlak. Die gaps is baie kleiner en die spelers is groter en sterker. “Ek dink vir ’n begin is die laaste vesting die regte roep.”