GEORGE. – ’n Ou wat pit bull-honde teel, is dik die moer in nadat vier van sy puppies gesteel is. En die vermetelheid van die dief maak hom nog kwater. Dié het ’n vuilerige base­ball-keps in die leë hondehok agtergelaat as “betaling” vir die puppies. Reymond Dillon (38) vertel hy en ’n vriend was weg van die huis af toe ’n man in die jaart gegaan en die maand oue puppies gesteel het. Dillion is bekend in Rosemore as ’n pit bull-teler. Gesmous Hy sê dis die tweede keer dat ’n werpsel brakkies van hom gesteel is en dat dit vir hom ’n lelike finansiële knou gee oor hy die puppies teen R550 elk kan verkoop. Hy vertel moerig: “Dan hoor ek dat die babies sommer teen R100 of R150 gesmous word.” Dillon is oortuig daarvan dat die dief hom dopgehou het, want die kleintjies is gesteel kort nadat hy hulle van hul ma gespeen het. Joe Koen, ’n buurtwaglid, sê: “Dis ’n algemene ding in die buurt, maar ons is op die uitkyk en ondervra mense oor die geval.”