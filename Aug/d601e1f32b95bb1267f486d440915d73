DURBAN. – Die Bokke het gister gewys daar lê nog baie harde werk voor as hulle voort­aan hul stempel in die Kam­pioenskapsreeks wil afdruk. Al was Rassie Erasmus (afrigter) se span met 34-21 hier op Kings Park baas, is daar aspekte van die Bokke se spel wat aansienlik opgeknap moet word as hulle Australië en Nieu-Seeland wil klop. Die Bokvoorspelers, met Eben Etzebeth aan die spits, het beïndruk met hul inklimspel in die vastelos. Hulle het egter gesukkel in die lynstane. Malcolm Marx (haker) het talle kere omgekeerde balbesit bewerkstellig, maar dit be­teken absoluut niks as jy nie jou slotte in die lynstane kan vind nie. Die Bokke het vier lynstaanballe in ideale aanvallende posisies verloor. Daar is nietemin steeds baie geleenthede geskep om punte aan te teken. Die tuisspan het eenvoudig net te veel ongedwonge foute gemaak. Nadat Lukhanyo Am (senter) vroeg in die eerste helfte gaan druk het, het dit gelyk asof die Bokke met ’n wegholsege vorendag gaan kom. Die Bokke het al die speelwerk gedoen, maar het gesukkel om af te rond. Dit het ook nie gehelp dat Handré Pollard (losskakel) ’n afdag met sy skopstewel gehad het nie. Hy’t met ’n allemintige vyf pogings pale toe mis gekorrel. Puntemakers SUID-AFRIKA – drieë: Lukhanyo Am, Aphiwe Dyantyi (2), Makazole Mapimpi (2), Faf de Klerk; doelskoppe: Handré Pollard (2). ARGENTINIË – drieë: Nicolás Sánchez, Pablo Matera, Matías Moroni; doelskop: Sánchez (3).