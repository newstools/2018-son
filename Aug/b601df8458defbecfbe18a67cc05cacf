TERWYL Liverpool se nuwe doelwagter, Alisson, sê hy voel heel tuis by sy nuwe sokkerklub, beplan nóg ’n Merseyside goalie om by die agterdeur uit te glip. Sky Sports in Engeland berig Simon Mignolet oorweeg dit om in Spanje te gaan sokker speel. En nie sommer by enige klub nie; by die La Liga-reus Barcelona. Barça, die verdedigende La Liga-kampioen, stel glo in België se naasbeste goalie belang, terwyl die Turkse klub Besiktas ook met Liverpool kontak gemaak het oor sy dienste. Die 30-jarige Mignolet het sy posisie as Liverpool se eerste keuse laas seisoen aan Loris Karius afgestaan en voel reeds bedreig deur die aankoop van die Brasiliaan en voormalige AS Roma shotstopper Alisson. Mignolet sal egter mooi moet besin oor ’n skuif na Barça, want Marc-André ter Stegen is tans die nr. 1 by die Nou Camp. Daar is ook gerugte dat Barça se tweede beste goalie, Jasper Cillessen, op soek is na ’n klub waar hy meer speelkans kan kry. Terwyl Mignolet oor ’n toekomsbesluit wroeg, meen Alisson hy het die regte skuif gemaak vir sy loopbaan as ’n internasionale ster. “Ek sien al baie lank uit na hierdie dag,” sê Alisson op die Merseyside-klub se webwerf. “Ek voel lekker uitgerus nadat ek tyd saam met my familie deurgebring het, maar ek sal lieg as ek sê ek was nie haastig dat die nuwe seisoen begin nie. Dis nog net my eerste dag hier, maar dit voel reeds of ek hier hoort.” Liverpool het die Brasiliaan vir £65 miljoen (nagenoeg R1,13 miljard) gekoop.