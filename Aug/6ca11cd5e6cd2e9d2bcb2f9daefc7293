WATERSHEDDING is van môre af die inwoners van Patensie en Hankey se voorland, het die Kouga-munisipaliteit aangekondig. Hankey en Patensie se inwoners kry water vanaf die Kougadam en sy watervlak het dié week tot 6,95% gedaal. Die drastiese afname in die watervlak het die munisipaliteit genoop om waterrantsoenering in werking te stel. Water gaan voortaan net vir ’n paar uur per dag uit die krane beskikbaar wees. Hierna word die krane vir die res van die dag toegedraai. Volgens Kouga se burgemeester, Horatio Hendricks, gaan water beskikbaar wees vanaf 04:30 tot 08:00, met die uitsondering van Woensdae en Saterdae, wanneer die krane tot 11:00 sal vloei. Hendricks sê die krane word dan weer toegedraai en aangeskakel vanaf 16:00 tot 20:00 Maandag tot Sondag. “As ons nie die waterverbruik verminder nie, gaan die water binne die volgende tien weke opdroog. “Ons moes dus hierdie moeilike besluit neem,” verduidelik Hendricks.