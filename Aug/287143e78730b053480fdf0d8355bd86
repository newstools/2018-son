RONALDO Nazario, die voormalige sokkerster van Brasilië en Real Madrid, herstel tans in die waakeenheid van ’n Spaanse hospitaal. Luidens die Spaanse dagblad Diario de Ibiza is Na­zario Vrydag opgeneem met ’n ernstige longinfeksie. Ingeligtes sê Nazario maak goeie vordering nadat hy siek geword het terwyl hy met vakansie was op die Spaanse plesiereiland Ibiza. Hy is die Ballon d’Or al twee keer toegeken en die Golden Boot-toekenning ná die Wêreld­beker-sokkertoernooi (WB) in 2002. Nazario het sy stewels in 2011 opgehang ná ’n uiters suksesvolle sokkerloopbaan. Hy het ook vir PSV Eind­hoven, Barcelona, Inter Milan en die Brasiliaanse klubs Corinthians en Cruzeiro uitgedraf. Nazario het ook bygedra daartoe dat Real Madrid twee La Liga-titels verower het, Inter die Uefa-beker en Brasilië die WB in 1994 en 2002. Hy was ook ’n lid van die Brasiliaanse span wat die WB-eindstryd in 1998 gehaal het.