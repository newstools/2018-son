ONS sukkel mos maar almal in ongunstige ekonomiese toestande. En ons wens mos maar almal ons kan ’n verhoging kry, maar hoe vra ’n mens om een? Om om ’n verhoging te vra, is waarskynlik een van die moeilikste en senu­tergendste gesprekke wat jy ooit by die werk sal hê. Die werklikheid, egter, is dat dit in die ongunstige ekonomiese klimaat deesdae soms nodig is. Die mense van goeiehuis houding.co.za bied sewe wenke oor wat om nié te sê wanneer jy om ’n ver­hoging vra nie. Dis baie belangrik om voor te berei wat jy wil sê, maar moenie dreig om te loop wanneer jou werk­gewer se aanbod teleurstellend is nie. (Dis natuurlik tensy jy regtig bereid is om dit te doen.) Om te dreig met be­danking wanneer jy nie jou sin kry nie, plaas jou werkgewer onder onnodige druk. Jou langtermyn-lojaliteit teenoor die maatskappy sal ook bevraagteken word, maak nie saak hoe hoog jy aangeslaan word nie. Tydsberekening is alles: Moenie om ’n verhoging vra net nadat die maatskappy swak finansiële resultate bekend gemaak het nie. Dit getuig daarvan dat jy die maatskappy se belange minag, en dít sal jou kanse om ’n verhoging te kry, affekteer, al wou die werk­gewer jou een bied. Wanneer jy uitwerk hoeveel die verhoging moet wees, maak seker dis ’n realistiese bedrag. Vra jouself af of jou er­varing die verhoging waarom jy vra, regverdig. Lees ’n paar advertensies van poste wat gelykstaande aan joune is en let op die salaris wat daarin aangebied word. Laat die gemiddelde bedrag die norm wees, nie die hoogste een nie. Hou ook die maatskappy se prestasie in gedagte. As die finansiële resultate so-so is, moet jy dalk die bedrag aanpas of wag vir ’n beter geleentheid. Dit maak nie eintlik saak wanneer laas jy ’n ver­hoging gebied is nie, want dít op sigself regverdig nie noodwendig ’n verhoging nie. Jy moet onderhandel daarvoor en motiveer hoekom jy voel dit kom jou toe. Jy sal ’n groot fout maak as jy optree asof die maatskappy se instemming daartoe bloot ’n formaliteit is. Toe nie. Jy moet kan bewys watter bydrae jy die afgelope jaar tot die besig­heid gelewer het én wat jy die volgende 12 maande daarvoor kan beteken. Jy sal jou werkgewer moet oorreed dat jou prestasies (afgelope jaar) en potensiaal (volgende 12 maande) ’n verhoging regverdig. Jy is nie veronderstel om te weet wat jou kollegas verdien nie, maar al weet jy ook wat hulle verdien, bied jou werkgewer eerder jóú prestasies en potensiaal as motivering vir ’n ver­hoging. Wanneer jy oor ’n ver­hoging onderhandel, sê aanvanklik nie hoeveel jy wil hê nie, want jou werkgewer sal dalk dink dis ál waarom dit vir jou gaan (al is dit ook die geval). As jou werkgewer minder aanbied as wat jy dink ’n redelike bedrag is, onderhandel vir meer, maar wees kalm en rasioneel daaroor – dis immers ’n onder­handeling.