Die DA glo dat hy – ondanks die soveelste wantrouemosie in die burgemeester, Athol Trollip – ’n verskil in die Northerns gemaak het en steeds maak. Retief Odendaal, burgemeesterskomiteelid vir begroting en tesourie, sê die begroting vir die Northerns vir die huidige boekjaar is R33,7 miljoen (wyk 10), R32,7 miljoen (wyk 11), R32,6 miljoen (wyk 12), R29,3 miljoen (wyk 13), R54,2 miljoen (wyk 29), R29,4 miljoen (wyk 31), R11,5 miljoen (wyk 32), R7,2 miljoen (wyk 33), R14 miljoen (wyk 34), R3,3 miljoen (wyk 35), R4, 1 miljoen (wyk 37) en R7,3 miljoen (wyk 38). Odendaal voeg by dat dit merkwaardig is dat Trollip en die koalisieregering teen die agtergrond van ’n hoogs giftige en wanfunksionele raadsomgewing steeds die administrasie stabiel kan hou terwyl hulle effektiewe dienslewering aan die inwoners bied. “Oor die afgelope 24 maande het die koalisie-administrasie onder die bestuur van Trollip korrupsie oopgevlek en kontrakte ter waarde van R615 miljoen gestaak, 9 046 emmertoilette uitgewis, 55 820 vierkante meter se padoppervlakte herstel, daarin geslaag­ ­om werkgeleenthede te skep deur die EPWP (uitgebreide openbare werke program) sowel as aansienlik verbeterde omkeertye op administratiewe funksies. Benadeelde “Daarbenewens het ons onder Trollip se leiding ook ’n opwaartse kredietgradering gesien, wat die Metro gelyk plaas met die beste munisipaliteite in die land.” Odendaal sê daar was ’n massiewe 1000% begroting-verhoging vir die verfraaiing van voorheen benadeelde gemeenskappe in die Stad. Volgens Lance Grootboom, ACDP-lid van die koalisieregering, het die regering Shotspotter in Helenvale laat installeer om misdaad te bestry, die IPTS is op die been gebring en is die metropolisie se satellietkantoor in Bloemendal gevestig. Grootboom het bygevoeg dat Standfordweg se padoppervlak herstel is en dat paaie in Kliprand ook herstel is. “In die afgelope twee jaar het die direktoraat vir openbare gesondheid 16 parke in die Northerns ontwikkel en opgegradeer.” Volg Roslyn Klaasen op Twitter. Stuur nuuswenke aaninfo@son.co.za.