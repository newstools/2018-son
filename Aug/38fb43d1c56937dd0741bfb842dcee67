DIE staatsgetuie het ’n brief gebruik om die dikding om die bos te lei. Die art. 204-getuie in die moordsaak teen die vermeende bendebaas Wendell Petersen en sy vier medebeskuldigdes het gister in die Baaise hooggeregshof erken hy’t in sy brief aan hulle gelieg. Hy wou hulle so laat relax. Adv. Terry Price SC verteenwoordig Petersen, Jermaine Mitchell, Glynn Carelson, Robin Taylor en Graham Kammies. Dié vyf staan onder meer tereg vir die moorde op 14 September 2015 op Theo­dore “Tupac­” Matthews­, Rajen Naidoo en Jermaine “Jabilo” Esau. Hulle het in April onskuldig gepleit op drie aanklagte van moord, drie van sameswering om moord te pleeg, aanklagte van die onwettige besit van ’n vuurwapen en ammunisie, en vier klagte wat verband hou met die oortreding van die Wet op die Voorkoming van Georganiseerde Misdaad (Wet 121 van 1988). Price het die staatsgetuie gister in kruisondervraging daarop gewys dat sekere aspekte in sy brief nie die waarheid was nie. Hy het onder meer geskryf dat hy in die hof op ’n klag van poging tot moord verskyn het om hom van die St. Albans-gevangenis weg te kry. Die getuie het gesê hy’t nie in die brief geskryf dis vir sy eie veiligheid nie oor dit nie vir Petersen belangrik was om dit te weet nie. Volgens hom het hy die brief op so ’n manier geskryf dat Petersen moes relax en nie iets aan die getuie se familie moes doen nie. Hy het bygevoeg alles wat hy geskryf het, was om die beskuldigdes onder die indruk te laat kom dat hy nie vir die staat teen hulle gaan getuig nie. Price het uitgewys die frase “hulle is agter Wendell aan” en die sin dat die aanklaer en die ondersoekbeampte die getuie goed vir die saak voorberei, sou Peter­sen laat relax. In die brief gee die getuie ook raad aan Petersen oor wat Carelson moet getuig oor die skote in die taxi waar Matthews doodgeskiet is. Die getuie het in die brief gevra hoe hy ná twee jaar nog kan onthou wat gebeur het. In sy antwoord op Price se vraag waarom hy in die brief oor sekere dinge gelieg het, het hy verduidelik dat hy goed geskryf het wat hy geweet het Petersen sou wou hoor. Price het verwys na die getuie se 14 bladsy lange verklaring oor die drie voorvalle op 14 September 2015 en gevra hoe dit moontlik is dat hy vanaf die dag tot Februarie vanjaar met die afneem van sy verklaring alles in detail kon onthou. Sy antwoord was dat hy by was toe alles gebeur het en daarom onthou hy alles. Die saak duur voort. Dit dien voor regter Mandela Makaula. Die advokate Mujaahid Sandan en Liesl Landman kla aan. VolgRoslyn Klaasen op Twitter. Stuur nuuswenke aan info@son.co.za.