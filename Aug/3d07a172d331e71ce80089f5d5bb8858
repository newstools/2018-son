JOHNNY Clegg laat nie toe dat kanker hom onderkry nie. Volgens The Juice het die bekroonde plaaslike musikant aangekondig hy het sy derde ronde van chemoterapie voltooi nadat sy pankreaskanker teruggekom het. Hy het klaar twee rondes teen dié kanker gewen, maar dié keer het dit met ’n klomp gewasse teruggekeer. Die “Kilimanjaro”-sanger het op sy Facebook-blad aangekondig: “My derde siklus van ses maande se chemo het drie weke gelede geëindig.” Toe pankreaskanker in 2015 die eerste keer by hom gediag­noseer is, was dit klaar in stadium twee. Twee dae ná die diagnose is die helfte van sy pankreas, galblaas, gal­stene, twaalfvingerderm en die helfte van sy maag verwyder. Die kanker het in 2016 en weer in 2017 teruggekeer. “In daai stadium het ek my loopbaan met my familie en bestuur bespreek. Dit was moeilik om te sê wat die toekoms vir my gesondheid inhou. “Daar is toe besluit ek sal ’n wêreldtoer doen om baai te sê aan al my fans terwyl ek nog sterk genoeg en emo­sioneel en fisiek reg was om te perform.” Hy het met optredes in Suid-Afrika, Londen en Dubai begin, maar ná sy toer in Amerika en Kanada in 2017 het die kanker teruggekom – met ’n hoë tumor-telling en letsels in sy longe. Hy skryf hy moes toe sy wêreldtoer op hold sit. Maar dit lyk nou asof die legende reg is om weer te toer. “Ek gaan my Final Journey- toer hervat. Ek gaan in Mauri­tius begin en dan Zimbabwe toe. “Frankryk en die ander plekke sal moet wag tot 2019. “Die goeie nuus is dat my nuwe album, King of Time, in September in Frankryk uitgereik gaan word. Ek hoop ek sien julle op die pad!”