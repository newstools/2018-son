DIÉ tert sal ’n treffer wees op jou teetafel. Bestanddele: KOEKIEKORS 150 g botter, gesmelt 100 g gemmerkoekie- en 150 g Mariebeskuitjie-krummels VULSEL 200 g (1 k.) suiker 70 g (½ k.) mielieblom 30 mF (2 e.) vlapoeier 500 mF (2 k.) vars lemoensap 125 mF (½ k.) vars suur­lemoensap 120 g botter 160 mF room 2 eiers, liggies geklits Fyngerasperde skil van een lemoen en een suurlemoen VERGLANSDE LEMOENSKYWE 400 g (2 k.) suiker 250-300 mF water 2 lemoene, in skywe gesny Gerookte seesout Metode: KOEKIEKORS Voorverhit die oond tot 180 °C. Bespuit of smeer ’n 25 cm-tertpan uit. Meng die botter en koekiekrummels. Voer die tertpan se boom en kante met die krummelmengsel uit. Bak vir 10 minute. Laat afkoel. VULSEL Meng die suiker, mielieblom en vlapoeier. Roer die lemoensap geleidelik by tot glad. Voeg die suurlemoensap en botter by. Verhit die mengsel in ’n kastrol oor medium hitte en roer totdat dit verdik. Meng die room en die eiers in ’n aparte bak. Voeg geleidelik van die warm mengsel by die room-en-eiermengsel om die temperatuur te verhoog. Giet die warm eiermengsel by die sapmengsel in. Kook totdat dik en glansend. (Dit duur 1-2 minute oor medium hitte.) Roer die gerasperde sitrusskil by. Skep in die voorbereide tertdop en verkoel. Versier die tert met verglansde lemoenskywe (sien onder) en lemoenstroop. VERGLANSDE LEMOENSKYWE Smelt die suiker in die water in ’n kastrol oor me­dium hitte. Plaas die lemoenskywe in die suikerstroop en kook vir 30 minute. Laat op ’n draadrak afkoel. Behou die stroop. Besprinkel die skywe met gerookte seesout. DIÉ week plaas ons ’n resep van Wessels van Vuuren. Dit kom uit Errieda du Toit se kookboek Koekedoor 2, wat deur ­Human & Rousseau ge­publiseer is. As jy ’n resep met die lesers wil deel, SMS “KOOK” na 31447. Ons sal jou help om die resep neer te skryf en foto’s van die eindproduk in Son op Sondag te plaas.