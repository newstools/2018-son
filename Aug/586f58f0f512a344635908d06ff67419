JULLE, die ultimate sexy spiertier is in die Kaap. Ek lees op Channel24 Vin Diesel (51) is hier in lieflike Suid-Afrika om sy nuwe movie,Bloodshot, te skiet. Die ster van die The Fast and the Furious-flieks is omtrent verlief op die mooie Moederstad. Die Hollywood-ster het ’n selfie met Tafel­berg op die agtergrond op Instagram gelaai. Hy het by die foto geskryf: “Table­ Mountain... what a beautiful country ... All love.” Volgens Omega Underground het die span gister by Cape Town Film Studios aan die movie begin skiet. Die verhaal is aangepas uit die Valiant Comics wat in die 1990’s gepubliseer is. Dit handel oor Ray Garrison, oftewel Bloodshot, ’n voormalige soldaat wat deur nano-tegnologie uit die dood opgewek word, maar sy geheue is uitgevee. Bloodshot soek dan die bloed van dié wat die eksperiment op hom gedoen het. Die rapper T.I. en die sangeres Ciara het ook al vanjaar ’n Kaapse draai kom gooi.