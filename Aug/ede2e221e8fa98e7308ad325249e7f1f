GEORGE. – Cornelius Peters het lank gejag agter ’n job aan. Hy’t nie reggekom nie. Nou jag hy hase om kos op die tafel te sit. Peters veg hard teen armoede en werkloosheid en hy jag hase en verkoop dit aan die gemeenskap in Nekkies in Knysna. Die 28-jarige pa van twee sê hy begin soggens 07:00 jag en kom smiddae 16:00 huis toe. Hy het vyf jaar gelede sy werk as bricklayer by ’n konboumaatskappy in Oudtshoorn verloor. “Ek jag jag drie keer ’n week, op Dinsdae, Donderdae en Vrydae, in die bosse hier naby en op plase.” Peters staan nou bekend as die “Rabbit Man” en hy verkoop die hase teen R50 stuks nadat hy die vel af- en binnegoed uitgehaal het. “Mense bestel die vleis, dan gaan ek en my drie honde jag. “Ek vang tussen vier en vyf hase, maar ek hou een vir my gesin. Jag is nou my besigheid. Ek het nooit gedink dit sal geld inbring nie.” Hy sê hy moet geld inbring vir sy kinders. Sy vrou werk as ’n huishulp, maar die geld is te min vir alles. “Ek is ’n man en kan nie kyk dat sy alleen sukkel nie. Ek het eers hase aan my buurman verkoop, maar nou wil nog mense in die omgewing hê. “Kospryse styg en die vleis help my gesin en ander gesinne wat nie kan bekostig om vleis by supermarkte te koop nie.” Hy sê dis goedkoop en maklik vir die mense om gaar te maak veral omdat hulle nie elektrisiteit in die ghetto het nie. Net Dinsdag het Peters van ’n jag af gekom met ses hase wat hy en sy honde langs die rivier gevang het. “Om te jag kan die hele dag vat, maar dit is die moeite werd wanneer jy iets vang.” Hy sê sy kinders is mal oor die haasvleis en eet dit saam met brood en aartappels. ’n Woordvoerder van die Garden Route SPCA was nie dadelik beskikbaar vir kommentaar nie.