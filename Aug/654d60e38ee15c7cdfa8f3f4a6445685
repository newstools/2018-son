VERLOF om te appelleer teen sy skuldigbevinding is gister in die Baaise hooggeregshof toegestaan aan een van wyle Floris Johannes Kruger se moordenaars. Kruger is op 31 Augustus of 1 September 2010 in sy huis by St. Albans buite die Baai vermoor. Regter Irma Schoeman het die applikante Khangelani Matebe, Lu­yanda Nkolose, Fuzile Kosana en Athenkosi Mtshayisa vroeër saam met Fundile Nqwensu skuldig bevind aan klagte van huisbraak met die opset om te roof, roof met verswarende omstandighede, ontvoering en moord. Net Mzuvukile Foli (31) is vrygespreek op al die klagte teen hom omdat die staat nie sy skuld bo rede­like twyfel kon bewys nie. Nqwensu het nie aansoek gedoen om verlof tot appèl nie. Verlof om te appelleer is toegestaan aan Kosana. Matebe, Nkolose en Mtshayisa se aansoek is van die hand gewys. Volgens Schoeman is dit net die DNA op die sigaretstompie in die oorledene se kar wat Kosana met die misdaad verbind. Sy sê daar is ’n redelike moontlikheid dat ’n appèl deur Kosana suksesvol kan wees. Met betrekking tot Mtshayisa se aansoek sê Schoeman dis algemeen bekend dat sy finger prints en DNA in die oorledene se huis gevind is. Sy sê hy het ook die oorledene se selfoon in sy besit gehad. Mtshayisa se verduideliking met betrekking tot die besit van die selfoon en die vingerafdrukke is dat hy tien dae voor die voorval by Kruger se huis ingebreek en die selfoon en laptop gesteel het. Ene me. Kellerman, ’n vriendin van Kruger, het egter getuig dat Kruger nie ’n laptop gehad het nie en dat sy selfoon nie gesteel is nie omdat die inbrekers wat op 20 Augustus 2010 by die huis ingebreek het, niks gesteel het nie. Dit, sê Schoeman, word bevestig deur die polisieverslag wat deur Kruger gemaak is dat net ’n sak hout toe by sy huis gesteel is. Met betrekking tot Nkolose sê Schoeman dat die redes hoekom sy die ervare AO Phillip Bekker, ’n vingerafdruk-kenner, se getuienis aanvaar­ – dat Nkolose se finger prints nie ouer as ’n week kan wees nie – is reeds in haar uitspraak uiteengesit. Sy sê sy verwerp Nkolose se getuienis dat hy twee of drie weke voor die voorval by die huis ingebreek het en dat vingerafdrukke daarom in die huis gevind is. Nkolose se verduideliking dat sy sigaretstompie ’n lang tyd in Kruger se huis was, word weerlê deur Kellerman se getuienis. Volgens haar was Kruger se huis ná die inbraak en voor die moord skoon en sigaretstompies sou nie sommerso op sy vloer rondlê nie. Met betrekking tot Matebe, sê Schoeman, het ene AO Minnie vroeër getuig dat hy Kruger se bankkaart in Matebe se besit gevind het. Dit was terwyl ene kapt. Grobler en ene mnr. Maqondo albei getuig het dat die bankkaart in die besit van Nkolose gevind is. Hier het Schoeman case law aangehaal in die saak tussen die Staat vs Oosthuizen dat teenstrydighede per se nie lei tot die verwerping van getuienis nie. Dit word ook duidelik gestel dat nie elke fout wat ’n getuie maak sy geloofwaardigheid affekteer nie. In sulke aangeleenthede moet die aard van die teenstrydighede en die hoeveelheid daarvan in ag geneem word.