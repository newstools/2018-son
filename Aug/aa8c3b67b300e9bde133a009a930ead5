NÁ TWEE nederlae agtereenvolgens kry Suid-Afrika se krieketspan vandag die kans om sy toer in Sri Lanka op ’n hoë noot af te sluit. Die toer eindig met ’n T20-wedstryd in Colombo. Die Proteas se kaptein, JP Duminy, maak nie ’n geheim daarvan dat hulle baie graag wil wen nie. “Ek sien daarna uit om as kaptein en speler ’n bydrae te lewer om die toer op ’n hoogtepunt af te sluit,” het Duminy gesê. Ondanks die Proteas se nederlae in die laaste twee ODI’s teen Sri Lanka het Duminy gesê sy span het die kolfkrag om te wen. “In die laaste twee ODI’s het dinge nie goed gegaan nie, maar ons het gewys hoe ons kan speel toe ons die voorsprong met 3-0 geneem het. “Ons werk aan ’n positiewe benadering met ons kolfwerk en moet nou net meer bestendig wees.” Duminy sal ’n sleutelspeler vir die Proteas wees ná sy puik veelsydige vertonings waarvoor hy in die ODI’s as die speler van die reeks aangewys is. Hy het onlangs besluit om op die korter formate van die spel te konsentreer en meen dit het hom weer honger gemaak om te presteer. Duminy werk steeds daaraan om nie net met die kolf ’n bydrae te lewer nie, maar ook as die bykomende draaier. “As dit goed gaan met my kolfwerk, vloei dit oor na die boulwerk. “Ek werk hard saam met Claude Henderson (draaiboulwerk-afrigter) om gereeld met die bal ’n rol te speel.” Sri Lanka is vol vertroue oor die T20-stryd en momentum is aan die tuisspan se kant nadat hy die laaste twee ODI’s gewen het. Daar is wel nuwe gesigte in Sri Lanka se T20-groep en die span sal swaar op sy ervare manne steun om die wa deur die drif te trek. Volgens Sri Lanka se kaptein, Angelo Mathews, is daar geen druk op sy spelers nie en kan hulle met vryheid speel. Begintyd: 15:30 TV: SuperSport 2