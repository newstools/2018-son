DRIE mans is Sondag in afsonderlike skietvoorvalle in Mitchells Plain koelbloedig dood- geskiet. Verskeie politici en die departement van maatskaplike dienste het gister agter geslote deure by die Lentegeur- polisiestasie vergader om die voortslepende bendegeweld te bespreek. Die parlementslid Ricardo Mackenzie, JP Smith, burgemeesterskomiteelid, Dan Plato, minister van gemeenskapsveiligheid, en lede van die polisieforum het ook die vergadering bygewoon. Volgens Sihle Ngobese, woordvoerder van die departement van maatskaplike dienste, probeer hulle oplossings vind vir die voortslepende bendegeweld in die gebied. Ngobese sê: “Daar moet maniere gevind word om saam met ander staatsdepartemente te werk om die bendegeweld hok te slaan.” Die nuutste drie slagoffers is in afsonderlike bendeverwante skietvoorvalle in Lentegeur, Rocklands en Tafelsig afgemaai. Marius Baatjies (37) is ná 20:00 in Tennisstraat, Beacon­ Valley, verskeie kere in die kop geskiet. Hy is op die toneel dood. In nog ’n geval is ’n 28-jarige man in Beaufortstraat, Rocklands, ook koelbloedig vermoor. Die voorval het omstreeks 22:48 gebeur. Ook hy is verskeie kere in die kop geskiet. Hy is op die toneel dood. Voor dit is ’n onskuldige man (38) omstreeks 19:30 in Tafelsig doodgeskiet en sy girlfriend gewond. Hulle was by ’n mobile shop in Kamiesbergstraat toe gangsters in die straat begin skiet. Volgens kapt. FC van Wyk, ’n polisiewoordvoerder, is niemand nog vir die moorde gearresteer nie.