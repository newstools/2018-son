DIE ANC in Mitchells Plain het ’n beroep gedoen op die Stad Kaapstad om die Mitchells Plain Town Centre vir pendelaars, handelaars en klante veiliger te maak. Ernest Theron, ANC-raadslid vir Mitchells Plain, sê: “Die Stad Kaapstad het toegelaat dat die Town Centre agteruit gegaan het weens die dwelm­bedryf, gangsters, plakkers en wetteloosheid wat hoogty vier. “Meer as 90 000 pendelaars gebruik die sentrum daagliks om ’n trein, taxi of bus werk toe te vang. “Sowat 60 000 doen daagliks daar by die verskillende winkels inkopies. “Die mense word egter konstant geteister deur dwelmhandelaars, rowers en gangsters. “Die Stad dwing nie sy by-laws af nie, publieke toilette bly gesluit en wetstoepassers en metropolisielede is nie meer sigbaar soos voorheen nie. “Die Stad is die eienaar van die sentrum en faal die mense van Mitchells Plain deur die plek nie te beveilig nie.” Solomon Philander, DA-raadslid, meen dis onwaar. Hy sê: “Ek persoonlik is baie betrokke by veiligheid in Mitchells Plain. Dis nie net die Stad se wetstoepassers wat veiligheid moet waarborg nie, maar ook die SAPD, wat onder die nasionale ANC-regering werk. En die polisiestasie is reg oorkant die sentrum.”