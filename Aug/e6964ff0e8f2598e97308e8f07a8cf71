CHIPPA United se breier, Dan Malesela, gaan alles in sy vermoë doen om sy eerste Premier-sokker­liga (PSL)-wedstryd dié seisoen te wen. Die Baaise span het sy eerste twee wedstryde albei verloor. Die Chilli Boys pak die nuweling in die PSL, Black Leopards, môre in die Sisa Dukashe-stadion in Mdantsane buite Oos-Londen. Malesela sê hy sien daarna uit om weer na Mdantsane te gaan, want “die atmosfeer is altyd goed daar en ek hoop dit sal ook ’n verskil maak aan ons spel”. Chippa sukkel om dié seisoen aan die gang te kom. Hy en Polokwane City is die enigste spanne wat nie doele in hul eerste twee wedstryde kon aan­teken nie. Chippa, City en Maritzburg United is ook die enigste spanne sonder enige punte. Daarteenoor is Black Leopards ná net twee wedstryde, wat hy albei gewen het, in die vierde plek. Dit klink nie asof Malesela onder druk is nie, maar ’n derde agtereenvolgende neder­laag sal vir die klub se voorsitter, Chippa Mpengesi, kriewelrig maak. Malesela sê: “Ek voel ons is ’n bietjie meer van ’n eenheid ná die eerste twee wedstryde. “Ons is gestraf vir foute op die verdediging, maar hopelik het ons daaruit geleer.”