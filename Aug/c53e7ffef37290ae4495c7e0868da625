’N GESIN van Schauderville is in stukke nadat vlamme hul familiehuis waarin hulle 50 jaar lank gewoon het, binne sekondes voor hul oë weggevreet het. Hulle het alles in die verwoestende brand verloor – alles, behalwe die Koran en ’n Arabiese gebed. Die gesin se huis in Phyllisstraat, Schauderville, in die Baaise noordelike gebiede is Saterdag omstreeks 09:30 in ’n oogwink totaal en al vernietig. Dak Dít was nadat ’n brand in een van die slaapkamers uitgebreek het. Die brand het binne sekondes versprei na die ander kamers, kombuis en sitkamer. Die dak is op plekke heeltemal weggebrand. Oral lê verbrande as en half-gebrande items. Niks kon uit die brand gered word nie. Katie Hare (87) se dogter Sumaya Rockman (56) sê sy moes inderhaas haar ma uit die huis kry. Sy het in daardie stadium nie geworry om ander huishoudelike items van die vlamme te spaar nie. “Ek was in die kamer toe iemand in die huis kom sê ek moet kyk wat aangaan. “Ek het net die hoë vlamme gesien en het my ma uit haar kamer gaan haal en buitentoe gevat. “Die kleintjies het met emmers water gehardloop om die brand te probeer blus,” sê Rockman. Altesaam 13 mense het in die huis gewoon – onder wie sy, haar ma, en sewe familie­kinders. Katie woon al langer as 50 jaar in die huis. Hulle is onseker hoe die brand ontstaan het. Inwoners van Schauder­ville het die vlamme probeer blus voordat die brandweerdienste daar aangekom het, maar dit was tevergeefs. Aqeela Hare (50), Katie se dogter, het verslae rondgestaan in die puin. “My ma het ons hier grootgemaak. Sy het haar alles in die huis gesit. “Die ergste is dat sy nie assuransie op die huis het nie.” Sumaya het verduidelik een vertrek het nie gebrand nie en hulle het Saterdagaand almal daar geslaap. “Hulle wou ook terselfdertyd ’n ogie oor die huis hou om seker te maak skollies kry nie toegang tot die perseel nie. “Ek is baie hartseer, want ál die herinneringe is nou weg. “My ma was nog nie binne die huis om te sien hoe dit lyk nie. Ons gaan haar later vandag (gister) in Cleary Estate haal.” Rampbestuur het intussen by die gesin opgedaag om vir hulle komberse en klere te gee. ’n Imam, oftewel ’n Moslem-priester, het ook vir hulle ’n paar benodigdhede gegee. “Ek is dankbaar dat niemand oorlede is of ernstig beseer is nie,” benadruk Sumaya. Letash Hare (14), haar seun, is ook in skok. “My skoolsak, skoolklere en skoolskoene het alles gebrand. “Ek was buite toe die brand begin het. Ek het ook gehelp om emmers water op die vlamme te gooi.” Die kinders se geboortesertifikate en dokumente oor die eienaarskap van die huis het ook in die slag gebly. Die brand het kort ná AllPay-dag uitgebreek en die maand se groceries is ook daarmee heen.Volg Maryke Low op Twitter. Stuur nuuswenke aan info@son.co.za.