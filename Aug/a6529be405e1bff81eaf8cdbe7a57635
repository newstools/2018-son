“ONS kort dringende en gefokusde aandag op dié aanvalle op ons spoorstelsel voordat dit heeltemal uitmekaarval.” Só sê Brett Herron, die Stad Kaapstad se mayco-lid belas met vervoer en stedelike verwikkeling. Nog twee treinwaens is Saterdag by die Kaapstad-stasie in ’n brand verwoes. Sowat 24 uur voor dit het Herron, die Wes-Kaapse polisiekommissaris, lt.genl. Khombinkosi Jula, en Prasa-base met die minister van vervoer, dr. Blade­ Nzimande, oor die treinbrande in die provinsie vergader. Geraak Daar word nou bespiegel ’n politieke motief skuil agter die brande. Metrorail val onder die nasionale regering, maar die aanvalle vind net in die Wes-Kaap plaas. Herron sê: “Dit blyk daar is ’n goed georkestreerde komplot om die passasierstreindienste in die provinsie te vernietig. Dis moeilik om nou al te sê wie dit kan wees en hoe hulle daarby sal baat vind.” Volgens hom word die besigste lyn in die Wes-Kaap, wat daagliks sowat 250 000 passasiers vervoer, die ergste geraak. Brett sê 30 treine is daarop nodig; tans loop 8. Die Wes-Kaapse ANC-sekretaris, Faiez Jacobs, dink ook ’n “derde mag” wil dienste destabiliseer.