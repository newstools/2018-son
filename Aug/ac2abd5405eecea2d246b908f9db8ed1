KANNALAND kook behoorlik oor oor die koms van die pragtige Quinne Brown Huffman, oftewel Connie van 7de Laan. Dit val saam met die Kannaland-fees, asook die Vasbyt-stapkompetisie. Die fees word op die terrein van die Hoërskool Ladismith aangebied. Die fees, wat van 24 tot 26 Augustus gehou word, word aangebied deur die Kanna Kleinsake-ontwikkelingskamer. Die Vasbyt begin reeds die Vrydagoggend en die aand word ’n skoonheidskompetisie aangebied. Die Saterdag is daar ’n Rugby-uitklopkampioenskap. Skole in Kannaland gaan deelneem, daar is vrouerugby ter viering van Vrouemaand, trompoppies, ’n speeltuin vir kinders, ’n biertuin en kosstalletjies. Quinne sal die Saterdag die feesterrein betree. Die Suid-Kaap se House of Entertainment met Paul Amas is ook op die agenda met ’n R50-dans. Toegang is R30 en vir kinders is dit R10. Naweekkaartjie kos R50. Die fees word afgesluit met ’n dankseggingsdiens en ’n ete vir bejaardes.