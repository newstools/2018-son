DIT raak glad nie makliker vir Arsenal se nuwe Spaanse breier, Unai Emery, nie. Môre moet hy Chelsea op Stamford Bridge probeer stuit. Emery gaan op soek wees na sy eerste oorwinning ná ’n swak begin tot hul ligaveldtog. Die verdedigende kampioen, Manchester City, het die Gunners met 2-0 verneder. In ’n afskop van eerstes tot sy loopbaan as Premier­liga-afrigter kom Emery ook in sy eerste Londen derby teen Chelsea te staan. Chelsea het ’n sprankelende begin tot sy seisoen gemaak, met die nuwe breier, Maurizio Sarri, wat die Blues tot ’n sege met 3-0 oor Huddersfield Town geslyp het. Die Blues, met ’n meer gevestigde span as dié van Emery, sal môre vol selfvertroue wees. Chelsea het ook ál sy sterspelers tot sy beskikking, met niemand wat ernstige beserings opgedoen het nie. Met die Belgiese ster Eden Hazard uitgerus en fiks sal Chelsea sommer beslis die swakhede in Arsenal se verdediging wil uitbuit. En vir arme ou Emery is dit ’n saak van gebed as dit by beskikbare talent op die verdediging kom. Die breier se eerste keuse op wing back, Ainsley Maitland-Niles (20), het sy linkerbeen gebreek. Emery is egter vol hoop dat sy span gou aan sy manier van dinge doen sal gewoond raak. Al is die Gunners deur City oordonder, glo Emery sy span het veggees getoon. “Ons speel weg, maar ek wil hê ons moet ons styl behou, en bou op die mentaliteit wat ons teen City getoon het,” het hy op Arsenal se webtuiste gesê.