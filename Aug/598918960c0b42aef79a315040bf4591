DIE nuwe Chippa United-breier, Eric Tinkler, is nou twee wedstryde weg van ge­fire word. Die Chilli Boys het Woensdagaand met Tinkler se eerste wedstryd in beheer in die Lucas Moripe stadion teen Supersport United vasgeval. Matsatsantsa het 2-1 geseëvier om die Chilli Boys ná vier wedstryde met een punt heel onder (16de) op die puntelys te los. Chippa se verdediging het duidelik nie veel verbeter nie. Hy het vroeg ’n doel afgestaan. Hoewel Kurt Lentjies nie te lank daarna nie ’n gelykmaker aangeteken het, het Matsatsantsa kort voor rustyd nog ’n doel aangeteken. Dit gaan tyd en ’n paar wedstryde neem voor Tink­ler regtig enige veranderinge kan maak. Ongelukkig is dit nie ’n luuksheid wat Tinkler het onder die bestuur van ’n voorsitter soos Chippa Mpengesi nie. Tinkler gaan wel nou ’n geruime tyd hê om sy planne verder by Chippa te implementeer. Die Chilli Boys se volgende PSL-wedstryd is eers op 15 September in die Sisa Dukashe-stadion teen Baroka FC. Dit gaan ’n lang tyd wees wat Chippa dus onderaan die puntelys moet spandeer. Gelukkig was daar nie enige groot beserings nie. Lerato Manzini het ook weer sy verskyning gemaak. Manzini was die grootste deel van laas seisoen weens ’n besering buite aksie. As hy meer speeltyd kry, is daar altyd ’n kans dat hy doele gaan kry. Die vraag is nou wat dit sal verg vir Chippa om ’n eerste oorwinning te behaal. Sal hy momentum kan bou voor dit te laat is – nie net vir Tinkler nie, maar ook vir ’n relegasiegeveg?