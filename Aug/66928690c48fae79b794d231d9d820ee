AANVAL is die beste manier­ van verdediging. Dié sêding is ook die wagwoord van die Suid-Afrikaanse krieketspan in die eendaagse (ODI) reeks in Sri Lanka. Dit is nadat die Proteas die eerste ODI Sondag maklik met vyf paaltjies in Dambulla gewen het. Die tweede ODI word vandag op dieselfde veld gespeel en die Proteas wil hul aanvallende benadering voortsit. Die blad waarop die eerste ODI gespeel is, was nie die verwagte draaiersparadys nie. Dít het die Proteas soos ’n handskoen gepas. Dié slag kan die toestande dalk meer in die tuisspan se guns wees, maar die Proteas se kaptein, Faf du Plessis, is nie bang nie. Du Plessis sê: “Sri Lanka se draaiers sal op sy velde altyd ’n faktor wees; dít is vir ons ’n leer­proses. “Ons werk daaraan om beter teen hul draaiers te kolf, maar ons probeer ook om in ander opsigte te verbeter. “Dit gaan in dié reeks nie net daaroor om te wen nie. Ons groep spelers vir die Wêreld­beker is nog nie naastenby ’n eindproduk nie. So, ons wil verskeie kombinasies hier toets.” Die ervare JP Duminy sê die groep sal sy positiewe benadering­ handhaaf. Duminy sê: “In die eerste ODI het dit vir ons gewerk. Dit het ons baie vertroue gebied. “ ’n Mens moet jou spel aanpas om die positiewe benadering te handhaaf, en dan moet jy by die wedstrydplan hou.” Die snelbouler Kagiso Ra­bada sê: “Ons het hulle Sondag goedkoop uitgehaal, maar dít sal beslis nie elke keer gebeur nie. “Dit sal belangrik wees om weer met dieselfde intensiteit te boul en daarmee vol te hou. “Daar is nog baie ruimte vir verbetering. Ons het toegelaat dat Sri Lanka herstel nadat ons vroeg paaltjies ingeoes het. “Ons moet ook probeer om te verhinder dat hulle vennootskappe stig.” Vir die boulers sal ’n ver­betering in die middelbeurte ’n fokuspunt wees. Dít is veral aan­gesien Wiaan Mulder duur was. *Volg Henk Steenkamp op Twitter.