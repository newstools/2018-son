AANLYN scammers het die Nelson Mandelabaai getref. Talle Absa-kliënte het in Julie bedrieglike aktiwiteite in hul rekeninge gesien. Kol. Priscilla Naidu, ’n polisiewoordvoerder, het bevestig vier sake word tans by die Kabegapark-polisiestasie ondersoek. Sy sê ongemagtigde aankope en onttrekkings is gemaak via kliënte se aanlyn bankdienste. Die bedrae wissel van R5 000 tot R16 000. Naidu sê ’n Absa-kliënt het ’n bietjie minder as R200 000 verloor. AlgoaFM berig ’n sakeman het gesê verskeie fake begunstigdes is op sy rekening bygevoeg en daar is betalings aan dié begunstigdes gemaak. Nóg ’n 50-jarige kliënt van Humansdorp sê sowat R16 500 is van sy kredietkaart gevat om iets te koop by Amazon.com, ’n webtuiste wat hy nog nooit vantevore gebruik het nie. AlgoaFM berig hy is ook bewus van ’n ander bedrogsaak wat geopen is by die Kabegapark-polisiestasie, waar R14 000 van ’n kliënt se kredietkaart gesteel is om iemand se vliegtuigkaartjie in Texas, Amerika, te betaal. Naidu sê die bedrog is tussen 11 en 25 Julie gepleeg. Die eerste tekens van bedrog is by die polisie aangemeld op dieselfde dag waarop Absa sy brand weer geloods en aangekondig het hy is nie meer deel van die groep Barclay’s nie, maar ’n alleenstaande bank in Afrika. Die bank het sedertdien ’n verklaring op sy webwerf uitgereik wat kliënte waarsku misdadigers probeer geld maak uit Absa se herbekendstelling in die hoop om niksvermoedende verbruikers te scam. Volgens Absa verkry die kuberkriminele sensitiewe inligting soos ’n kliënt se PIN, Card Verification Value (CVV), en wagwoorde vir aanlyn bankrekenings. Kliënte word herinner om nooit hul persoonlike besonderhede in vreemde e-posse te gee nie en om onmiddellik die Fraud Hotline te bel by 0860 557 557. Al vier die sake wat in Julie by die polisie aan­gemeld is, word nie met voorvalle van phishing (uitvissing) verbind nie. Dié transaksies het sommer net uit die bloute van die vier se rekenings afgegaan. Die herbekendstelling van die Absa-handelsmark het gepaard gegaan met die loodsing van die bank se nuwe diens op WhatsApp – ChatBanking. Meer as 10 000 kliënte het reeds hiervoor geregistreer. Arrie Rautenbach, Absa se hoof van kleinhandelbankwese, het die African News Agency (ANA) meegedeel dat dié nuwe diens veilig, privaat en ten volle geïntegreer is.