LEDE van die Baaise blitspatrollie het met die louere weggestap op die jaarlikse provinsiale Tracker-toekenning­seremonie. Die blitspatrollie is as die beste eenheid in die provinsie aangewys. Die toekennings is op die been gebring om erkenning te gee aan die cops vir die toewyding aan hul werk. AO Sharief Calvert van die polisie se honde-eenheid is as ’n individuele wenner aangewys. Die leeftyd-prestasietoekennings het gegaan aan AO S. Blunden (blitspatrollie) en sers. Shaun Dicks (PE K9-eenheid). Al die wenners gaan in Oktober teen die ander provinsiale wenners meeding om die nasionale titel. Vrouemaand Die Oos-Kaapse polisiekommissaris, genl.maj. Liziwe Ntshinga, het die wenners beskryf as die “seuns en dogters” van die provinsie wie se prestasies eer aan almal gebring het. “Die toekennings vind plaas in ’n baie belangrike tyd in die geskiedenis, die begin van Vrouemaand.” Ntshinga het haar dankbaarheid aan Tracker uitgespreek vir hul vennootskap met die polisie. Tracker se operasionele bestuurder, Ron Knott-Craig, het die polisiebeamptes bedank vir hul harde werk die afgelope jaar. “Dit is vir Tracker ’n groot eer om met die polisie saam te werk.” Knott-Craig het ook eer betoon aan wyle oudpres. Nelson Mandela, “by wie ons almal so baie geleer het”. Hy het Madiba se vyf filosofieë, naamlik hoop, volharding, om te dien, inspirasie en om ’n verskil te maak, aangehaal.