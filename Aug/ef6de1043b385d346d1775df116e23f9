DIE Springbok-flank Jaco Kriel sê hy het besluit om by Gloucester aan te sluit voordat die mark versadig word. Kriel verwag ná volgende jaar se Wêreldbeker-toernooi ’n massa-exodus van spelers wat goeie pakkette in Europa sal najaag. Kriel het aan RugbyPass gesê hy verwag ook dat die swak rand ’n groot getal Suid-Afrikaanse spelers sal aanmoedig om hulle heil in die buiteland te gaan soek. Waarskuwing Faf de Klerk (Sale) en Willie le Roux (Wasps) se terugkeer na die Springbokspan is ’n verdere motivering omdat ’n toetsloopbaan nie meer deur oorsese kontrakte gekniehalter word nie. Kriel se waarskuwing kom te midde van berigte dat die Suid-Afrikaanse Rugbyunie op die randjie van bankrotskap is nadat hy laas jaar ’n netto verlies van R62 miljoen gely het. Dit is teen dié agtergrond dat spelers voortaan in groot getalle na die buiteland sal gaan.