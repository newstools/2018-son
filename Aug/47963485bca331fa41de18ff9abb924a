HULLE het hande vasgehou toe hulle in die beskuldigdebank in die Mitchells Plain-hof inskuif. Cameron Adams (30) en Tasneema Brandt (27) staan tereg op klagte van moord en kindermishandeling. Hul twee kleintjies, Zaithoen­ (2) en Zainura (7 maande), het omstreeks twee maande gelede in ’n vlammehel doodgebrand. Die tragedie het homself afgespeel in Flamingo-singel, Colorado Park. Die ouers het uit die huis gegaan en die kinders daar gelos. Hulle het gaan drugs koop. Luidens die hofdokumente het Brandt en Adams die slapende kinders by ’n blik warm kole in die wendyhuis gelos. By die twee se vorige hofverskyning het die staat die hof ingelig dat hy borgtog teenstaan vir Adams omdat daar nog ’n klag van verkragting teen sy naam is waarvoor hy ook steeds hof loop. Ten tyde van die brand was hy juis uit op borgtog in verband met die rape­saak. Brandt is egter borgtog van R500 toegestaan. Gister het Son die egpaar buite die hof aangetref waar hulle styf hande vashou en mekaar omtrent getroos het. Volgens ’n ingeligte bron is Adams toe op spesiale borgtog vrygelaat nadat sy lawyer ’n dringende aansoek vir sy kinders se begrafnis gedoen het. “Dit is toegelaat sodat hy sy kinders se begrafnis kon bywoon.” Elanor, die kleintjies se ouma het buite die hof gesê dat die ouers besig is om hul lewens reg te ruk. “Hulle is goeie mense. Dis net dat hulle drugs gerook het. “Ons gee alles oor aan die Here, want net Hy weet wat gebeur het en net Hy kan antwoorde gee.” Volgens Elanor is die pyn en hartseer baie rou. “Hulle het hul kinders verloor. So, dit gaan nou swaar vir hulle wees.” Die saak is weereens uitgestel. Maar volgens ’n bron is dit omdat die direktoraat van openbare vervolging wil weet hoekom Brandt buite die Mitchells Plain-area moet bly terwyl Adams nog in die area kan wees. Die twee se lawyer het ook uitgewys dat albei haar kliënte­ se borgtog deur Adams se familie betaal is. Die saak is tot 6 September uitgestel. Volg Tracy-Lynn Ruiters op Twitter. Stuur nuuswenke aaninfo@son.co.za.