RANO Kayser is die nuwe burgemeesterskomiteelid vir ekonomiese ontwikkeling, toerisme en landbou. Dié voormalige burgemeesterskomiteelid vir vervoer en paaie vul die pos van Andrew Whitfield, wat ’n paar maande gelede as DA-LPW in die Oos-Kaapse wetgewer bevestig is. Athol Trollip, burgemeester van die Metro, het gesê Kayser werk onverpoosd vir die party en dat hy al groot opofferings gemaak het. Trollip skryf in die aanstellingsbrief dat Kayser verantwoordelik is daarvoor om die plaaslike regering se strategiese visie te laat deursyfer na sy direktoraat. Sy leiding moet dit ook vergestalt. “Alle beleids- en strategiese besluite moet in konsultasie met my, die uitvoerende burgemeester, geneem word. “Daar sal van jou vereis word om binnekort ’n kontrak te onderteken wat omvattende prestasiebestuur-maatstawwe en sleutel- prestasiegebiede sal insluit,” lui die aanstellingsbrief. Kayser het teen druktyd nog nie kommentaar gelewer oor sy aanstelling nie.