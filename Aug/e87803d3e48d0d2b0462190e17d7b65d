DIÉ nederlaag sal vorentoe sommer goud werd wees vir Suid-Afrika se krieketspan. Só glo die Proteas se instaan-kaptein, Quinton de Kock, ná Sri Lanka se oorwinning met drie lopies in Woensdagaand se vierde eendaagse wedstryd in Kandy. Suid-Afrika het die reeks beklink deur die eerste drie ODI’s te wen. Suid-Afrika het dié slag ’n minder ervare span en kaptein ingespan. De Kock het die Proteas die eerste keer aangevoer nadat hy wel in die vorige stryd die kapteinskap by die beseerde Faf du Plessis oorgeneem het. Dit was geen maklike wedstryd vir enige kaptein nie, want die wedstryd is telkens deur reën onderbreek en dit is toe volgens die DL-metode beslis. “Dit was vir almal ’n frustrerende situasie. Dit het wel in ’n great game uitgeloop wat baie opwindend was,” het De Kock gesê. “Tot dusver op ons toer was dit net eensydige wedstryde. “Ons het die toetse sleg verloor, maar in die eerste drie ODI’s groot oorwinnings behaal voordat dié een baie spannend verloop het.” Die Proteas het met ’n handvol spelers gespeel wat nog baie min ODI’s agter die blad het. Dit was Junior Dala se debuut en Reeza Hendricks se tweede ODI. Keshav Maharaj, Heinrich Klaasen en Wiaan Mulder is ook nog ODI-groentjies. Die gebrek aan ervaring is ontbloot toe die Proteas hul lopiejaagtog stewig begin het, maar onder druk die kluts kwyt geraak het. Sri Lanka het 306/7 in 39 boulbeurte aangeteken en die Proteas het met 187/9 in 21 beurte geantwoord. “Vir die jong spelers was dit ’n goeie ervaring om by so ’n stryd betrokke te wees waar die druk geweldig was. “Dit kan net goed vir daardie spelers wees. Hulle sal daaruit leer en hul spel sal groei,” het De Kock bygevoeg. Hy het toegegee die Proteas het te gereeld paaltjies in hul lopiejaagtog verloor.