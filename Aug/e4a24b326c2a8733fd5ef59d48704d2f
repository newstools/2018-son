’N KERKMAN is oor die kneukels getik nadat hy en sy verloofde in die hof cosy geraak het. Past. Melisizwe Monqo (30) van King William’s Town staan tereg op ’n klag van moord. Gister het hy nog voordat hy in die beskuldigdebank kon gaan staan, raas gekry oor onbetaamlike gedrag. Monqo verskyn saam met sy verloofde, die 28-jarige Siphosile Pamba, en Phumlani Ausheka (28) op klagte van moord, bedrog en roof. Hulle doen aansoek om borgtog. Omgekrap Kort voordat die saak begin het, is die drie beskuldigdes na die hof gebring. Monqo en Pamba het styf teen mekaar gaan sit, hande vasgehou en ernstig gesels. Dit het ’n hofordonnans erg omgekrap en hy het Mongo beveel om hom te gedra. Die staat voer aan die drie het Hlompho Mohapi (25) vermoor. Haar lyk is in Julie langs ’n pad naby Voëlklip gekry. Die staat het aangedui Monqo en Pamba kan ’n vlugrisiko inhou. Speurder Thembekile Ma­twa het getuig dit lyk of 10 selfoonnommers tussen die beskuldigdes gebruik is. Die borgtogaansoek duur voort.