ONE down, five to go. Dís die reaksie van Taariq Fielies nadat sy wendoel Cape­ Town City nóg ’n tree nader aan ’n tweede MTN8-eindstryd agtereenvolgens laat neem het. Boonop het Fielies ook weggestap met die toekenning speler van die wedstryd. Die Citizens het Saterdag ’n welverdiende sege van 1-0 oor Mamelodi Sundowns behaal. Dit was in die Kaapstad-sta­dion in die eerste been van dié kompetisie. Die doel is danksy Fielies se instinkte en kliniese afronding in die doel­gebied. Tarra – soos dié lenige verdediger bekend staan – sê City se ondersteuners kan nóg van hom verwag. Fielies het aan Son gesê: “Ek het vir myself ’n teiken van ses doele vir die seisoen gestel. “So, dis one down and five to go, met nog baie wedstryde oor. Ek is optimisties daaroor dat ek dit wel sal kan bereik.” Dié sege oor Sundowns plaas die Citizens in ’n gunstige posisie vir die tweede been Sondag in Atteridgeville. Dit plaas ook die druk op Pitso Mosimane (afrigter) en sy troepe om die wedstryd met aggressiewe spel te be­nader. So, ’n baie oop en aanvallende wedstryd word verwag in Pretoria. City se afrigter, Benni McCarthy, prys sy spelers vir hulle puik vertoning oor die voormalige Afrika-kampioen en verdedigende kampioen van die Premier-sokkerliga (PSL). Skoon McCarthy sê: “Dit was nie ’n maklike stryd nie. Sundowns is die beste span in die land, met gedugte spelers wat opponente se taak moeilik maak. “Wanneer jou span so ’n vername wedstryd speel en hy hou sy kant skoon, móét ’n mens jou spelers prys vir hulle vertoning. Hulle het álles gegee.”