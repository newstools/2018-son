DIE meisie wat saam met haar vriendin op pad Vaaldam toe was toe hulle sien ’n man sit en kap iets, was gister in die getuiebank. Die meisie en haar vriendin het getuig in die moordverhoor van Déne Stebuys (43) in die Baaise hooggeregshof. Die staat beweer Stebuys het sy vrou, Marilyn (36), in Humansdorp vermoor. Stebuys het volgens getuie­nis wat reeds in die hof gelewer is, sy vrou verdink van ’n buite-egtelike verhouding. Hy staan tereg op ’n aanklag van moord, twee aanklagte van aanranding met die opset om ernstig te beseer en die verontagsaming van ’n beskermingsbevel. Hy pleit onskuldig op al die aanklagte teen hom. Die getuie en haar vriendin het op 5 Junie 2016 deur ’n oop stuk veld gestap wat die buurt Maak-’n-Las met Vaaldam verbind. Volgens die getuie het sy en haar vriendin musiek gespeel en gesing terwyl hulle gestap het. Hulle het ’n man opgemerk wat iets sit en kap. Die meisie het toe hulle nader kom, eers opgemerk daar lê ’n persoon voor die man. Die meisie het ook getuig die man het ’n blou baadjie oor die persoon se gesig gegooi. Die twee het weggehardloop, want hulle was bang, het die meisie getuig. In kruisondervraging wou adv. Elsabet Theron, Stebuys se prokureur, keer op keer weet presies hoe ver die meisie van die man af was toe sy hom vir die eerste keer opmerk en hoe ver sy was toe sy sien daar lê ’n persoon. Die tolk het keer op keer probeer vasstel na hoeveel meter die meisie verwys, deur sy treë te meet as die getuie na plekke in die hof beduie. Theron het die meisie gevra hoe weet sy die man wat hulle gesien het, het bewus geword van hul teenwoordigheid. “Want hy het opgestaan en omgekyk. Toe die man opstaan, het ek die musiek afgesit. Hy het toe die baadjie oor die persoon se gesig gegooi.” Theron wou by die getuie hoor watter tipe blou. “Is dit ligblou of donkerblou? “Is dit blou soos die doek wat jy op jou kop dra?” wou Theron weet. Regter Irma Schoeman het opgemerk dat die getuie se doek nie vir haar blou voorkom nie, maar grys. Die staatsaanklaer, adv. Ismet Cerfontein, het ook gesê die doek lyk grys. Theron het hierna haar pennesakkie met blou penne in vir die meisie gegee om aan te dui of die baadjie lig- of donkerblou was. Die saak duur voort. Volg Lynn Williams op Twitter. Stuur nuuswenke aaninfo@son.co.za.