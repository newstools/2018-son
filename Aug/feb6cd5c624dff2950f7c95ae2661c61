DIE boer van Vredendal wat vir die moord op ’n plaaswerker hof loop, hoor binnekort sy lot. Martin Visser (43) van die plaas Dassiehoek staan tereg op klagte van moord en aanranding met die doel om ernstig te beseer. Visser, wat sedert sy arrestasie in September 2016 aangehou word, sal moontlik teen Dinsdag hoor of hy skuldig of onskuldig bevind word. Dit sal kom nadat die verdediging Maandag sy slotbetoë gelewer het. As Visser skuldig is, sal regter Nathan Erasmus Woensdag die vonnisoplegging doen. Dit kom nadat die lyk van Adam Pieterse (32), ’n seisoenwerker van Prieska in die Noord-Kaap, op 18 Maart 2016 deur ’n plaaswerker in die Lutzville-omgewing gevind is. Pieterse was ’n maand vermis voordat sy erg ontbinde lyk gekry is op die plaas De Hoek, wat aan Visser se pa behoort. Pieterse het voor sy dood ’n klag van aanranding teen Visser gemaak. Die ondersoekbeampte, Chris Flick, het in die verhoor getuig Visser het Pieterse vroeër kwaai aangerand. Pieterse is glo met die vuis geslaan en met ’n motorfiets gejaag. Hy is ook gewurg en met ’n graaf in sy huis aangerand. Visser het Pieterse en twee ander plaaswerkers daarna op ’n quad bike vasgemaak. Die bewering is voorts dat Visser toe na ’n plaas in die Lutzville-omgewing gery het, waar hy die twee plaaswerkers gedreig het om ’n vlak graf te grawe. Hy het Pieterse toe daarin gesmyt en die mans gedreig dat hy hulle “sal vrekmaak” as hulle “hul bek hieroor oopmaak”. Visser was glo kwaad oor Pieterse ’n saak van aanranding teen hom aanhangig gemaak het. Billy Claasen, voorsitter van die Rural and Farm­work­ers Development Organization, het gesê hy hoop dat geregtigheid vir Pieterse en vele ander plaaswerkers sal geskied.