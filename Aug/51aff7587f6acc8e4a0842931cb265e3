EEN, twee, drie – toe is drie jaar se opgehoopte vullis in Helenvale in die Baaise noordelike gebiede verwyder. Sowat 60 inwoners het Saterdag Kobusweg ingevaar en die gemors verwyder wat oor minstens drie jaar opgegaar het. Nie net is dit ’n seer oog in die gemeenskap nie, maar ook ’n gesondheids­gevaar vir mense wat daar woon en verby loop. Dié onwettige vullishope was oorkant die Faithful Ministries-kerk en teenaan die heining van die Primêre Skool Helenvale. Lede van die kerk, oud en jonk, skoolkinders en gemeenskapslede het vroeg Sater­dagoggend aan die werk gespring. Die DA-raadslid Pieter Hermaans het ook sy hande vuil gemaak. Die gemors was vir past. Victor Jantjies van Faithful Ministries onaanvaarbaar. Daarom het hy die inisiatief lewe gegee. “Ons het gevoel mense se waardes word hulle ontneem deur die hoë misdaad in die area – dit hou nooit op nie. Wat ons mense se waardes nog meer verlaag, is die vullisstorting in die area. Ons het met die gemeente begin praat. Die vullis raak die hele gemeente en veral die kinders.” Jantjies sê voorts vullisstorting het sowat agt jaar gelede begin kop uitsteek in die area. “Ons weet nie waar kom dié karakter vandaan nie, maar dit het oornag gekom. Daarom neem ons ons area terug.” Sowat 500 groot plastieksakke is Saterdag vol gemaak en Hermaans het gereël dat ’n munisipale trok die vullis kom oplaai. Gister het lede van die kerk die gras mooi netjies gesny. Die Rastas van Helenvale het gesê hulle is bereid om plante daar te plant. “Ons het ’n groot verskil gemaak Saterdag. “Daar was geweldig baie belangstelling en die mense wat in die onmiddellike gebied van die vullis woon, het ons geprys. Dis belangrik om skoon te maak sodat jy kan assosieer en identifiseer met die plek waar jy bly.” Hermaans sê hy ondersteun die inisiatief ten volle. “Ons het laas maand ’n groep gestig om al die kerke en skole in Helenvale skoon te maak. “Ons gaan volgende week weer ontmoet. “Ons wil ander wys dat dit nie nodig is om so te dump nie.” Lance Grootboom, ’n burgemeesterskomiteelid vir openbare gesondheid, meen dis ’n goeie ding dat gemeenskappe verantwoordelikheid vat vir die gemors in hul areas. “Die inisiatief wat geneem is deur die gemeenskap van Helenvale, word deur my ondersteun. Die strooi van rommel en gemors is nie iets wat net daar beland nie, maar is daar gestrooi deur inwoners. “Wanneer die gemeenskap verantwoordelikheid neem, sê dit hulle staan saam en stem nie saam met wat gebeur in hul gemeenskap nie. “As net meer gemeenskappe dieselfde ding kan doen, sal ons stad skoon wees.” Hy sê die munisipaliteit verskaf weekliks vullisverwyderingsdienste reg oor die stad. *Volg Maryke Low op Twitter: @hasiepie