STADIG oor die klippe met jul lofgesange oor Richie Mo’unga, mense. Beauden Barrett is steeds die beste losskakel in Kiwi-land. Steve “Shag” Hansen, afrigter van die All Blacks, voel daar word te vroeg ’n moerse bohaai opgeskop oor die Crusaders se talentvolle losskakel Mo’unga. Mo’unga het in verlede naweek se Superrugby-halfeindstryd teen die Hurricanes skitterspel opgedis en Barrett soos ’n amateur laat lyk. Bekroon Barrett, wat twee jaar agtereenvolgens as die beste speler op die planeet bekroon is, het net op een geleentheid in laas week se loesing gewys waartoe hy in staat is. Hy het drie Crusader-verdedigers gesystap en is kort voor die doellyn gelak, toe ’n doodseker drie vir die ’Canes­ op die kaarte was. Maar die koeël was in daardie stadium van die wedstryd reeds deur die kerk, met die Crusaders wat ’n gerieflike voorsprong opgestapel het. Mo’unga het in dié sege die ’Saders se eerste drie gaan druk, met sy skopwerk pale toe beïndruk en was ook ’n handvol op die aanval. Al erken Hansen die Cru­saders se besluitnemer pas groot druk op Barrett toe, het hy fans van die jong losskakel aangeraai om eers geduld toe te pas. “Hy speel agter ’n pak voorspelers wat soos ’n Rolls Royce brom. Interessant “Hy is goed en hy speel op die manier hoe ons wil hê hy moet speel – wanneer jy ’n dominerende pak voorspelers tot jou beskikking het,” sê Hansen aan stuff.co.nz. “Dit sal nou interessant wees om te sien hoe hy in ’n groot wedstryd (Saterdag se Superrugby-eindstryd teen die Lions) vaar.” Volgens ou Shag is Saterdag se eindstryd nou nie juis op dieselfde vlak as ’n toetswedstryd nie, maar sorg die groot druk en groot prys op die spel vir iets soortgelyks daaraan. Die All Black-breier sê hy gaan ook vir Saterdag se eindstryd sy afrigter- en keurdersbaadjie wegpak en as ’n Crusader-ondersteuner die game dophou.