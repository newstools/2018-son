’N ONGELISENSIEERDE bestuurder met ’n oorlaaide bakkie het gisteroggend in die warm water beland. Dit was toe sy pad met dié van vroulike metropolisielede gekruis het wat vir Vrouemaand sop uitgedeel het. Yolande Faro, metropolisiehoof, het die span van tien vroue gelei. Sy sê die drywer se fout – 28 skoolkids in ’n bakkie – is deur haar veelsydige vrouecops opgemerk. “Ons het nie net ons eie geld gebruik om sop te berei wat ons aan die inwoners gegee het nie, ons het ook die wet toegepas. “Ons het die dag begin met ’n sopkombuis by die Zwide-kliniek en het besluit om die res van die sop aan skoolkinders langs Uitenhageweg uit te deel,” vertel sy. Faro sê al was hulle verdiep in hul charity-werk, het hulle nogtans ’n wit Isuzu-bakkie opgemerk met skoolkids wat agterop en voor in die bakkie ingeprop was. “Dit was op pad na skole in die noordelike gebiede. Ons het altesaam 24 kinders agterop getel en nóg 4 voor. “Sommige beamptes is na die Weseinde-kliniek om ons Vrouemaand-aktiwiteit voort te sit, terwyl ons agtergebly het om die oorlaaide voertuig te hanteer.” Verval Faro sê dis veral skokkend dat so baie jong lewens aan die man toevertrou is sonder dat hy ’n professionele bestuurderspermit (PrDP) of ten minste ’n rybewys gehad het. Daarby het die bakkie se lisensie in 2016 verval en die voertuig was in sy tjops. “Hy is na die Bethelsdorp-polisiekantoor geneem. Ons het alternatiewe reëlings getref sodat die kinders veilig na hul onderskeie skole vervoer kon word. “Ek is trots op ons vroulike beamptes, want dit toon hul knapheid. Hulle het die pragtige voorbereiding en implementering van ’n sopkombuis tot om ’n ongelisensieerde bestuurder in die sop te kry, grasieus hanteer,” sê Faro. Die bestuurder is kort voor 08:00 van die pad getrek en is aangekla van oorlading, die bestuur van ’n voertuig sonder ’n rybewys, onbedagsame bestuur, ’n ongelisensieerde voertuig en ’n onpadwaardige voertuig. Die gebruik van die bakkie is onmiddellik verbied. ’n Stukkende handrem en ligte, ’n gebarste voorruit en vier gladde bande is net ’n paar van die defekte. ’n Padwaardigheidstoets is aangevra. Volg Roslyn Klaasen op Twitter. Stuur nuuswenke aan info@son.co.za.