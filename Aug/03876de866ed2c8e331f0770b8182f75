BINNE net nege maande is ’n moordbeskuldigde gevonnis­. Die SAPD verwelkom die vonnis van Thembelani Mavela­ (25), wat Vrydag in die Zwelitsha-streekhof opgelê is. Volgens kapt. Siphokazi Mawisa, ’n polisiewoordvoerder, het Mavela in November 2017 ’n 19-jarige man doodgesteek. Ná die moord het hy homself en die wapen wat hy gebruik het, aan die polisie oorhandig. Vrygelaat Mavela het op 7 November 2017 die eerste keer verskyn in die Zwelitsha-landdroshof. “Hy is vrygelaat op R1 000 borgtog en het verskeie kere daarna in dieselfde hof verskyn.” Op Vrydag 24 Augustus vanjaar is hy skuldig bevind en gevonnis tot 15 jaar tronkstraf vir moord. Kol. Zanekhaya Kana, bevelvoerder van die Zwelitsha-polisiekantoor, is tevrede met die skuldigbevinding en vonnis van die verdagte. Kana het ook die ondersoekbeampte geprys vir die goeie werk wat hy gedoen het om te verseker die oortreder bly agter tralies.