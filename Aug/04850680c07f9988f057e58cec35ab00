ZOAR. – Die “Khoisan queen” Martha Adendorf (56) is ’n nederige vrou met ’n hoë roeping. Son het haar opgespoor by haar huis waar sy ’n eenvoudige maar kultuurgerigte lewe lei. Adendorf is in 2005 tot koningin geslaan deur Khoebaha Cornelius III, die “Khoi-koning”, tydens ’n tradisionele sessie in die sendingdorpie Zoar. “Queen Martha” het papiere om haar status te staaf as ’n kwieen. Sy sê: “Ongelukkig het ek en Cornelius se paaie geskei sedert ons laas grond in Hawston afgegee het. Ons is die eerste nasie en die grond behoort aan ons. “Daarom ondersteun die Khoisan die teruggee van ons erfenis. Ons staan dat ons identiteit nie Kleurling is nie. “Daarom erken ons ook nie daardie identiteit nie.” Adendorf, wat haarself as ’n opgeleide en gekwalifiseerde tradisionele leier beskou, wou nie sê waarom sy en Khoebaha Cornelius III nie meer uit dieselfde pot afval eet nie. In die lig van Vrouemaand sê sy oor die mishandeling van vroue: “Dit hoort in geen beskaafde samelewing nie. Dit druis in teen die Khoisan-kultuur. “Ons ontvang geen geld van die regering nie. Ek was al ’n paar keer saam parlement toe om die saak van Die Eerste Nasie – die Khoisan – te gaan bepleit. Ons werk hier in Kannaland vir die uitbreiding van die Khoisan-kultuur,” verduidelik sy. Haar visie vir haar mense is: “Werkskepping deur die vestiging van ’n industriële gebied. Ek het vyf jaar in die ward committee gedien­. Ons mense moet op sosiaal-maatskaplike gebiede opgehef word. “Wat politiek betref, sal ons saamwerk met dié wat die Eerste Nasie se agenda dryf, alhoewel ons apolities is.”