DIE Cape Cobras sal met ’n sterk Dolphins-krieketspan in die T20 Kasi Coastal Challenge-wedstryd te doen kry. Dié wedstryd word op 31 Augustus in die Chatsworth-stadion buite Durban gespeel. Andile Phehlukwayo en Keshav Maharaj was saam met die Proteas wat onlangs in Sri Lanka getoer het en kan deur die Dolphins ingespan word. Ná laas seisoen se goeie vertonings in die korter formate van die span sal die Dolphins oorgehaal wees om die nuwe seisoen goed te begin. Die Cape Cobras sal self vroeg in die seisoen spiere wil wys en vuurwerk kan tussen die twee franchises verwag word. Vir albei spanne is die wedstryd ’n goeie mededingende kragmeting om voor te berei vir groter dinge later dié seisoen. Volgens KZN Krieket se bemarkingsbestuurder, Nana Ngubane, sal die twee spanne se onderskeie borge sorg dat daar ’n feestelike atmosfeer by die wedstryd is. “Dit sal die regte stemming vir die komende seisoen skep. Ons dansers is oorgehaal om die skare te vermaak. “Die Cobras in oranje en die Dolphins in pers sal ’n kleurvolle skouspel skep.”