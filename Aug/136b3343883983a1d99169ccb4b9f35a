“ONS gaan die polisie­stasie afbrand! “Hulle beter vir Durick vind, ons raak nou gatvol!” Dié dreigemente en ander het gister deur Hangberg gedreun op die vierde dag van die soektog na die vermiste visserman Durick van Blerk. Die gemeenskap glo nou vas Van Blerk se lyk is al Saterdag uit die water gevis nadat die polisie hom na bewering geskiet het. Die mense van Hangberg meen die polisie se soektog is net ’n eyeblind terwyl die cops die waarheid toesmeer oor wat met Van Blerk (25) gebeur het. Een inwoner sluk swaar aan die soektog-storie. Hy sê daar was meer as een boot op die toneel. Die een boot het die ander twee vissers gevat. Die ander kon gebly en Durick gehelp het. “Maar hulle kon ook sy lyk gevat en dit verder in die see gaan gooi het. Ons weet nie. Ons vermoed die polisie lieg. Hoekom kan die polisie nie ons vrae beantwoord nie?” Die Van Blerk-familie hou hulle waardig weg van die onrus en bly fokus op hul verlore seun. Hulle vra al sedert die begin van die soektog dat die gemeenskap kalm bly. Roscoe Jacobs, familiewoordvoerder, sê die familie is dankbaar dat die polisie uitgaan en aanhou soek. Hulle waardeer ook die gemeenskap se ondersteuning. Jacobs sê die Van Blerks verstaan dat mense kwaad is oor hoe die soektog gedoen word. Al die onbeantwoorde vrae lei net tot wolhaarstories. Hy sê die polisie moet die onder­soek klaarmaak en dan antwoorde gee. Van Blerk se agt maande swanger meisie, Cleo Adonis, het gister woordeloos met ’n verkyker oor die see uitgekyk. Van Blerk, Errol Johnson en Riaan Knewel is Saterdag 05:00 deur beamptes van die departement van visserye op see voorgekeer toe hulle terugkeer nadat hulle vis gaan vang het. Die bewering is dat die cops op hulle geskiet het. Durick het oorboord geval en sedert Maandag word na hom gesoek. Gister teen 14:40 het polisieduikers teruggekeer uit die see toe toestande onstuimig begin raak het. ’n Snuffelhond van die polisie is ook nou al in die soektog ingespan. Khaye Nkwanyana, woordvoerder van die departement van landbou, bosbou en visserye, sê die polisie se soektog gaan voort. Hy bevestig die verslag oor die voorval kan eers opgestel word wanneer hulle ’n liggaam kry. Die rede hiervoor is dat ’n patoloog eers ’n nadoodse ondersoek moet doen. Nkwanyana erken die kwessie van poaching maak Houtbaai se mense warm op die bors en daar is baie spanning. Hy sê dis waarom die minister van visserye, Senzeni Zokwana, binnekort riglyne gaan uitreik oor die toekenning van visregte. Zokwana sê in ’n verklaring hy is heeltyd in kontak met die cops oor die voorval ná die polisie en die anti-poaching task force se noodlot­tige operasie. Zokwana sê hy beoog om die familie op ’n gepaste tyd te besoek om simpatie te betoon. Intussen gaan die soektog voort, lui die verklaring.