’N PLUMBER van Mitchells Plain het gister in ’n tonnel verdrink wat hy self gegrawe het toe hy na bewering ’n onwettige waterkoppeling wou maak. Clayton Rhodes (44) het verdrink nadat ’n waterpyp gebars het en hy in die tonnel vasgekeer was. Die voorval het in Salviastraat, Lentegeur, gebeur en nooddienste het ure lank gespook in die hoop om Rhodes lewend uit te kry. Dit het eindelik ’n laaigraaf geverg om ’n gat in die sypaadjie te maak om Rhodes te lyk uit te haal. Volgens Eddie Andrews, burgemeesterskomiteelid vir Kaapstad se suidelike area, wou Rhodes ’n onwettige aansluiting by die Stad se hoofwatertoevoer maak toe die pyp bars. Andrews sê: “Nadat hy die watertoevoer afgesny het, het die tonnel wat hy gegrawe het, vol water geraak en hy het verdrink.” Andrews het ander gewaarsku om nie onwettige wateraansluitings te probeer maak nie. Theo Layne, hoof van die Stad se nooddienste, sê: “Die man is vasgekeer in die gat wat hy gegrawe het. “By ons aankoms op die toneel het hy reeds afgesterf. “Die reddingsdienste is ingeroep en gespesialiseerde toerusting moes gebruik word om die man se lyk uit te haal.” Volgens Rhodes se hartseer vrou, Janine (46), is hy Dinsdag 14:30 van die huis af weg om die mense se job te gaan doen. Janine vertel aan Son: “Hy was ’n handyman wat altyd die mense se krane en dakke reggemaak het. “Hy het al die vorige dag aan die gat begin grawe. Die water het in ingesypel waar hulle voor by die huis aangebou het. “Hy moes ’n tonnel tot by die sypaadjie grawe om by die lekkende pyp uit te kom. “Hy was in die tonnel toe die waterpyp bars en die sand het op hom geval. “Die krag van die water het hom in die gat afgedruk. Ek weet nie of hy versmoor of verdrink het nie. “Hulle het gesukkel om sy lyk uit die gat te kry. Sy body was vol sand toe hulle hom uithaal.” Clayton was die broodwinner vir sy vrou en hul drie kinders. Volgens kapt. FC van Wyk, ’n polisiewoordvoerder, het die voorval gister omstreeks 04:30 gebeur. Van Wyk sê: “Luidens ons inligting moes die man ’n waterlekkasie by die huis gaan regmaak. “Hy moes ’n gat op die perseel tot onder die sypaadjie grawe om toegang tot die watermeter te kry. “In die proses het die man die waterpyp raakgesny en die pyp het gebars. “Die grond het bo-op hom meegegee en hom in die gat vasgedruk. Die man kon nie uit die gat kom nie en het verdrink.” Janine gaan vandag haar man se lyk uitken. ’n Geregtelike doodsondersoek is aangevra. Nuuswenke kan aan info@son.co.za gestuur word.