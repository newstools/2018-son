LUCAS Moura buit tans die afwesigheid van Suid-Korea se Heung-Min Son by Tottenham Hotspurs behoorlik uit. Moura van Brasilië het nou reeds drie goals vir Spurs in vanjaar se Premierliga gescore. Son is tans by die Suid-Koreaanse span se veldtog in die Asian Games betrokke. Moura was Maandagaand Spurs se groot held met twee doele teen Manchester United op Old Trafford­. Nou is die Brasiliaan so brêkerig dat hy Spurs tot ’n geskiedkundige eerste Premierliga-titel wil lei. “Ek voel nou baie gemaklik hier,” het Moura aan Sky Sports gesê. “Ek is baie happy met my nuwe lewe, my huis, my klub en spanmaats. Ek wil sommer baie lank hier bly. “My groot objective is om ’n trofee te wen en geskiedenis te maak. “Ek glo ons kan dit doen, want ons het ’n goeie span.” Spurs het tien jaar laas ’n trofee gewen. Hulle het in 2008 Chelsea in die final vir die Carling Cup geklop. – Sportredaksie