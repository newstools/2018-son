DIE inwoners van Blikkiesdorp is kwaad oor die Stad Kaapstad nie hokkies wil herstel wat afgebrand is nie. Meer as 50 inwoners slaap buite in die koue nadat hulle hokke sedert verlede week deur ’n mob afgebrand en afgebreek is. Sewe mans is al die week in rassespanning tussen die Xhosas en bruin mense dood. Vele ander is beseer en in ’n ernstige toestand in die hospitaal. Die olie op die vuur was toe op ’n gemeenskapsvergadering gesê is inwoners moet self met die bendes afreken. Daarna het die aanvalle op die inwoners wat glo na verneem word by bendes betrokke is, begin en hulle hokke is afgebrand. Volgens ’n inwoner wat verkies om anoniem te bly, vrees hulle verdere aanvalle. Die inwoner sê: “Daar is gerugte dat nog hokke afgebrand gaan word. “Die Stad Kaapstad wil nou nie die mense help nie oor daar nog aanvalle verwag word.” Volgens Roxanne Moses van die Stad Kaapstad gaan die inwoners van boumateriaal voorsien word. Hulle gaan ook gehelp word om weer hul hokke op te slaan. Moses sê: “Daar is ongeveer tien hokke afgebreek, sommige is afgebrand. “Die situasie is nog baie gespanne en inwoners is net ’n bietjie ongeduldig. “Die hokke sal herstel word sodra dit veilig is en wetstoepassers beskikbaar is om die werkers te begelei vir hul veiligheid.”