AL HET Damian Willemse vanjaar op losskakel vir die Stormers in die Superrugby-reeks geskitter, gaan hy sy toetsbuiging vir die Springbokke op heelagter in die Kampioenskapsreeks maak. Rassie Erasmus, Springbok-afrigter, het vandeesweek laat blyk dat hy nie die veelsydige agterspeler van meet af by die diep kant gaan ingooi nie. Suid-Afrika gaan sy veldtog in die reeks volgende week met ’n toets teen die Poemas in Durban afskop. ’n Week later pak die Bokke die Suid-Amerikaners in Mendoza. Erasmus beoog om die 20-jarige boorling van die Strand ’n kans in die toetse teen Argentinië in die laaste vesting te gee. Die Spring­bokke se afrigter gaan volhard met Handré Pollard as sy eerstekeuse-nr. 10, met Elton Jantjies as sy adjudant. Warrick Gelant het las van ’n besering en gaan nie in die Kampioenskapsreeks in aksie wees nie. Willie le Roux sal die laaste vesting beman, met Willemse­ as sy plaasvervanger. Die Bok-breier sê Willemse herinner hom baie aan Frans Steyn, wat op ’n baie jong ouderdom reeds reg was om toetsrugby te speel. Erasmus verduidelik: “Geen losskakel onder die ouderdom van 24 het al ooit ’n World Cup gewen nie. “Die nr. 10 in jou span is jou quarterback. “Hy is die man wat beheer moet neem van die game. “Damian gee die span opsies in die 10-, 12- en 15-trui. In dié stadium is dit dalk ’n beter idee om Damian op heelagter in te span, waar daar minder druk is. “Al is hy maar 20 jaar oud, het hy reeds gewys hy is fisiek opgewasse vir die taak om toetsrugby te speel. “Hy sal sy kans teen Argentinië kry.”