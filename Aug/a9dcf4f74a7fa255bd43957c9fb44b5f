BENNI McCarthy, afrigter van Cape Town City, was erg gefrustreer toe sy span twee waardevolle liga-punte teen Golden Arrows weggesmyt het – maar dís sy eie skuld. Dit was toe die Citizens Saterdag met 0-0 gelykop gespeel het in die Kaapstad-stadion. City was verreweg die beste span, maar het nie ’n enkele save van Arrows se goalie, Nko­singiphile Gumede, geforseer nie. Boonop was dit Arrows wat die naaste daaraan gekom het om die deurbraak te maak toe hy die dwarspaal in die eerste helfte getref het. Ook het Arrows se striker ’n verspot maklike kans voor die eindfluitjie verbrou om te verhinder dat hy die Citizens suckerpunch. McCarthy het ook weer City se treurmare op aanval beklemtoon deur te sê sy spelers is nie kalm genoeg voor die doelhok nie. McCarthy is egter in ’n groot mate sy eie vyand. Dis omdat hy te veel aan sy span torring en dis waarom City sy ritme verloor. City was vloeiend en het teksboeksokker in sy openinsgwedstryd teen SuperSport United gespeel, en die stryd gerieflik met 2-0 gewen. Daarna het McCarthy sy span geskommel vir Baroka FC en hulle het met 1-2 vasgeval. Laas week was City se nuweling, Keanu Cupido, die held met die wendoel in hul sege van 1-0 oor Maritzburg Unit­ed in ’n MTN8-stryd in die Harry Gwala-stadion. Toe het McCarthy hom gedrop vir Saterdag se ligastryd teen Arrows met nog ander veranderinge Die gedurige chop en change versteur nie net die ritme van sy span nie, maar dit breek ook die vertroue en geloof van veral jong spelers. Wat moet ’n speler dan doen om sy plek te behou? “Dis taktiese besluite,” was McCarthy se reaksie.