GEORGE. – Die gemeenskap moes net keer toe twee vroue mekaar kwaai te lyf gaan. Tot inwoners se verbasing het alles gegaan oor ’n stinkende kleinhuisie. Die slagveld was in die Borcherds-gemeenskap reg voor ’n blou-en-wit mobiele toilet. Die twee fighters is bure met shacks wat regoor mekaar gebou staan. Die dr*l het glo in die drinkwater beland toe een van die vroutjies die gerief met ’n slot gesluit het om te keer dat ander dit ook kan gebruik. Dis tóé dat Celestine Lenz en Lizzy May vieslik op mekaar begin vloek het. Dit was ook nie 100 jaar nie, toe gryp hulle mekaar en vat die fight grond toe. Hulle het mekaar begin slaan terwyl skoolkinders verskrik toegekyk het. Lenz én May dra nou die skrape en bloukolle van hul skermutseling. Lenz pak uit: “My buurvrou kyk nie mooi agter die toilet nie. Naweke kom haar vrinne oor en dan raak alles ’n gemors. “Ons is drie families wat die toilet gebruik en het almal ’n verantwoordelikheid om dit netjies te hou. “Ek het dit gesluit nie om die families te keer nie, maar die morsige vriende.” May is egter moerig: “Dis ’n openbare toilet en naweke kom my familie my besoek. Waar moet hulle dan gaan?” May sê: “Die fight het begin toe ek eis dat sy die slot oopsluit.” Mell Louw, ’n gemeenskapswerker, sê sulke toiletgevegte kom gereeld tussen inwoners voor.