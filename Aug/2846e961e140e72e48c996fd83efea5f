ALTESAAM 16 kinders is gisteroggend op die N2 naby Mitchells Plain beseer toe ’n taxi gerol het. Volgens Russel Meiring, ’n woordvoerder van ER24, het die taxi weer op sy wiele in die pad te lande gekom. Meiring sê toe paramedici daar aankom, was Metro-dienste se mense reeds besig om die beseerdes te help. Hy sê ’n meisie het baie seergekry en sy is kritiek. Na verneem word, is sy onder die taxi uitgehaal. Volgens Meiring is die ander 15 kinders se beserings van lig tot ernstig. Die kinders is op die toneel behandel en na hospitale geneem vir verdere behandeling. Die oorsaak van die ongeluk word ondersoek. – ER24