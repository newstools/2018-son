‘LAAT staan die kindertjies en moet hulle nie verhinder om na My toe te kom nie, want die koninkryk van die hemel is juis vir mense soos hulle.” Dít het onse Hemelse Vader gesê toe Hy die Aarde bewandel het. Ons almal weet Hy het bedoel ons moet ons kinders in die weë van God grootmaak, maar hier loop mos duiwels tussen ons rond wat die Woord verkeerd verstaan en dink dis hul reg om ons kinders te vermoor. Hulle stel hulself as God aan en beëindig links en regs lewens. My hart is seer. Dit bloei! Elke week basuin die koerante se hoofopskrifte dit uit. Nog ’n kind vermoor! Die vorige slagoffer is skaars begrawe. Die wonde is nog rou. Ons is magteloos teen dié euwel. Ons slinger beskuldigings oor en weer, maar niemand is mans genoeg om vir dié jong siele op te staan en die blaam te vat nie. Nie eens hul eie ouers nie! Want sien, iewers op ’n tydstip was dié kind alleen. Oorgelaat aan hul eie genade. Hoe anders het hulle in die monsters se kloue beland? Ja, ek weet ons kan redeneer dit kan met enige een gebeur, maar soek ons nie net verskonings vir ons eie tekortkominge nie? Jy los nie ’n kind alleen nie. Punt! Jy los ook nie jou kind by ’n man nie. Of dit nou jou oupa, pa, broer, man, neef of wie ook al is. Moenie! Dis hartseer dat jy niemand – nie eens jou geliefdes nie – met jou kinders kan vertrou nie, maar dis ongelukkig die tye waarin ons leef. Voorsorg is beter as spyt. Omstandighede speel ’n groot rol in hoe ons ons kinders grootmaak. Dikwels is moeders al broodwinners en word hulle genoodsaak om hul kinders in ander se sorg te laat. Maar ek sê jou: Mammie, jy los nie jou kind by jou boy­friend en gaan werk nie. Laat hy eerder sy agterkwart lig en kyk jy self na jou kind. Ja, jou kind is honger en moet eet. Glo my, niemand in jou gemeenskap sal jou wegwys as jy ’n stuk brood vra nie. Gemeenskappe moet sopkombuise vir die armes run. Nie help soek na nog ’n vermiste kind nie. Dis ons almal se verantwoordelikheid teenoor ons kinders. Om hulle te voed, klee en versorg. My kind is jou kind. Ons kids se lewe is nie in die hande van potensiële moordenaars en verkragters nie; dis in ons hande. Kom ons vat verantwoordelikheid. Kom ons gee om en kyk na ons kinders. Moenie ’n geleentheid skep vir die duiwel en sy trawante nie. Ons het dié kids in die lewe gebring. Hulle is van ons afhanklik. Ons moet hulle beskerm teen die bose, nie blootstel daaraan nie. Mammie, ouma, antie, niggie, buurvrou, vriendin, kyk na die kinders in jul gemeenskap. Help uit waar julle kan. Julle ken mekaar se struggle. Huil, bid en staan saam. Elke liewe dag ... Moenie vir nog ’n oop graf wag nie.