“HY DREIG my met die dood.” Dit was hoe Adam “Mannetjies” Pieterse (32) enkele weke voor sy dood by die polisie om hulp gesmeek het. Regter Nathan Erasmus het gister in die rondgaande Wes-Kaapse hooggeregshof in Vredendal dié woorde uit Mannetjies se polisieverklaring aangehaal. Die verklaring is op 2 Februarie 2015 gemaak nadat Martin Visser, op wie se plaas Mannetjies gewoon het, hom vir ’n tweede keer aangerand het. Dit was ook die tweede saak van aanranding wat Mannetjies teen Visser gemaak het. Visser is met die eerste saak op borgtog van R800 vrygelaat. Mannetjies was ’n seisoenwerker vir Visser se pa, Chris, maar het op Visser se plaas Dassievlak, buite Lutzville, gewoon. “Ek wonder of ons almal vandag hier sou gesit het as die polisie aan dié man se hulpkrete gehoor gegee het,” het Erasmus gesê. Erasmus het gesê baie goed is gesê oor die twee ooggetuies, Piet Kleyn en Klaas Claassen, se getuienis, veral omdat hulle as dronkaards gesien is. “Ja, daar was verskille in hul getuienis, maar wat onbetwisbaar is, is dat hulle wel die aand van 25 Februarie 2015 by Mannetjies se huis was.” Albei het getuig Visser het met ’n graaf by Mannetjies se huis ingegaan en gesê: “Jy kla my mos by die polisie aan, nè?” Met dié woorde het Visser vir Mannetjies met die graaf geslaan totdat hy doodstil gelê het. Daarna het hy Kleyn en Claassen gedwing om Mannetjies deur die kombuisvenster te druk en hom agter die quad ­bike vas te bind. Visser het hom toe meters ver gesleep. Toe is Mannetjies se liggaam in ’n vlak graf op die plaas begrawe. Sy lyk is op 17 Maart 2015 gevind nadat ander plaasbewoners vir Visser op en af by die plekkie naby die wingerde gesien beweeg het. Daar was ook baie brommers op die plek waar hy begrawe is. Esme Erasmus, staats­patoloog, het getuig Mannetjies se lyk was erg ontbind, maar hy het baie snywonde, wat soos verdedigings-wonde gelyk het, gehad. Sy geslagsdele en die gedeelte tussen die anus en die skrotum was erg mutilated. Daar kon egter nie met sekerheid gesê word of insekte dit geëet of iemand dit uitgesny het nie. Stilswye Regter Erasmus het gesê die staatspatoloog se getuienis, sowel as dié van kapt. Marius Joubert, die bloedspatselkenner, stem ooreen met die getuienis van die ooggetuies. “Visser het die aanklagte teen hom ontken, maar nooit vir die hof kom sê wat sy weergawe is nie. Hy het sy reg om stilswye gebruik.” Visser het deurgaans geen emosie getoon nie en het sy kop laag gehou, behalwe wanneer hy na sy vrou of ouers in die galery gekyk het. Erasmus het Visser ook skuldig bevind op ’n aanklag van die aanranding van Kleintjie Moses asook ’n aanklag van aanranding met die doel om ernstig te beseer. “Ek vind jou ook skuldig aan moord met voorbedagte rade, want jy is met ’n graaf na Mannetjies se huis en met ’n quad bike om juis sy liggaam so te vervoer.” Volg Shantel Moses op Twitter. Stuur nuuswenke aan info@son.co.za.