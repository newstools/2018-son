ERIC Tinkler moet Chippa United in die regte rigting begin stuur, maar hy sal dit moet doen teen SuperSport United, sy ou span. Die Chilli Boys pak SuperSport môreaand in die Lucas Moripe-stadium. Hulle sal hoop hulle behaal hulle eerste oorwinning in die Premier-sokkerliga (PSL). Chippa kon sover nog net een punt behaal. Dit was teen die nuweling Black Leopards. Dit was ook die einde van Dan Malesela as breier, en nou moet Tinkler die sukkelende Chippa sy A game leer. Die Chilli Boys (15de) is een van vier spanne wat nog nie ’n oorwinning in die PSL vanjaar behaal het nie. Vreemd genoeg sluit die lys die reuse Kaizer Chiefs en die uitblinker verlede jaar, Maritzburg United, wat laaste (16de) is, in. Tinkler se taak is nou om die Chilli Boys in ’n bedreiging vir die ander spanne te omskep. Hy het glad nie sleg gevaar in sy kort tyd by SuperSport nie: Onder hom het die klub die MTN8-titel verower. Opskuif Tinkler glo Chippa kan dit ook regkry, maar eers, sê hy, is dit uiters belangrik dat die span so gou moontlik sy eerste oorwinning behaal. Hy sê: “Ons kort eers ’n oorwinning sodat ons kan begin opskuif (op die puntelys). Die span lyk nie sleg nie; ek voel regtig ons kan dié seisoen onder die agt topspanne eindig.” Tinkler is nie net ’n gesoute breier nie; hy is ook een van die min Suid-Afrikaanse spelers wat ’n suksesvolle loopbaan oorsee gehad het. Hopelik kan hy dié ondervinding gebruik om Chippa te lig. Tinkler het reeds sy kaarte begin wys: Hy het sy oudhulpafrigter van Cape Town City, Vincent Kobola, ingekatrol. Daar is ook sprake dat hy Mark Mayambela van die kapteinskap wil onthef.