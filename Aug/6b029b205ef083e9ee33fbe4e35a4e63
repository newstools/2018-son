MET die naamsverandering-debakel onlangs oor die Kaapstadse Internasionale Lughawe het ’n groepie bruin musikante besef dat die Khoisan en bruin mense geen veldtog-songs van hul eie het nie. Dís toe dat die sangers Camillo Lombard en Dillon April, en die musiekvervaardiger Richard Burns besluit het op ’n song wat deur die Khoisan en bruin mense in hul optogte of verskillende veldtogte, soos land claims- of hul regte-veldtogte, gesing kan word. Gebore Hulle het toe die sanger en songwriter Durane Plaatjies, beter bekend as D.O.E.P., genader om ’n gepaste song te skryf. Dít is toe dat die “Khoi chant song” gebore is. Durane vertel: “Ek het ook besef dat ons mense feitlik geen freedom songs het nie. “Tydens optogte en campaigns sing ons net swart freedom songs, wat ons gedurende die apartheidsjare gesing het, en daardeur help ons eintlik die swart kultuur aan. “Ons móés toe iets kry om ons eie kultuur te represent. “En as ons vir onse regte gaan opstaan, moet daar iets wees wat ons in eenheid kan saamsing om ons mense bymekaar te bring. “Toe Camillo, Richard en Dillon my nader, het ek onmiddellik aan die werk gespring en aan die lirieke begin skryf. “Ek het gevoel die song moet karakter hê, met ’n jaart-style en klopse-beat, wat ons kultuur kan laat uitstaan en wat ons bruin mense kan geniet. “Dit moet ’n song wees wat sê: ‘Ons het fun.’ Dit moet egter ook sê ons sit ons voet dwars – die aggressiveness, die joyfulness, die kultuur, en dieselfde tyd wil ons stem dik maak.” April en Burns het die Khoi chant song se musiek geskep en dít by Lombard se studio by die Athlone-stadion opgeneem. Daarna is die vocals deur D.O.E.P. en die sanger net bekend as Gedagte by die Ican-sentrum se studio in Elsiesrivier opgeneem. Gedagte is veral bekend vir sy songs soos “Meisie Skud Jou Poen-Poen” en “Ek Voel my Voete Jeuk”. Die mixing gaan later deur Lombard gedoen word. “Ons beplan om die song eers aan verskeie radiostasies hier in die Kaap te stuur voordat ons dit by die einde van die maand op sosiale netwerke soos SoundCloud, Facebook en YouTube uitreik,” vertel D.O.E.P. opgewonde verder. “Mense kan dit dan verniet download, want ons wil hê dit moet onder almal versprei. “Ons beplan ook om later in hierdie jaar ’n musiekvideo te maak en ons wil graag Khoisan-mense en ons bruin mense daarin hê. “As daar mense is wat die onkoste wil dek, sal ons dit graag in CD-formaat wil uitreik. Die song gaan dan gesing word met ons campaigns en optogte.” Die bekende oud-politikus Peter Marais sê hy likes die song. “Dit is ’n puik idee en ek is baie opgewonde daaroor.” D.O.E.P voeg by die famous Facebook-vlogger Uncle Bekker en die gewilde sangeres Abigail “Koekie” James werk ook met hulle saam.