DIE Sentraal Karoo Sportraad het Son se sportskrywer Mark Ward as sy joernalis van die jaar aangewys. Die oorhandiging het Woensdag in die Showroom in Prince Albert plaasgevind waar Ward saam met die streek se sportpersoonlikhede en -legendes vereer is. Ward, wat in 2007 by Son aangesluit het, is ’n sportskrywer wat al 27 jaar op deeltydse sowel as voltydse wyse in sport in die Wes-Kaapse sowel as nasionaal verslag doen. Hy het ook die fotograaf van die jaar-prys ontvang. Hy sal op 25 Augustus in Pinelands meeding met die ander vyf streekwenners, van Cape­ Winelands, Eden, Overberg, Cape Metro en Weskus, om die Wes-Kaapse prys. Ward was ook onlangs ’n finalis by die Eden-sportraad se prysuitdeling. Ward sê: “Dit is die eerste keer dat ek deur die streek vereer is. Dit is te danke aan geleenthede wat deur my vorige redakteurs Andrew Koopman en Natheer Marshall geskep is. Dan wil ek ook dankie sê aan my huidige redakteurs, Neil Scott en Francois de Wet, en ek hoop hulle sal my toelaat om die werk voort te sit.”