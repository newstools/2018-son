‘ROEP Sy Naam in jou omstandigheid, roep Sy Naam in jou verdrukking, roep Sy Naam!” So lui die lirieke van ’n lied van die bekende gospelsangeres Remalia Esau van Ceres. Sy vertel opgewonde aan Son op Sondag dat sy in ’n seisoen is waar die Here Sy heerlikheid aan die volk wil uitstort. Sy sê jy moet ’n honger en dors hê, tyd deurbring in God se teenwoordigheid en baie bid, want daar lê jou krag en oorwinning. Sy sê sy skryf nuwe liedere soos wat die Here dit aan haar bedien. Sy het “Roep Sy Naam” in ’n baie moeilike tyd van haar lewe geskryf en vandag maak die lied oral opslae in die land. Esau vertel twee weke gelede het die Here haar in die nag laat wakker word en sy het net begin bid en geluister. Dis vir haar baie belangrik om in totale gehoorsaamheid te wandel, veral in die tye waarin ons leef. Sy sê die Here het vir haar gesê dis die aangename jaar wat aangebreek het en nou is die tyd dat God die land wil genees. “Ek wil vir elke vrou sê: Ken Hom in al jou weë en Hy sal jou paaie gelyk maak. “Staan op God se beloftes, want Hy staan wakker agter Sy Woord om dit te volbring.” Esau hou op 12 Augustus konsert in die Robertson-gemeenskapsaal. Die orkes Turning Point sal ook optree. Dit begin 17:00 en die toegang is R30. Kontak William Karelse gerus by 076 298 4009 of bel Esau by 083 288 5021 vir meer inligting.