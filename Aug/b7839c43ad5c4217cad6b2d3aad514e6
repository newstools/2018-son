DIE Wes-Kaapse departement van onderwys (WKOD) staan op teen boelies. In Mitchells Plain het die provinsie se minister van onderwys, Debbie Schäfer, Idols-wenner Paxton Fielies en DJ en radio-aanbieder Carl Wastie die veldtog gister in die Hoërskool Beacon Hill afgeskop. By die Hoërskool Parow het die sanger Emo Adams Woensdagoggend opgetree om die veldtog daar te begin. Schäfer, wat self ook op hoërskool geboelie is, het haar ondervinding met die leerders gedeel. Volgens Schäfer het die ander leerders haar gedurig geterg oor haar bril. Deesdae is dit egter veel rowwer en sy was geskok oor hoe leerders mekaar uitvloek met woorde wat matrose sal laat bloos. Schäfer sê: “Boelies is lafaards. Hulle laat jóú sleg voel om hulsélf goed te laat voel.” Sy het die leerders ook gewaarsku om versigtig te wees met als wat hulle in die sosiale media kwytraak. Dit sluit aan by die slagspreuk van die veldtog: “Raise your voice, not your phone.” Schäfer sê die departement sien hoe leerders deesdae die sosiale media gebruik om ander te terg, in die oë te sit of te intimideer. Paxton Fielies (17) het ook haar ondervinding van boelies met die leerders gedeel. Sy vertel hoe sy oornag ’n target geword het toe sy verlede jaar Idols gewen het. Fielies sê: “Ek het onbeskofte boodskappe ontvang. Mense het in my gesig vir my gesê hulle hou nie van my nie en ek het nie verdien om Idols te wen nie.” Die mooi sangeres voeg by dat leerders nie in sak en as moet gaan sit nie en dat hulle in hulself moet glo, boelies of te not.