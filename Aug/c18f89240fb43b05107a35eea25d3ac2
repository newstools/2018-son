POTE Human, afrigter van die Blou Bulle, het ’n groep van 28 spelers gekies vir sy opwarmingswedstryd môre in Worcester teen die Boland-Kavaliers. Die wedstryd vind in die Esselen Park-stadion plaas. Die afskop is 16:30. Human neem vanjaar weer die leisels as breier van die Curriebekerspan oor nadat hy die tuig by Nollis Marais oorgeneem het. Die ervare afrigter sê die feit dat vanjaar se reeks oor net een ronde gespeel word, maak sake moeilik. “Daar is min tyd vir voorbereiding. Dit is die rede waarom dit belangrik is dat ek ’n groep moes kies wat jong en ervare spelers insluit. “Dit is baie belangrik om die seisoen met momentum te begin. “Die wedstryd is ’n belangrike deel van ons voorbereiding,” het Human gesê. Vir die span se kaptein, Hanro Liebenberg, is dié wedstryd meer betekenisvol. Hy het sy opgang as kranige voorspeler by die Hoër Tegniese Skool Drostdy gemaak, waar hy in 2013 die Boland se Cravenweekspan gehaal het. Onder die spelers wat Human gaan inspan, is die voormalige Blitsbok Carel du Preez, sowel as die Universiteit van die Witwatersrand se Dan Kasende. Nóg ’n Blits, Heino Bezuidenhout, kry ook speelkans. BLOUE BULLE - Agterspelers: Divan Rossouw, Earll Dowrie, Dan Kasende, Xolisa Guma, Chris Hollis, Franco Naudé, Heino Bezuidenhout, JT Jackson, Tony Jantjies, Manie Libbok, Theo Maree, André Warner. Voorspelers: Hanro Liebenberg, Nic de Jager, Jano Venter, Paul Schoeman, Boom Prinsloo, Ruan Steenkamp, Carel du Preez, Hendré Stassen, Ruan Nortjé, Ruben van Heerden, Dayan van der Westhuizen, Conraad van Vuuren, Simphiwe Matanzima, Matthys Basson, Edgar Marutlulle, Corniel Els.