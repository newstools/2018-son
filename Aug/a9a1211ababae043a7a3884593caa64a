MEER as 1 000 vermeende misdadigers is die afgelope 10 dae in die provinsie gearresteer. Die arrestasie van die 1 359 verdagtes is gemaak onder leiding van die Operation Command Centre. Die klagte sluit in moord, sakeroof, verkragting, veediefstal, dronkbestuur, die onwettige besit van ’n vuurwapen, die besit van dwelms en die onwettige handel in drank. Die polisie het beslag gelê op 25 vuurwapens – 24 rewolwers en ’n haelgeweer – 45 patrone en 9 voertuie. Dwelms soos Mandrax, dagga, kokaïen, tik en 1 839 liter alkohol is ook gekonfiskeer. Verder het die polisie 17 gesteelde beeste en 46 gesteelde skape teruggevind. Die skape is naby Bityi in Mthatha gevind nadat 90 skape Saterdag in Qunu gesteel is. Uitgeken Die skape was in ’n verlate huis toegesluit. Niemand is gearresteer nie en die skape is aan hul regmatige eienaar teruggegee. Kol. Sibongile Soci, ’n polisiewoordvoerder, sê net twee van die beeste is al uitgeken. Soci het ’n beroep op vee-eie­naars gedoen om vermiste beeste aan te meld. Bewys van eienaarskap word geëis. Lt.genl. Liziwe Ntshinga, provinsiale polisiekommissaris, is trots op die arrestasies en beslagleggings, veral dié wat verband hou met trio-misdade soos gewapende roof, hijacking en sakeroof. “Die arrestasie van so baie verdagtes wys weer eens ons is daartoe verbind om misdadigers uit gemeenskappe te verwyder. “Die verwydering van 25 vuurwapens uit die hande van die verdagtes help ons in ons poging om alle onwettige vuurwapens uit ons provinsie te kry.”