USAIN Bolt, agtmalige Olimpiese naelloopkampioen, skaaf aan sy droom om ’n beroepsokkerspeler te word. Die 32-jarige Bolt het gister die eerste keer saam met die Australiese A-ligaspan Central Coast Mariners geoefen met die hoop om ’n permanente kontrak te kry. Bolt meen sy eerste dag op die oefenveld was nes dié van sy voorbereiding vir enige wedloop. “Dis net soos track and field, as jy weet wat ek bedoel,” het Bolt verduidelik. Hy sê die eerste dag van oefening is altyd die rofste. “Ek het ’n idee hoeveel werk jy moet insit en wat jy moet doen. Maar dit het okay gevoel.” Bolt sê hy is bewus daarvan dat dit tyd en baie werk gaan neem, maar hy is gereed daarvoor. Volgens Bolt gee hy nie om wat sy kritici oor sy nuwe potensiële loopbaan te sê het nie. “Hulle het in die verlede baie dinge gesê van my oor track en field, maar ek was nie geworry nie. “Dis nou weer ’n geleentheid vir my om hulle verkeerd te bewys. Ek stel geen standaarde nie. Ek werk net hard. “Ek praat met die coach oor wat ek moet doen.” – AP