DIE Chippa United-breier, Dan Malesela, mik na die topvier in dié PSL-seisoen. Malesela sê hy hou nie van te veel praat voor wedstryde nie en wil liewer hê dat die sokker die stories maak, maar hy sien geen rede waarom die klub nie daarna moet mik om in die topvier te eindig nie. “Die klub het reeds in die topagt geëindig. Laas seisoen was ek vir die grootste deel van die seisoen nie hier nie, maar die span het steeds net-net weer ’n topagt-plek misgeloop. Daarom voel ek dit is net reg dat ons nog hoër probeer mik,” sê hy. Malesela se spelers vertrek vandag om Sondag in die Dr. Petrus Molemela-stadion hul PSL-veldtog op ’n goeie noot teen Bloemfontein Celtic af te skop. Malesela sê almal wat by die klub betrokke is, het hoë verwagtings vir die seisoen. “Ons het goeie, ervare en jong klubspelers wat honger is om te wen. Die klub het nog nie ’n trofee gelig nie en dis ’n doelwit wat almal hier wil bereik. Dis moeilik om te sê ons gaan iets wen, maar die kwaliteit wat hier is, kan beslis sukses behaal.” Die klub-voorsitter, Chippa Mpengesi, sê ook hy staan bankvas agter Male­sela. Dít nadat hy Malesela verlede seisoen ná net drie wedstryde in die pad gesteek het. “Ek en Malesela het albei foute begaan. Dit het ons teenoor mekaar erken. “Dis een van die redes waarom hy terug is by ons,” verduidelik Mpengesi. “Ek voel ons as klub het geleer. Malesela is ook ’n gunsteling onder die Chilli Boy-ondersteuners. “Sy speelstyl is iets wat mense vermaak en Chippa wil SA sokker weer opkikker met opwindende spel.” Chippa sal Woensdag in die Nelson Mandelabaai-stadion sy eerste tuiswedstryd teen Orlando Pirates speel. Daarna pak die Chilli Boys die nuweling in die PSL, Black Leopards, in die Sisa Dukashe-stadion. VolgWerner Wippenaar op Twitter.