BENEWENS die Stormers se huidige finansiële verknorsing, is die Kaapse franchise nou verder in ’n afrigtings­krisis gedompel. Dít kom met die nuus dat nóg ’n Stormer-breier dit dalk oorweeg om die beleërde franchise te verlaat. Son op Sondag het betroubaar verneem dat Russell Winter – wat sedert 2016 die rol van voorspeler-afrigter van die Stormers en die Westelike Provinsie vervul – straks nie meer deel van die Stormers se Superrugby-planne vir 2019 is nie. Misnoeë Dít kom nadat Paul Treu, een van die Stormers se hulpafrigters, reeds aangedui het dat hy voortaan nie saam met die Stormers se hoofafrigter, Robbie Fleck, en nóg ’n hulpafrigter, Paul Feeney, kan werk nie. Treu het onlangs sy misnoeë uitgespreek oor hoe hy deur sy werkgewer en sommige lede van die Stormers se afrigtingspan behandel is. Hy was ’n Blitsbok-breier wat groot sukses as hoofafrigter op internasionale vlak behaal het. Dié afrigter kom uit ’n omgewing van hoë prestasie en voel gefrustreerd, aangesien hy nie die geleentheid gegun word om sy kennis tot die voordeel van die span te gebruik nie. Dit het egter nou aan die lig gekom dat Winter ook ongelukkig is omdat hy straks nie meer by die Stormers se Superrugby-span betrokke gaan wees nie. Winter het in sy speeldae van 1998 tot 2006 as losvoorspeler vir die Lions uitgedraf. Vanaf 2006 tot 2009 het hy die Newcastle Falcons ’n volle 50 keer verteenwoordig. Winter het van 2009 tot 2015 die Golden Lions se voorspelers afgerig voordat hy dieselfde rol sedert 2016 by die WP en die Stormers oorgeneem het. Met die Lions se hoofafrigter, Swys de Bruin, wat voortaan Rassie Erasmus, Springbok-afrigter, by die nasionale span kan uithelp, sal dit dalk die weg baan vir Winter om terug te keer en weer by sy ou franchise af te rig. Dit beteken dus dat die Stormers ’n nuwe voorspeler-afrigter sal moet kry.