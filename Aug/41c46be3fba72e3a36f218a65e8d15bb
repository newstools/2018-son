DIE Pumas gaan die Westelike Provinsie (WP) in Nelspruit probeer frustreer. Só het Dillyn Leyds oor vanaand se Curriebeker-kragmeting (CB) gesê. Leyds is die WP-kaptein. “Hulle (die Pumas) is nie verniet die SuperSport Challenge-kampioen nie. “Laas jaar het ons in die CB-kompetisie in Mpumalanga teen hulle vasgeval. “Hulle gaan ons beslis weer tot die uiterste beproef.” John Dobson, WP-breier, sê hulle weet presies wat om te verwag van sy eweknie, Jimmy Stonehouse, se manne. “Onder Jimmy is die Pumas ’n baie goed georganiseerde span. “Soos die Blou Bulle is hulle ’n tipiese Suid-Afrikaanse span. Hulle sal voorlangs wil domineer en ons met taktiese skoppe peper. “Al is hulle nie gelaai met baie bekende spelers nie, speel hulle altyd soos ’n hegte eenheid. “Daarom is hulle tot dusver vanjaar onoorwonne.” Dobson voeg by: “Ons weet wat van Stefan Ungerer (skrumskakel) gaan kom. “Ons agterste driehoek – Leyds, SP Marais en Sergeal Petersen – is al drie briljant in die lug. “Met Leyds op heelagter kan hy baie meer effektief op die teenaanval wees. Hy het baie meer vryheid om van die laaste vesting te strike. “Petersen op sy beste is volgens my een van die beste vleuels in Suid-Afrika.” Dobson sê ook: “Petersen is ’n skeppende speler wat graag dinge wil laat gebeur. “Dieselfde geld vir Marais, wat hoofsaaklik ook ’n heelagter is. “Ons agterste driehoek behoort baie effektief te wees.” Leyds glo die Pumas gaan sy span uitdaag deur hom dinge te laat doen wat hy nie normaalweg sal nie. “Ons sal net op ons eie plan moet fokus en seker maak ons neutraliseer hulle sterk punte.”