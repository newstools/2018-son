OUDTSHOORN. – ’n Honger man wat by ’n huis ingebreek en geld, ’n selfoon en blikkieskos gesteel het, mang nou. Ashwil Manual (28) het skuldig gepleit dat hy by Lisa Joseph se woning ingebreek en gesteel het. Hy is Dinsdag hier in die streekhof aan huisbraak met die opset om te steel en diefstal skuldig bevind en twee jaar gevangenisstraf opgelê. Manuel (hy het ’n vuur- wapen gehad) het R1 800 kontant, die selfoon en ses blikkies kos gesteel omdat hy werkloos en honger was. Die misdadiger is kort daarna in hegtenis geneem nadat hy reeds R680 van die gesteelde geld gebruik het. Misdaad Joseph het die res van haar geld, die selfoon en blikkieskos teruggekry. Streeklanddros JC Nortjé het met vonnisoplegging gesê die misdaad word in ’n ernstiger lig beskou omdat daar mense in die huis was. “Om meer as R600 te verloor, is vandag in enige huishouding baie geld. Ek wil ook ’n mate van genade betoon,” het die landdros gesê. Hy het voorts in ag geneem dat Manual skuldig gepleit en oop kaarte met die hof gespeel het. Behalwe die gevangenisstraf is hy ook onbevoeg verklaar om ’n vuurwapen te besit.