SERENA Williams (36) gaan haar dogter Afrika toe vat om haar meer oor haar komvandaan te leer. Die tennisster praat dié week in die tydskrif Essence oor hoe sy haar 11 maande oue dogtertjie, Olympia Ohanian, as ’n sterk vrou gaan grootmaak. Die 23-malige Grand Slam-wenner laat hoor: “Daar is so baie dinge wat ek haar wil leer oor hoe om ’n trotse swart vrou te wees en ek is so trots dat ek die geleentheid het. “Ek het so pas met my man, Alexis, gepraat. Ons het gesels oor hoe ons haar na Afrika wil neem om haar te wys waar sy vandaan kom en oor die krag wat haar voorvaders vir haar gee. “Ons wil hê sy moet voortbou en floreer op daai krag. En dít is nog net die begin van als wat ek haar wil leer.” En moet tog nie dink net oor haar ouers moerse baie geld het, gaan sy sommer kan lyf wegsteek nie. Die tennisster wei uit: “Ek wil ook hê sy moet ’n goeie werketiek hê. Ek wil hê sy moet weet wat haar ma gedoen het en dit moet haar motiveer.” Ja, nè! Dis eintlik bittersoet om so ’n suksesvolle ma soos Serena te hê. Dink net aan al die druk wat die arme Olympia gaan ervaar ... sjym.