OUDTSHOORN. – Die munisipaliteit het die Groter Oudtshoorn, wat De Rust en Dysselsdorp insluit, Woensdag tot droogte-rampgebied verklaar. Die Raubenheimerdam, die dorp se grootste waterbron, is tans 30,7% vol en as dit nie binnekort goed reën nie, sal die water nog net sowat 160 dae hou. Die mayor, Colan Sylvester, sê die besluit is eenparig geneem nadat inligting van die Suid Afrikaanse Weerburo en ’n voorlegging deur die Eden-distriksmunisipaliteit se hoof van rampbestuur, Gerhard Otto, in ag geneem is. Veldtog Volgens Otto is alle aanduidings dat Oudtshoorn oor die volgende ses maande buitengewone temperature en lae reënval kan verwag. Volgens Sylvester sal ’n risiko-komitee op die been gebring word. ’n Kommunikasiestrategie is ook ontwikkel vir ’n veldtog om inwoners op die hoogte van sake te hou. Daar is besluit om spesiale aandag te gee aan die herstel van lekkasies by wonings en besighede. Inwoners moet ook by waterbeperkings hou. Die aanlê van ’n noodpyplyn vanaf die Blossoms-grondwaterprojek teen ’n koste van R25,6 miljoen word beplan.