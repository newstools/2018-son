RASSIE Erasmus, Springbok-afrigter, sal ’n plan op binnesenter moet maak as sy span vanjaar in die Rugby Championship hond haaraf wil maak. Met Damian de Allende van die Stormers tans beseer, is Erasmus se opsies vir ’n nr. 12 beperk. André Esterhuizen van die Sharks is die enigste erkende binnesenter in die span. Hoewel Handré Pollard op Superrugby-vlak sy deugde as ’n nr. 12 gewys het, kan dit ’n hengse waagstuk wees om nou die Bokke se voorkeur-losskakel se rol te verander. Behalwe vir ’n flater op die verdediging in die Bokke se eerste toets in Junie teen Engeland het Pollard bo Elton­ Jantjies in die nr. 10-trui uitgetroon. Jantjies het gesukkel om die Bokke aan die gang te kry in nederlae teen Wallis en teen die Engelse in daardie laaste niksseggende toets in Kaapstad. Erasmus oorweeg Frans Steyn as ’n opsie, maar dié voormalige Shark is tans besig­ om saam met sy Franse klub, Montpellier, vir die nuwe­ Europese rugbyseisoen voor te berei. Die beskikbaarheid van Jan Serfontein, wat ook klubrugby in Frankryk speel, is ook ’n onsekere saak vir die Bokke. Dit lyk ook of die Bok-breier nie veel van die binnesenters van Suid-Afrika se ander Superrugby- en Pro14-spanne dink nie.