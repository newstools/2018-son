GWEDE Mantashe, ANC-voorsitter, se voorstel om plaasgrond tot 12 000 hektaar per boer te beperk, kry kritiek van die swart boerevereniging Nafu, Vryheidsfront Plus en Agri SA. Motsepe Matlala, Nafu-president, sê die voorstel is nie prakties of ekonomies haalbaar nie. “Dit sal nie werk nie. Jy het byvoorbeeld kommoditeite wat groot stukke land benodig.” News24 berig Mantashe het voorgestel die Grondwet moet gewysig word om grondeienaarskap te beperk en wit boere met meer grond as 12 000 ha te dwing om die res sonder vergoeding aan die staat te gee. Business Insider berig egter luidens die beste beskikbare data is net 0,22% van alle plase – ’n paar honderd – groter as 12 000 ha. – Eie verslaggewer