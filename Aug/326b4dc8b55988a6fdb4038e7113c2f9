GARY Neville, voormalige verdediger en kaptein van Manchester United, sê die klub se verdedigingslinie is net nie goed genoeg nie. Neville het veral Eric Bailly en Victor Lindelöf uitgesonder as die vrot appels in Sondag se vernederende nederlaag van 2-3 teen Brighton & Hove Al­bion. “Hulle was die twee verdedigers wat (José) Mourinho ingebring het om die span te versterk, maar dis glad nie goeie aanwinste nie,” het Neville gesê. “Daar is spelers by die klub wat nie goed genoeg is om vir Manchester United te speel nie. “Ek dink ook Mourinho weet tans nie wie sy beste span is nie.” Neville, wat 400 wedstryde vir United gespeel het, glo United sal dié seisoen met meer tyd beter word. “Maar die uiteindelike vraag is of hulle goed genoeg sal wees om aanspraak te maak op die titel. Ek twyfel ... ek dink hulle sal wel sterker word en dit sal moeiliker wees om teen hulle te speel. “Hulle sal beslis onder die vier beste spanne klaarmaak. “Maar die vier bestes was nooit regtig die bench mark vir ’n klub soos United nie. “United het hom altyd gemeet aan sukses in die Premierliga. En soos dinge tans staan, al is dit vroeg in die seisoen, lyk hulle nié goed genoeg as titel-aanspraakmakers nie.” – AP