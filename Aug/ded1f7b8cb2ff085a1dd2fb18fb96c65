SUID-AFRIKA se krieketkamp sien nie daarvoor kans om sonder Quinton de Kock klaar te kom nie. Krieket Suid-Afrika (KSA) wil nie kanse waag wat De Kock se beskikbaarheid vir die Proteas in gedrang kan bring nie. Dit is hoekom KSA ’n stokkie voor die Engelse graafskap Nottinghamshire se planne gesteek het. Op versoek van KSA sal De Kock nie meer in September in vier wedstryde vir Nottinghamshire speel nie. Nottingham­shire het sy teleurstelling uitgespreek dat hy nie De Kock se dienste kan verkry nie, maar verstaan KSA het die laaste sê. De Kock speel ook baie krieket, want hy is die Proteas se eerste keuse as paaltjiewagter-kolwer in ál drie formate van die spel. Selfs wanneer hy ligte beserings het, doen KSA alles in sy vermoë om De Kock op die veld te kry eerder as om ’n plaasvervanger in te span.