ROBERTSON. – Al lê die water nog laag, het talle deelnemers nogtans vir die 51ste Breederivier-kano­maraton ingeskryf. Die wedvaart is vandag en more tussen Bonnievale en die Kam’Bati-oord. Die lokaas hier is ’n nasionale titel – die SA K2­rivierkampioenskapstitel – wat op die spel is. Die rivier was vroeër dié week naby Robertson nog so laag dat deelnemers nie daar sou kon kan roei nie. Die organiseerders het toe maar die wedvaart vir laagwatertoestande aangepas. Pleks van twee skofte wat op mekaar volg, gaan roeiers nou maar die skof tussen Bonnievale en die Kam’Bati-oord naby Swellendam twee keer moet pak. Dit is die gewone op­lossing wanneer die hemelsluise deur die winter toe bly. Dié stand van sake is eintlik ’n jammerte, want die gebied het die laaste ruk heelwat reën gekry. “Daar is baie meer water as verlede jaar toe ons genoop was om dieselfde deel twee keer aan te pak,” het Kenny Rice, die verdedigende kampioen, gesê. Rice, wat kragte sal saamspan met Stu MacLaren, sal hul titel verdedig. Hy meen die laagwatertoestande pas hul voorbereiding goed vir volgende maand se wêreldkampioenskapswedvaart in Portugal. – Gameplan Media