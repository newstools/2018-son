PRESIES 28 jaar en ’n dag gelede is 59 mense dood in die Nor­thern Areas Uprising in die Baai. Hul familielede, die burgemeester, Athol Trollip, verskeie hoës en lede van partye het gister ’n kransleggingseremonie in die Papenkuil-begraafplaas langs Standfordweg bygewoon. In 1990 was apartheid nog van krag en die polisie het losgebrand op ’n skare nadat die gemeenskap ’n peaceful protest gehou het. Bruin inwoners was ongelukkig oor die huurgeld opgestoot is en hulle het dit geboikot. Pieter Hermaans, wat by die beweging betrokke was, het gesê hy onthou dit nog soos gister. “Ons is hier om die broers en susters wat ons verloor het, te herdenk. “Ons mense is agter in die hoekie gesit, maar hierdie event is net so groot soos wat in Sharpville en in Langa gebeur het.” Charles Hans, die sekretaris van die Northern Areas Uprising Committee, het gesê: “Dis nou die 28ste herdenking en nog niks is gedoen nie. “Dit was ’n monsteragtige, taai en evil stelsel. Mense was moeg vir die manier waarop hulle geleef het.” Dié komitee is in 2012 gestig en sy mikpunt is om eenheid in die noordelike areas te skep. Godfrey Ackley, wat die peaceful protest gereël het, het gesê: “Vandag presies om 11:25 op 6 Augustus 1990, is ek toegesluit deur die polisie. “Dit was veronderstel om ’n vreedsame march te wees. Ons as die Chatty Action Committee het die mandaat van inwoners van Bethelsdorp Uitbreiding 28, 21 en 31 en Bloemendal gekry om namens hulle ’n memorandum aan die munisipaliteit te oorhandig.” Ackley is die voorsitter van die Northern Areas Uprising Committee. Ackley het gesê hulle het toestemming van die nodige partye gekry om te march. Meer as 3 000 mense het deelgeneem. Op die sportveld tussen die Laerskool Greenville en die Senior Sekondêre Skool Chatty het die polisie op die skare losgebrand. “ ’n Wit (polisie)man het vir ons gesê hy gee ons vyf minute om te verdaag. Hy het net tot by vyf getel en toe skiet hulle op ons,” het Ackley verduidelik. “Dit was nie lekker om te sien hoe apartheid ons mense behandel het nie.” Misdadigers het baie winkels in die noordelike gebiede geplunder. Edmund van Vuuren, DA-LP, het gesê hy was betrokke by die uprising. “Ek was nog ’n onderwyser by die Hoërskool Chapman en die kinders was in vrees oor die dinge wat gebeur het in daai regering. Hulle was nie regverdig met ons nie en was nie bereid om om ’n tafel met ons te sit nie. “Prosesse moet aan die gang gesit word, want ons kan nie jaar na jaar net kranse kom lê nie. Die skuldiges moet boet vir wat hulle gedoen het.” Trollip het gesê onnodige force is gebruik op mense wat niks verkeerd gedoen het nie. “Ons moet nooit die (oorlede) mense vergeet nie. “Ons wil ’n lewende memorial bou sodat mense elke dag daar kan bymekaar kom en diegene wat dood is, kan herdenk.” Bettie Hendricks (55) het haar pa, Ruiter Nel, verloor. Rugwerwel “Hy was die broodwinner in ons gesin en ek, my suster en my broer moes na onsself kyk.” Alton Walker is ’n jaar nadat hy in die rugwerwel geskiet is in die hospitaal dood weens komplikasies. “Alton was op pad werk toe toe dit gebeur het by die Weseinde-petrolstasie,” het Sandra Pullen, sy niggie, gesê. Derick Abrahams het ook sy lewe verloor. “Hy was daar toe die winkels geplunder is en was in die pad toe hy geskiet is,” het David, sy pa, gesê. “Hy het drie kinders gehad wat ek moes grootmaak.” VolgMaryke Low op Twitter. Stuur nuuswenke aaninfo@son.co.za.