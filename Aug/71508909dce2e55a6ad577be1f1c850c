DIE Oos-Kaapse departement van gesondheid het begin met ’n omkeerplan vir die Tower Psigiatriese Hospitaal in Fort Beaufort. AlgoaFM berig die regstellende plan volg op die bekendstelling van ’n verslag deur prof. Malegapuru Makgoba, gesondheids- ombudsman. Hy het bewerings oor die skending van die regte van pasiënte by die hospitaal ondersoek nadat dit by die Suid-Afrikaanse Psigiatriese Vereniging (Sasop) gerapporteer is. In dié “hospitaal van gruwels” het 25 pasiënte glo tussen 2012 en 2017 gesterf. Makgoba het beklemtoon hy het geen sistemiese of enige geïnstitusionaliseerde skending van die regte van pasiënte gevind óf bewyse dat hulle verneder is nie. Hy het gesê die enigste bevinding is dat daar talle chroniese, sistemiese gebreke is. Dr. Kiran Sukeri, ’n vorige psi­giater van die Tower-hospitaal, het die oorspronklike klag gelê. Makgoba het verduidelik dr. Sukeri het nie geloofwaardige studies uitgevoer nie en dis ’n “ernstige fout aan sy kant”. In reaksie op die verslag het Helen Sauls-August, die LUR vir gesondheid, gesê die verslag het swakpunte in die stelsel uitgelig. Die departement sal die regstellende aanbevelings in die verslag implementeer om die stelsel op te knap. Sy meen dit sal ver­seker die dinge wat by die hospitaal gebeur het, sal nie herhaal word nie. Sauls-August sê die departement het reeds met ’n omkeerplan by die Tower Psigiatriese Hospitaal begin, insluitend die vervanging van hospitaalbestuur. Die enkelkamers vir die isolasie van pasiënte is volgens haar ook herontwerp en die sale word opgeknap. Die LUR vir gesondheid verduidelik die verbetering van fasiliteite vir die behandeling van geestesgesondheid geniet in die huidige boekjaar ’n hoë prioriteit in haar departement.