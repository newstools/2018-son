DIE 12de Artscape Humanity Arts Festival het op 20 Julie met fanfare afgeskop. Die produksie Ruth First: 117 Days is tans op die verhoog. Die tema van die fees is “A Spotlight on Cultural Diversity: Transformation & Healing Through the Arts” – en dit hou aan tot 18 Augustus. Die fees is geborg deur die Stad Kaapstad, wat die rol van vroue in die stryd teen apartheid – 60 jaar gelede – herdenk. Die hoofaanbieding is die Ruth First-produksie, wat die storie van haar lewe vertel. Sy was die eerste wit vrou wat gearresteer en in afsondering opgesluit is. Marlene le Roux, uitvoerende hoof van die Kunstekaap-teater, vertel: “Die fees word gewy aan ikoniese­ vroue wat die stryd teen apartheid gelei het, tot die moderne ‘She-roes’. Met die werk van Lee-Ann van Rooi, Siphokazi Jonas en die wyle gestremde aktivis Patience Lunika.” Die ander produksie, Around the Fire van Jonas, is ’n eg en uniek Suid-Afrikaanse storie van vier vroue van die Kaapse Vlakte om ’n kampvuur. Die bekende Van Rooi, aktrise, opvoeder, skrywer en regisseur, bring haar werk Liefde in Rooi van 14 tot 18 Augustus na die Artscape-verhoog. Dié Afrikaanse blyspel geskryf deur Enrico Hartzenberg, Liefde in Rooi, is ’n storie van oorwinning en van die oorlewingstryd van ’n Kaapse Vlakte-gemeenskap waarin daar maar min tyd is vir liefde. Kay Smith, Chanel Kock en Gershwin Mias tree op onder Van Rooi se regie.