WAT? Die Wallabies ’n gunsteling vir vanjaar se openingswedstryd van die Rugby Championship? Nee wat, sê Michael Cheika, die breier van die Australiërs, aan hul Nieu-Seelandse teenstanders vir volgende naweek se kopstampery in Sydney. Volgens Cheika kan die All Blacks maar die heuningkwas wegsit en nie so vroeg met die mind games begin nie. Volgens Steve Hansen, All Black-afrigter, is die Australiërs vanjaar ’n definitiewe gunsteling om op opening day met die louere weg te stap. Cheika kon nie help om sarkasties te glimlag toe hy oor Hansen se uitlatings gepols is nie. “Ek was so ’n bietjie verbaas,” het Cheika aan die Sydney Morning Herald gesê. “Hansen is ’n goeie afrigter. Hy het natuurlik ’n uitstekende rugbybrein. Hy lei ’n span wat die beste in die wêreld is. Hy is ’n baie goeie afrigter. Ek dink hy is dalk verkeerd, want baie van sy spelers sal nie daarmee saamstem nie.” Die laaste keer dat die All Blacks en Wallabies mekaar gepak het, was die Australiërs vir die eerste keer in drie jaar aan die wenkant in Brisbane. Dít was egter ’n niksseggende wedstryd vir die Kiwi’s, wat voor ’n derde ontmoeting met die Wallabies reeds die Rugby Championship gewen het. Die Bledisloe Cup, waarvoor dié twee lande jaarliks sake uitspook, was ook reeds deur die All Blacks gewen. Volgens Hansen het daai nederlaag in Brisbane egter getoon dat die Wallabies se spel begin verbeter. “Hulle is ’n baie goeie span en het ’n wyse besluit geneem deur vanjaar met vier spanne in Superrugby terug te keer. Hulle het diepte ontwikkel en daai diepte het ’n werketiek geskep vir spelers om alles in te sit om gekies te word. “Hulle is ’n baie slim span en soos Australiërs maar bekend is, is hulle vol selfvertroue. “As jy mense toelaat om hul selfvertroue op te bou, gaan hulle jou onderkry,” meen Hansen.