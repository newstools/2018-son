DILLYN Leyds is tans die enigste oplossing vir die Springbokke op heelagter tensy Frans Steyn beskikbaar is. Dít is die mening van Chester Williams, die legen­dariese Springbok-vleuel. Met Warrick Gelant wat weens besering nie in die Kampioenskapsreeks in aksie gaan wees nie en Curwin Bosch wat nie deur Rassie Erasmus, Springbok-afrigter, na die oefenkamp in Stellenbosch genooi is nie, lyk dit of die Bok-breier op soek is na ’n ander opsie om die Bokke se laaste vesting te beman. Willie le Roux is tans die man in die saal. Daar is egter sprake dat hy dalk nie vir die Kampioenskapsreeks beskikbaar kan wees nie. Die ervare Steyn is in die verlede al met groot sukses in die nr. 15-trui vir die Bokke ingespan. Erasmus beskou hom egter eerder as ’n binnesenter. Andries Coetzee van die Lions is ook ’n opsie op heelagter en die veteraan Lwazi Mvovo is ook weer deur Erasmus na die oefenkamp genooi. Ruan Combrinck van die Lions kan op vleuel en heelagter speel. Williams glo egter die gevaarlike Leyds is tans beslis die beste opsie in die laaste vesting­. Williams het gister aan Son gesê: “Dillyn was die enigste Stormer-speler wat vanjaar gevaarlik gelyk het op die aanval – veral vanaf gebroke spel. “Hy is ’n veelsydige speler en die Stormers het hom gebruik waar die span hom nodig gehad het. “Dillyn is ’n baie talentvolle speler. Hy is nie net onvoorspelbaar nie, maar speel met baie energie.” Williams glo Leyds is die ideale plaasvervanger wanneer daar beserings is. “Hy het al oor en oor bewys hy kan effektief op heelagter en vleuel wees. “Boonop is hy ’n spanman en sal enige plek speel waar hy benodig word. “Dit kan nie skade doen as hy in die vergrote groep ingesluit word nie. “Ek dink sy enigste tekortkominge op heelagter is sy taktiese skoppe uit sy kwartgebied. “Dit is egter iets wat hy maklik kan uitstryk,” meen Williams. Volg Adnaan Mohamed op Twitter.