ONS sê ja vir die ont­eiening van grond sonder­ vergoeding. Dít was die algemene boodskap in die openbare verhore oor die onteiening van grond sonder vergoeding wat Saterdag in Kaapstad geëindig het. Honderde belangstellendes van oor die provinsie heen het opgeruk om die AGS-kerk in Goodwood vol te pak. Dit was ná die aankondiging wat pres. Cyril Rama­phosa verlede week gedoen het. Ramaphosa het toe gesê ’n wysiging aan artikel 25 van die Grondwet sal beslis oorweeg word sodat grond­ onteien kan word sonder dat vergoeding betaal word. Dít het die hele land in rep en roer. Die laaste sessie in Goodwood was dan ook geen uitsondering nie. Emosies het soms hoog opgevlam wanneer uiting aan frustrasies gegee is. ’n Groot getal polisie­beamptes het ’n wakende oog gehou oor die singende en dansende massas buite die kerk. Lisa Abrahams het aan die parlementêre komitee gesê sy steun die onteiening van grond sonder vergoeding ten volle. Abrahams het gesê: “Niemand het met ons gekonsulteer toe ons grond in die apartheidsjare net afgevat is nie. “Al twee my oupas is doodgeskop oor hul eie grond, maar nou wil organisasies soos AfriForum teen die karre skop, maar hulle behoort hulle dood te skaam vir die goed wat hulle gedoen het. “Ons krepeer en kry swaar. God het ons swaarkry gesien, dís hoekom dinge moet verander,” het sy onder luide toejuiging gesê. ’n Vurige Bettie Fortuin van De Doorns het gesê: “Ek is ’n plaaswerker en ons wat die grond bewerk, het nog nooit grond gehad nie. “Daar is boere wat 13, 14 plase besit en as jy jouself klaar siek gewerk het, moet jy skuif na ’n shack of ’n Hop-huis.” Luvuyo Mathisi van Atlantis en Trevor Jacobs van Elsiesrivier beskou die ont­eiening van grond as ’n geleentheid vir armes om hul omstandighede te verbeter. Uitgejou Jacobs het gesê: “Ons soek nie moeilikheid nie; ons soek net die grond wat aan ons behoort.” Die gehoor moes gekalmeer word nadat Malusi Booi van die Demokratiese Alliansie (DA) gesê het hy ondersteun nie die ont­eiening van grond sonder vergoeding nie. Booi is uitgejou toe hy gesê het: “Mense het lenings aangegaan om die grond wat hulle het, te bekom. “As ons grond net gaan afvat, gaan ons die ekonomie kelder. “Die regering wil nou ’n populist shortcut vat aangesien die verkiesing net om die draai is.”