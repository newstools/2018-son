NÁ DIE vlaag treinbrande en die verlies van byna 150 treinwaens is daar een vraag wat steeds nie beantwoord kan word nie: Waar is en wat doen die sekuriteitsmense? Dit blyk ”sekuriteit” is ’n vloekwoord en ’n baie sensitiewe onderwerp vir die Passasierspooragentskap van Suid-Afrika (Prasa). Ernest Hendricks, hoof van sekuriteit van Metrorail Wes-Kaap, het dit nie belangrik genoeg geag om vrae oor sekuriteit vir die treindiens te beantwoord nie. Son op Sondag het ’n onderhoud gereël met Hendricks. Aanvanklik is daar ingestem, maar later is die koerant ingelig die onderhoud kan nie meer geskied nie. Pogings om antwoorde op skrif te kry, was onsuksesvol. Die burgerregteorganisasie #UniteBehind reken kommuni­kasie by Prasa moet verbeter, veral met pendelaars. Son op Sondag het aan Metrorail uitgewys dat talle rolspelers, veral pendelaars, eenvoudige sekuriteitsvrae vra, maar dat daar net geen antwoorde is nie en dat dit die indruk skep dat Metrorail iets het om weg te steek. Richard Walker, streekbestuurder van Metrorail, het toe onderneem om te reageer op die vrae. Vrydag het Walker egter gesê hy twyfel of hy die koerant se dead­line sal maak. Dikeledi Magadzi, voorsitter van die parlementêre komitee oor vervoer, sê Prasa het vroeër vanjaar belowe om sekuriteitsmaatreëls op te skerp. “Ons veroordeel die vandalisme en treinbrande, maar daar is ook net geen verbetering in sekuriteit nie. As komitee soek ons meer optrede deur Prasa. Prasa het geld gekry om die sekuriteitskwessies op te los. Die geld is nie in die vorige finansiële jaar gebruik om sekuriteit op te skerp nie.” Veiligheid Intussen het die Stad Kaapstad se burgemeesterskomitee hierdie week die aanstelling van 100 wetstoepassingsbeamptes vir ’n spoortoepassingseenheid goedgekeur. #UniteBehind het hierdie veldtog verwelkom, maar glo nog baie meer moet gedoen word. “Dit moet op nasionale vlak uitgebrei word. Om daardie rede het ons aan pres. Cyril­ Ramaphosa geskryf en ’n gekoördineerde reak­sie op die voorvalle van brandstigting gevra,” verduidelik Matthew Hirsch, woordvoerder vir #UniteBehind. Brett Herron, burgemeesters­komiteelid vir vervoer, sê die werwing van die beamptes sal dadelik geskied uit die wetstoepassings­departement se databasis van gekwalifiseerde personeel. “Die goedkeuring kon nie gou genoeg gebeur nie. Pendelaars ly weens langer reistye, vertragings en treine wat gekanselleer word. “Die spoortoepassingseenheid se fokus sal op die veiligheid en sekuriteit van Metrorail se pendelaars en infrastruktuur wees. Die eenheid sal so gou moontlik operasioneel wees,” aldus Herron. Riana Scott, woordvoerder vir Metrorail, sê egter die betrokke partye het nog nie die ontplooiing van die spoortoepassingsbeamptes bespreek nie. “Daar is net gepraat oor die werwing en opleiding wat deur die Stad gedoen sal word. “Die ontplooiing van die be­amptes is nie bespreek nie. “Daar kan seker aangeneem word dit sal gedoen word soos die huidige sekuriteitsbeamptes, gegrond op intelligensie-inligting en misdaad­tendense.” Hirsch sê verder: “Die veiligheid van pendelaars is uiters belangrik. “As daar enige planne is om te verbeter, moet dit so spoedig moontlik geïmplimenteer word.” Son op Sondag verstaan Metrorail het in die Wes-Kaap net 1 845 sekuriteits­beamptes. Hulle moet ’n spoorlyn beskerm wat oor 600 km strek. Hiervan is 789 werknemers van Prasa en die res gekontrakteerde sekuriteitswagte. Terwyl daar ’n vertraging is oor wat Metrorail gaan doen om weer pendelaars se vertroue te wen, is daar ook geen pogings om die siening teen te werk dat sekuriteitswagte lui, onbevoeg en permanent op ’n break is nie.Volg Earl September op Twitter. Stuur nuuswenke aan info@son.co.za.