MOSSELBAAI. – ’n Groep moerige inwoners sweer hulle gaan ’n shebeen sluit oor dié “dop aan skoolkids verkoop”. Die shebeen doen besigheid uit ’n groot shack in Asla Park en begin nou op almal se senuwees werk. Ouers moan oor die klipharde doef-doef-musiek deur die nag wat hulle hartkloppings laat kry. Naweke raak vir die inwoners loutere hel. Die inwoners beweer die shebeen-baas smeer sy gat aan hulle af en hy het geen respek vir hulle nie. Die joint lok ook glo allerhande ongewensde elemente na die gebied wat inwoners besteel. Similo Mvambo, ’n knorrige inwoner, sê: “Ons het ’n ultimatum aan die man gestel. “Ons is fed-up met die musiek, die kinders wat daar uithang en alles. “Ons het hom tot die einde van die week kans gegee om sy huis in orde te kry. “Ons is nie bereid om nóg ’n naweek van hel deur te gaan nie. “Ons het hom gedreig dat ons die polisie in kennis gaan stel indien­ hy nie ons as inwoners in ag neem en alles uitsort nie.” Peter Gysman, buurtwaglid, sê: “Ons het al talle klagtes gekry oor die plek.” Ndumiso Nkwali, die eienaar, weier volstrek om kommentaar te gee. Hy noem wel: “Die mense is sommer net jaloers oor ek op ’n eerlike manier ’n bestaan probeer maak.”