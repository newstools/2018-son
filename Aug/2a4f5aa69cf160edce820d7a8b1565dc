VERSKEIE mense is gister tydens ’n taxi-ongeluk naby Kaapstad beseer. Die ongeluk het omstreeks 08:25 in Philip Kgosana- rylaan gebeur. Die taxi was na verneem oorlaai – daar was meer as 20 passasiers in die taxi. Die taxibestuurder het vermoedelik beheer oor die taxi verloor en dit het omgeslaan en op sy sy te lande gekom. Die nooddienste en brandweer was op die toneel om die beseerdes uit die taxi te red. Al die beseerdes is met verskeie ambulanse na nabygeleë hospitale vervoer. Volgens Maxine Bezuidenhout, ’n woordvoerder van die verkeersdienste, is ’n vrou ernstig beseer en nege ander het ligte beserings opgedoen. Die pad was amper ’n uur vir verkeer gesluit.