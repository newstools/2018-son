AL MELD taxi-bestuurders gereeld nie vir hul skof aan nie, loop dinge mooi by die Nelson Mandelabaai-munisipaliteit se geïntegreerde padvervoerdiens (IPTS) se depot in Cleary Park, sê Chris King. Hy is die hoofbeampte van die Voertuigbedryfsmaatskappy. Soms daag bestuurders en conductors van die taxi-voederstelsel nie vir werk op nie. Dit maak die werkrooster deurmekaar. “Dan sit dit ons in ’n predicament wat hul salarisse en lone betref. Gelukkig is daar altyd drivers wat bereid is om in te staan en ’n ekstra skof te werk.” King meen al die jare se werk in ’n informele taxi-bedryf dra by tot hierdie probleem. “Baie van hulle het donkiejare op ’n taxi gewerk. Om op ’n taxi te werk was hul eerste job. Dit vat tyd om uit daardie manier van operate te kom. Hier werk dit anders en hulle sal nog daaraan gewoond raak.” King voeg by sekuriteit by die depot is opgeskerp. Die kringtelevisiestelsel werk nou beter as toe motor­onderdele ’n paar maande gelede onverklaarbaar in ’n taxi op die perseel gevind is. “Die ses mans van die maintenance workshop wat betrek en tydelik geskors is, is terug in die werk. “Ons het ’n interne proses gevolg. Verklarings is geneem en nou herstel ons die verhouding met mekaar.” King is besig om tien reserviste aan te stel om die sekuriteit nog verder op te skerp. Volgens hom is daar nog baie werk om te doen. Hulle het ’n driejaar-ooreenkoms met die munisipaliteit om die IPTS se starter service glad te laat verloop. “Een van die dinge wat ons nie kon doen toe die diens op 16 Mei begin het nie, was medical screenings. Ons doen dit nou.” Daar was ook klagtes dat die bestuurders nie oortyd betaal word nie. King verduidelik werkers kry af dae om vir hul oortyd te compensate. Hy voeg by: “Ek het met die IPTS-kantoor gepraat oor watter planne gemaak kan word om die werkmag vir openbare vakansiedae te betaal.” Hy meen die betaling van lone verloop deesdae gladder danksy hulp van die begroting en tesourie. “Die IPTS is vir ons ’n groot learn­ing curve. “Aan die begin van ’n projek sal daar maar altyd groeipyne wees.”