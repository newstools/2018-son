’N OU van Mitchells Plain worry hom stukkend nadat skelms hom gister beroof het. Die ou het mense daarna op Facebook teen die rowers gewaarsku. Volgens die slagoffer is hy deur twee jong, bruin ouens genader. Die voorval het omstreeks 05:00 op die hoek van Montagu-rylaan en Tulbach-weg plaasgevind. Sy plasing lees: “Ek is beroof en in die skouer gesteek. “Uit die manier hoe die voorval plaasgevind het, kon ek uitmaak dat die twee ouens nie ervaring gehad het nie, want hulle het my selfoon in my broeksak gelos en net my wallet met my bankkaarte en R200 gevat. “Hulle het ook my swart Nike SB-rugsak gevat.” Die man sê dis die inhoud van die rugsak wat hom erg laat worry. “My werkgoed, soos my locker se sleutel, ’n reflector-baadjie met my werk se naam op die agterkant en ’n gaspistool wat ek die naweek gekoop het, was in die sak. “Ek sou die gun by die werk met gas gevul het.” Volgens die slagoffer kan sy gaspistool maklik vir ’n regte een aangesien word en dís hoekom hy die post gemaak het. “Ek vrees dat hulle mense verder kan terroriseer. Hulle het in ’n silwer of grys Daewoo hatchback weggekom. “Dit het swart getinte vensters gehad en was op Tulbach-weg naby die winkel geparkeer. Dit lyk asof hulle die ding beplan het.” Die ou sê die rowers kan maar alles hou wat hulle gevat het en hy is net dankbaar vir sy lewe. “Ek is nou ook meer versigtig vir die f*kk*rs. “Ek is nie so ’n ou nie, maar kan vinnig so word. Volgende keer sal ek meer voorbereid wees. Ek belowe!” Die polisie het teen druktyd nie op Son se navrae kommentaar gelewer nie. Volg Tracy-Lynn Ruiters op Twitter. Stuur nuuswenke aaninfo@son.co.za.