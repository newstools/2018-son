DYLAN August (21) van Arcadia in die Northerns is onlangs as die eerste Mnr. Gay PE gekies en meen gay mense oral in die wêreld ervaar baie diskriminasie en uitdagings. “My ervaring as ’n gay persoon in PE is die moeite werd en aangenaam omdat ek getrou bly aan wie ek is en waarin ek glo. “Ek het baie wonderlike straight mense ontmoet wat my liefhet vir wie en wat ek is en wat my en die breër LGBTQI+-gemeenskap sal ondersteun.” August sê hy het vir die kompetisie ingeskryf om aan die straight gemeenskap in die Baai te wys om gay te wees beteken nie dat jy vroueklere moet dra of soos ’n vrou optree nie. “Ons is gay, maar ons is nog steeds mans wat net belang stel in dieselfde geslag. “Deur vir hierdie kompetisie in te skryf, was my doel om bewustheid onder die straight gemeenskap te bring dat gays nie as ’n vrou geklassifiseer moet word nie. “Dit gee my die kans om ’n platform te skep vir alle lesbiërs en gays om hulle uit te druk en meer bewustheid onder die straight gemeenskap te skep oor hoe gays en lesbiërs met alle seksuele oriëntasies interaksie het en hoe normaal ons as die LGBTQI+-community is.” August, wat by die Primêre Skool Arcadia en Hoërskool Cillié in Sydenham skoolgegaan het, werk tans as ’n leerder­ondersteuningsagent (LSA) by ’n hoërskool en is ook besig met ’n learnership as ’n maatskaplike hulpwerker. Sy raad aan ander is om net hulself te wees en die meeste van hul lewe te maak. “Moenie verberg wie jy is om ander tevrede te stel nie. “Onthou dat jou geluk slegs deur jouself en deur niemand anders bepaal word nie.” Heinrich Terblanche, wat die kompetisie gereël het, sê die kompetisie se doel was om bewustheid onder die algemene publiek te skep oor kwessies rakende die gay-gemeenskap. “ ’n Ander doel was om te help om ’n plek te skep vir lede van die LGBTQI+-gemeenskap waar hulle veilig voel om hulself uit te druk. “Die Mnr. Gay PE-kompetisie het ten doel om bewustheid in verskeie gemeenskappe te skep deur fondsinsamelingsgeleenthede te bied en deur deel te neem aan bewusmakingsveldtogte.” Terblanche het bevestig dat August die eerste Mnr. Gay PE is. “Sewe inskrywings is ontvang, maar een persoon het hom ’n paar dae voor die kompetisie onttrek.” Hy voeg by daar is gebiede in die Baai wat lede van die LGBTQI+-gemeenskap aanvaar, maar dan is daar gebiede waar daar teen hulle gediskrimineer word. “Bygesê, dit is nou makliker om lid van hierdie gemeenskap te wees in vergelyking met my grootwordjare. Ek dink dit is omdat mense (ouers, familie en die gemeenskap) dit meer aanvaar het.” Hy voeg by dat hy nie ander stede met PE kan vergelyk nie. “Maar wat ek kan sê, is dat ons vorentoe beweeg in terme van bewustheid.”