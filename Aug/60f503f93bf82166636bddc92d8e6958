METROFAIL se pendelaars moes gister vir hulle lewe uit nog ’n brandende trein spring, dié keer op Koeberg-stasie. Die brand het omstreeks 10:00 in die voorste wa van die stilstaande trein uitgebreek. Niemand is beseer nie. Die Wes-Kaapse minister van vervoer, Donald Grant, het die brand veroordeel. Hy het gesê dit raak nou ’n noodsaaklikheid dat die nasionale regering nuwe treine na die Kaap stuur. Grant het die mense van die provinsie aangemoedig om die regering te help om die culprits vas te trek voordat die treinstelsel heeltemal platval. “Die wa wat gebrand het, is ’n motorwa. Dit kan nie vanself brand nie. Iemand het dit aan die brand gesteek. “Daar is nou minder as 40 treine in die Kaap, in vergelyking met die 88 treine wat benodig word om ’n effektiewe diens te lewer. “Dit kan nie meer so aangaan nie. Ons moet die culprits agter die brande vastrek.” Grant het gesê dit wil voorkom of ’n sindikaat agter die brande sit. Riana Scott, ’n Metrorail-woordvoerder, het gesê die personeel het vinnig gereageer om die brand tot een wa te beperk. Die oorsaak van die brand word nog ondersoek, maar duisende pendelaars het onmiddellik die negatiewe effekte daarvan gevoel. Verskeie treine is herlei, wat gelei het tot tientalle vertragings en kansellasies. Theo Layne, ’n woordvoerder van die Stad Kaapstad se brand-en-reddingsdiens, het gesê hulle het omstreeks 10:05 op die brand gereageer. Kapt. FC van Wyk, ’n polisiewoordvoerder, het gesê die assistent-driver het die driver oor die brand ingelig nadat ’n passasier alarm gemaak het. Van Wyk het bevestig geen beserings is aangemeld nie. Grant meen omdat niemand vir die treinbrande gevang en gestraf word nie, is daar geen afskrikmiddel vir die brandstigters nie. Volg Anele Mfazwe op Twitter. Stuur enige nuuswenke aan info@son.co.za.