“KYK links, dan regs, dan weer links.” Dít is een van die basiese verkeersveiligheidsreëls wat lede van die plaaslike verkeersafdeling in samewerking met provinsiale verkeer vir leerders van Kannaland geleer het. Steph Petersen is ’n nuwe besem by Kannaland-verkeer wat skoon vee. Petersen het dié geleentheid met die skole gereël nadat hy opgelet het dat leerders aan onveilige verkeersituasies bloot­gestel word wanneer hulle skool en huis toe gaan. Lulamile Lakata van die provinsiale verkeersafdeling het die leerders meer geleer oor padtekens soos die voetoorgang, toegee­- en stopteken. Hy sê: “Ons gaan skolierpatrollies in samewerking met die ouers reël. “Ons gaan ook voetoorgange op die stoepe trek, dan kan die leerders sommer in ’n veilige omgewing leer. “Daar word beoog om in die toekoms ’n junior traffic training centre (JTTC) te vestig. Glimbaadjies “Leerders sal padreëls aanleer wat hulle sal onthou wanneer hulle vir leerlinglisensies kom skryf.” Volgens Zamikhaya Tunywashe van die departement vervoer en openbare werke gaan ouers met glimbaadjies toegerus word. Daar sal ook naweke skoolkompetisies gehou word met borge. Petersen het veral klem gelê op grondslagfase-leerders wat nog nie kan onderskei van watter kant die klank van ’n aankomende motor kom nie. Hy het ook opvoeders se harte bly gemaak toe hy aangekondig het dat Kannaland aansoek gedoen het vir die vestiging van ’n K53-baan waar mense in die dorp kan uitpasseer.