KLEIN Nederburg Sekondêr (KN) se dramagroep is weer besig met ’n nuwe produksie, Die Anderkant. Die dramaspan werk hard aan die ATKV-tienertoneel, wat Donderdag plaasvind. Die drama speel af in die hiernamaals en beloof om die gehoor diep te laat nadink oor “die anderkant”. Die spelers is Adlynn Mouries (as die jong vrou) en Wesley Jantjies (as die jong man). Die ander karakters is Chelsea Mouries, Matthew en Caiden van Schoor, Warren Jantjies, Clinton en Clayton Weitz, Erin Smith, Nicolle van Niekerk, Ethan Duminy en Valne Schoeman. Die sewe doodsondes is: Robin Apolis, Almeter Koopman, Charmon-Lee Herringer, Gerelee Barends, Gabriella Bosch, Eliska Jacobs en Greano Baron. Die klank word waargeneem deur Houston Davids en die beligting deur Chelsey Sauls. Die Anderkant is KN se tweede produksie nadat sy suksesvolle musiekblyspel Simunye vroeër dié jaar by die Kunstekaap opgevoer is. Sy beplande produksie vir die Suidoosterfees 2019 is ’n huldeblyk aan Johannes Kerkorrel deur middel van sang, dans, dramatisering en Kerkorrel se musiek. Volgens die regisseur is dit hoog tyd dat Kerkorrel weer ’n slag gehuldig word.