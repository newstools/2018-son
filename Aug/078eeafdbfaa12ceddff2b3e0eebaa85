RETREAT se rugbyklub kan al kwalifikasie vir Superliga C in Westelike Provinsie-klubrugby begin proe. Die Pers Bulle het voor gisteraand se game teen die Titans gemaklik tweede op die Northern League se puntelys gesit. Nog net ’n paar oorwinnings in dié afdeling en Retreat kan die Top 9-uitspeelstryde haal vir volgende jaar se Superliga C. Onder die wakende oog van Pat Marais, hoofafrigter, en Ricky Africa, spanbestuurder, is daar ’n herlewing by die Pers Bulle. Die tweede span doen net so goed met Belven Hope, hoofafrigter, en Alvin Davids, spanbestuurder, aan die stuur. Die Pers Bulle se naas­bestes het nog nie ’n wedstryd verloor nie. Anthony Almacin, voorsitter van die Pers Bulle, sê hulle gaan dié naweek so ’n bietjie vergeet van die wedloop om te kwalifiseer. Die klub wil eers ’n bietjie feesvier. Hy het 120 jaar oud geword en wil môre op die Allenby Drive-sportkompleks rugby vir die liefde daarvan speel. Daarom het dié klub vriendskaplike wedstryde teen sy Paarlse bondgenoot Young Standards gereël. Kanonne Young Standards het ook ’n naweek af in WP-klubrugby se Paarl-liga. Die dag se verrigtinge skop 09:00 uur af met die klub se o. 15- en o. 19-span wat teen die Hoërskool Swaanswyk speel. Die Pers Bulle se Old Boys is dan eers 14:45 in aksie voordat die groot kanonne 16:00 slaags raak. Intussen belowe die voorste ligas van die Westelike Provinsie dié naweek ook weer hope aksie. Die hondegeveg in die Superliga B gaan weer al die aandag trek. In die Superliga A maak Maties se groot oorwinnings steeds ’n mockery van die WP se voorste klubkompetisie. Maar in die B-afdeling is dit ’n ander saak. Hier is ’n hele tien spanne nog in die running om vir Superliga A te kwalifiseer. Die punteverskil onder die voorste tien is nie baie groot nie. Franschhoek en Paarl blyk egter die sterkste spanne te wees. Die fixtures is: WP Superliga A Belhar t UWK, Hamiltons t Brackenfell; St. Georges t Valsbaai; Unie-Milnerton t Victoriane; Tygerberg t SK-Walmers; Villager t Maties, Ikeys t Dur-Bell. Superliga B Kraaifontein t Pniël Villagers; Paarl t All Saints; Hamlets t Bellville; Young Peoples t Rangers; Primrose t Kuilsrivier; Hands and Heart t Helderberg; Colle­gians t Vineyards. Superliga C Langa t Strand; Sir Lowrians t Goodwood; Strand United t Busy Bees; Scottsdene-sentraal t Manenburg Rangers; Young Stars t Young Westley’s; Elsies Rivier t Macassar. BOLAND Groot Uitdaagkompetisie Weskus: Saldanha t Mamre; Young Hearts t St. Helenabaai; Hopefield t Vredenburg; Paternoster t Langebaan. Wit-Sentraal: Newtons t Ceres; Evergreen Paarl t Hillcrest United; Tulbagh t Hamlet; Delicious t Bella Vista. Overberg: Atlantics t Safcol; Hawston t Botrivier; Rangers Bredasdorp t Genadendal; Grabouw t Black Leaves. Breë-Langeberg: Rangers Robertson t Robertson; Villagers Montagu t Blue Birds; Proteas t Worcester Villagers; Young Hamiltons t Montagu. Swartland: Darling t Abbotsdale; Wesbank t Coronations; Piketberg t Never Despair; Moorreesburg t Porterville. Noordweste: Eagles t Young Spurs.