SUID-AFRIKA se krieketspan het sonder te veel moeite die voortou met 2-0 in die eendaagse reeks teen Sri Lanka geneem. Die Proteas het gisteraand die tweede wedstryd in Dambulla op ’n drafstap met vier paaltjies gewen. Sri Lanka het 244/8 aangeteken en die Proteas het by 246/6 uitgekom met nog ’n volle 43 balle oor. Dit was ’n swak vertoning deur die tuisspan, wat lusteloos voorgekom het. Die vang- en veldwerk van Sri Lanka was baie swak en dit het die Proteas se taak vergemaklik. ’n Goeie aanvangsvennootskap deur Quinton de Kock en Hashim Amla het die grondslag vir die Proteas se suksesvolle lopiejaagtog gelê. Hulle is albei vroeg misgevang, maar het voortgegaan om vir 91 lopies te sorg voordat Amla (43) uitgehaal is. De Kock het ’n aantal skouspelagtige houe in sy beurt van 87 lopies (78 b) gespeel. Hy het 13 viere geslaan, met reguitdryfhoue en omgekeerde veeghoue van die juwele wat hy uitgestal het. Hy het ook ’n reuse-ses gemoker. Faf du Plessis (49, 3x4, 2x6) en JP Duminy (32) het voortgegaan om die lopies te laat rol om seker te maak van die oorwinning. In Sri Lanka se kolfbeurt het sy kaptein, Angelo Mathews (79*), en Niroshan Dickwella (69) die beste kolfwerk gelewer. Suid-Afrika se boulers het met ’n goeie poging vorendag gekom. Andile Phehlukwayo en Lungi Ngidi was aan die spits met drie paaltjies elk.