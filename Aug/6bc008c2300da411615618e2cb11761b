AS BLOED moet spat om cops killer op te spoor, moet dit gebeur. Bheki Cele, die nasionale polisieminister, het gister dié wraakwoorde van ingehoue woede op die roudiens van drie vermoorde cops geuiter. Cele was die gasspreker op die gesamentlike roudiens van konstt. Lonwabo Kili (30), Siyamcela Ncipa (37) en Arthur Mantu (33) by die Nuwe Apostoliese Kerk in Tafelsig, Mitchells Plain. Hy het gesê die SAPD is amper soos ’n begrafnis­ondernemer. Die afgelope vyf weke het hy die roudienste van 11 cops landwyd bygewoon. Cele het gesê hy sal nie rus voordat die killers van die cops vas is nie. ’n Operasie is intussen begin om Kili en Ncipa se killers te jag. Hulle is Vrydagaand in Delft en Khayelitsha vermoor. Albei se dienspistole is in die voorvalle gesteel. Die guns is ook nog soek. Mantu se uitgebrande lyk is op 10 Augustus in Khayelitsha in sy kar ontdek. “Dis nou te lank dat ons na die killers soek. Die bloed moet spat.” Gevaarlikste “Misdadigers teiken die polisie sodat hulle die publiek kan terroriseer.” Volgens die uitgesproke Cele is die Wes-Kaap die gevaarlikste provinsie vir polisielede om in te werk. Hy het gesê dis oor plekke in die provinsie so uitgelê is dat skollies in klein stegies wegkom en in hokkies skuil. Phikile, Mantu se oom, het gesê: “Die polisie is nou soos diere wat gejag word. Selfs diere word nie uitgebrand nadat hulle doodgemaak word nie.” Mnonele Ngomane, Kili se oom, het gesê Kili het ’n lift gegee aan iemand wat saam met hom kerk toe sou gaan toe hy doodgeskiet is. Hy het gevra enige een met inligting oor Mantu se moord, moet na vore kom. Die nasionale polisiekommissaris, Khehla Sitole, het gesê drie families het hul broodwinners verloor en minstens vyf kinders is nou wees.