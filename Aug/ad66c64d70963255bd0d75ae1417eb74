DIT was ’n skuif wat beslis nie op die kaarte was en wat niemand sien kom het nie. Maar vir Ajax Cape Town is dit beslis nie slegte besigheid nie. Boonop sal Mario Booysen geensins omgee dat hy sy loopbaan nou by Kaizer Chiefs, een van die grootste klubs in Suid-Afrikaanse sokker, sal voortsit nie. Die 39-jarige Booysen van Bonteheuwel kry nou ’n kans van ’n leeftyd waaroor baie ander spelers net kan droom. Dit is juis waarom hy wil seker maak hy gaan waarde toevoeg by Amakhosi. Booysen het ook voorheen vir klubs soos Mamelodi Sundowns en SuperSport United uitgedraf. Hy meen hy is onder geen illusie dat hy groot verantwoordelikhede op sy skouers dra nie. “Dis nes ’n droom wat bewaarheid is,” verduidelik Makes, soos hy beter bekend staan. “Ek is dankbaar en gevlei dat ’n span soos Chiefs in my belangstel. “Ek sal ten alle tye probeer om die fans en eienaars gelukkig te probeer maak,” voeg die Kapenaar by.