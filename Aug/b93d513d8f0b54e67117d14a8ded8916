LEWER 12-16 pannekoeke. Bestanddele: Vulsel: 60 ml botter 1 middelslag-ui, gekap 1 middelslag- rooi, groen en geel soet­rissie, gekap 250 ml cheddarkaas, gerasper 50 ml vars pietersielie, gekap Kaassous: 15 ml botter 30 ml koekmeel sout na smaak 5 ml growwe swartpeper 250 ml melk 100 g cheddarkaas 50 ml vars pietersielie, gekap Pannekoeke: 150 g koekmeel 15 ml speserymengsel met knoffel, suurlemoen en pietersielie 60 ml papawersaad 90 ml sesamsaad 3 eiers, geklits 350 ml melk 50 ml botter, gesmelt sout na smaak Metode: Vulsel: Smelt die botter en smoor die gekapte ui en soetrissies 3-5 minute. Laat effens afkoel. Roer die res van die bestanddele by en hou eenkant tot benodig. Kaassous: Smelt die botter in ’n klein kastrol. Voeg die meel, sout en peper by. Kook 30 sekondes. Voeg die melk by en roer tot dik en romerig. Verwyder van die hitte en roer die cheddar en pietersielie by. Plaas kleefplastiek oor die sous om te keer dat ’n vel vorm. Hou die sous eenkant. Pannekoeke: Sif die koekmeel in ’n bak. Voeg die speserymengsel en die twee soorte sade by en meng. Klits die eiers, melk, botter en sout in ’n afsonderlike bak en klits goed. Maak ’n holte in die meelmengsel, giet die eiermengsel daarin en klits tot glad. Laat staan 30-60 minute. 1. Verhit ’n pannekoekpan, bespuit met kleef­werende sproei en bestryk met die gesmelte botter. 2. Voeg, indien nodig, ’n bietjie melk by om die beslag te verdun. Giet 45 ml beslag in die pan en bedek dit 1-2 minute totdat die pannekoek onder goudbruin is. 3. Draai die pannekoek in die pan om en bak 30 sekondes. Keer die pannekoek dan op ’n bord uit. Herhaal met die res van die beslag. Stapel die pannekoeke opmekaar, met botterpapier tussenin. Om voor te sit: Smeer vulsel oor die een helfte van ’n pannekoek en vou ’n driehoek. Giet sous oor. Herhaal. Sit die pannekoeke een-een voor.