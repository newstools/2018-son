JENNIFER Garner en haar 12-jarige dogter, Violet Affleck, moes gered word nadat hulle in Swede gaan roei en verdwaal het. Page Six berig Garner het die boodskap op Instagram geplaas. “Ek en my oudste het in die middel van ’n skoolweek weggeglip. Het ons in ’n kajak verdwaal? Ja. Het ons vir 100 uur so hard ons kon aanmekaar geroei en in die shipping lane beland? Ongelukkig, ja. Moes iemand ons kom red? Yup.” Mattias Persson van Långholmen Kayaks waar Garner die kajak gehuur het, het kom help. “Sy en haar dogter het in die water van Stockholm in een van ons dubbel-kajakke verdwaal en ek het self in ’n kajak geklim en na hulle gaan soek.” Persson sê hulle het darem nie te ver afgedwaal nie en hy kon hulle teruglei. Hy kon ook ’n selfie saam met die aktrise neem. Die pragtige Jennifer het ook baie dankie aan hul redder gesê.