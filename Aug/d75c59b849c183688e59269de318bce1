DIE Suid-Afrika A-krieketspan sal vandag in Bengaluru probeer om sy eerste oor­winning in die vierhoekige eendaagse reeks in Indië te behaal. Die Suid-Afrikaners kom teen Indië A te staan en sal desperaat wees om ’n slag aan die wenkant te wees. Nadat hulle teen Indië B verloor het, was daar Saterdag ’n verbetering te bespeur. Dit was egter steeds nie genoeg om Australië A te klop nie. Australië A het met sy kaptein, Travis Head, aan die spits welverdiend met 32 lopies gewen. Die honderdtal wat Suid-Afrika A se kaptein, Khaya Zondo, aangeteken het, was nie genoeg vir ’n sege nie. Australië A het 322/5 aangeteken en Zondo se manne daarna vir 290 lopies uitgehaal met nog 8 aflewerings oor. Head het mooi kopgehou en ’n voortreflike beurt van 110 lopies van 117 aflewerings gespeel. Hy is in twee stewige vennootskappe goed deur D’Arcy­ Short en Marnus Labu­schagne ondersteun. Matt Renshaw het ook sy kant gebring met ’n blitsige 42* lopies om die Aussies se kolfbeurt netjies af te rond. Die Oos-Kapenaar Sisanda Magala het die meeste sukses onder die boulers behaal. Sy 2/59 was egter ook die duurste. Ingeklim Die aanvangskolwers Gihahn Cloete (50) en Sarel Erwee (37) het Suid-Afrika A se lopiejaagtog goed laat wegspring. Ná hul vertrek het Zondo goed ingeklim en dit het gelyk asof Suid-Afrika A ’n wenkans staan. Zondo het mooi gekolf en 117 lopies (104 aflewerings, 4x4, 7x6) in ’n ware kapteinsbeurt aangeteken. Daar was egter te min ondersteuning om groot vennootskappe te vestig en die wa deur die drif te trek. Mitchell Swepson (3/40) het Suid-Afrika A se middelorde verwoes. Hy het Farhaan Behardien (4), Senuran Muthusamy (1) en Dwaine Pretorius (0) se paaltjies gevat. Volg Henk Steenkamp op Twitter.