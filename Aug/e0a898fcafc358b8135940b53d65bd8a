VROUE, julle sal julle mans moet dophou én vashou, want The Bold and the Beautiful se broek is op pad Mzansi toe. Ek sien op Channel24 Katherine Kelly Lang kom in September aan in Suid-Afrika. Dié sepiester gaan deelneem aan die Iron Man-kompetisie in Port Elizabeth. Dié pragtige blondine speel nou al drie dekades die rol van Brooke, die aantreklike vrou wat die hart gewen het van ál wat ’n broek dra in die gewilde sepie. SABC 3 sê in ’n post Brooke se aanhangers staan ’n kans om haar te ontmoet. So, as jy Brooke wil ontmoet, moet jy net die sepie weekdae 17:30 kyk en inskryf vir die kompe­tisie op SABC 3 se Facebook- of Twitter-blad. Brooke gaan ook ’n draai in Gauteng gooi. Sy sal 11:00 op 5 September in die Menlyn Mall in Pretoria wees en dan 14:00 in die Maponya Mall in Soweto uitstiek. Jammer, Moederstad, maar dit lyk nie asof Brooke ’n Kaapse draai sal maak nie.