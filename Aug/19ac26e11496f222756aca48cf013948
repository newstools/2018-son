ROBERTSON. – Sy is enige Jan Rap en sy maat se slaansak. So kerm Angelina “Lammie” Saayman (55), wat kla dat sy daagliks gekarnuffel word. Selfs gisteroggend op Vrouedag, beweer Saayman, het ’n klomp laities haar met klippe bestook terwyl sy besig was om vir iets te ete in ’n drom te skarrel. Saayman sê: “Ek kan mos nie help dat ek met ’n verlamde arm en been gebore is nie.” Om alles te kroon was sy in haar lewe ook nie lank agter die skoolbanke nie, aangesien sy destyds geen vordering getoon het nie. “Ek is reeds van kleins af geboelie en dit het van my ’n mens gemaak wat nie meer in myself glo nie,” vertel sy. Volgens haar dink baie mense sy is mal, maar dit is nie die geval nie. “Ek het self ’n seun in die lewe gebring en ek het hom skool toe gestuur om eendag iets in die lewe te word,” sê sy trots. Saayman spog dat sy selfs vir hom ’n partytjie op sy 21ste verjaardag kon gee waarop sy trots is. “Mense is onbeskof met my. Kinders bespot my oor my gebrek en dit maak my bitter seer,” vertel sy verder. Volgens haar het sy al by kere gevoel om net haarself om die lewe te bring oor sy voel sy is niks werd nie. Saayman sê baie mense kom praat met haar en bid vir haar. Sy is reeds van soggens vroeg af in die dorp om vir kos te skarrel. ’n Vrou wat by ’n winkel­ in die dorp werk, vertel: “Dis net as Lammie te diep in die bottel kyk dat haar kop uithaak. “Dis dan wanneer sy met mense onbeskof is en hulle haar uitvloek. “Ek stem daar is tye wanneer kinders haar pla en met klippe gooi maar dis oor sy soms te erg te kere gaan by die vullisdromme.” Saayman erken sy is soms buite orde, maar vra dat mense haar verstaan en aanvaar.