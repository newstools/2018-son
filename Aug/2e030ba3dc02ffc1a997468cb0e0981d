DWELMS met ’n sluikhandelwaarde van R5 miljoen is op ’n bus in King William’s Town gevind. Die 39-jarige verdagte het vandag in die King William’s Town-landdroshof verskyn op aanklag van die besit van dwelms. Die lede van die Oos-Londense K9-eenheid, georganiseerde misdaad en die provinsiale opsporingspan het dié verdagte Dinsdag gearresteer. Kapt. Siphokazi Mawisa, ’n polisiewoordvoerder, sê: “Die lede het inligting opgevolg wat hulle ontvang het oor ’n man op ’n bus wat dwelms na Johannesburg vervoer. “Hulle het die bus op die hoek van die R346 en Engineer Terrance in King William’s Town gestop en deursoek. Die man het probeer ontslae raak van die plastieksak wat voor hom gelê het.” Geprys Die polisielede het toe agterdogtig geraak en hom deursoek. Hulle het 1 573 Mandrax-tablette, 8,92 kg crack-kokaïen, en 7,35 kg tik gevind. Dit het ’n geskatte waarde van meer as R5 miljoen. Die verdagte is gearresteer en aangekla vir die besit van dwelms. Lt.genl. Liziwe Ntshinga het die uitstekende koördinasie­ en spanwerk van die lede geprys, asook die vinnige arrestasie. “Ons gaan agter die kriminele­ aan wat betrokke is by dwelmhandel. “Die Oos-Kaap is geen hawe vir hul dwelm­aktiwiteite nie. Gemeenskappe word aangemoedig om aktief betrokke te wees by die polisie sodat ons die geveg teen dwelms kan wen.”