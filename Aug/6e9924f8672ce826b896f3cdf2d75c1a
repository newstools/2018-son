JÜRGEN Klopp, bestuurder van Liverpool, sê hy gee nie om om “lelike sokker” te speel nie. Klopp was meer verlig nadat die Reds maksimum punte kon insamel toe hulle ’n hardnekkige Crystal Palace met 2-0 getroef het. James Milner se skop van die strafmerk af net voor rustyd en Sadio Mané se kliniese afronding voor die eindfluitjie het Liverpool se sege weg van sy Anfield-tuisveld verseker. Selfs met tien spelers het die Eagles in die tweede helfte nie tou opgegooi nie en die besoekers op hulle tone gehou. Klopp reken dis te vroeg om nou al opgewonde te raak oor hulle goeie begin tot die seisoen. “Ek was nie 100% seker dat ons in die eerste helfte sukses sou behaal nie, maar ons het,” verduidelik Klopp. “Ons moes ’n moeilike wedstryd speel en dit is waar die ware vegter na vore kom. Al beteken dit jy moet lelike sokker speel en al daai dinge doen. Ek gee nié om daarvoor nie,” aldus Klopp. – BBC