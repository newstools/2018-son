NÁ DIE opposisiepartye se uitstem in die metroraad Maandag van Athol Trollip as burgemeester, het die Nelson Mandelabaai-belastingbe­talersvereniging sterk ge­reageer. Die vereniging moedig inwoners nou aan om nie eiendomsbelasting te betaal nie. Kobus Gerber, die vereniging se voorsitter, sê die ideaal is om te keer dat belasting betaal word sodat bewys kan word dat die belastingbetalende inwoner van die Metro ook ’n sê het in wie hulle swaarverdiende geld beheer. “Nes ons Cheeky Watson en ander ondersoek het, gaan ons Bobani (Mongameli) en sy maters vorentoe ondersoek. “Verder moedig ons belastingbetalers aan om die boodskap te versprei en die dokument te versprei om betaling terug te hou.” Gerber voeg by dat die dokument van vandag af op hulle Facebook-blad sal wees en wyd op sosiale media versprei sal word. Hy voeg by dat optrede al met die eerste wantroue- mosie teen Trollip beplan is, maar met elke mislukte mosie is die optrede teruggehou. Inmenging “Besighede het na ons gekom en gevra of ons die optrede gaan begin. “Die munisipaliteit is soos ’n groot maatskappy en ’n maatskappy kan nie presteer as daar heeltyd inmenging met die leiers is nie.” Gerber sê daar kan nie toegelaat word dat die belastingbetalers se geld weer in die hande van die ANC beland en weens korrupsie en wanbestuur gesteel word nie. Hy voeg by daar is sekere riglyne wat gevolg gaan word en ná ’n vergadering met sy regspan sal die vereniging die dokument wat geteken moet word, beskikbaar stel.