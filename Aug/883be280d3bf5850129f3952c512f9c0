DIE Springbokke se toetse teen die Wallabies en die All Blacks dreig om in ’n nagmerrie te ontaard. Dít as Suid-Afrika nie die krake in sy mondering voor dié toetse teen Australië in Brisbane en Nieu-Seeland in Wellington uitstryk nie. Dit is die mening van die voormalige Springbok-senter Adrian Jacobs. Die 38-jarige boorling van Kraaifontein het in 2008 ’n gedugte kombinasie in die middelveld saam met Jean de Villiers gevorm. Jacobs was ook ’n lid van die Bok-span wat Australië met 53-8 op Ellispark in Johannesburg kafgedraf het. Hy het ook die nr. 13-trui gedra toe Suid-Afrika die All Blacks die eerste keer in sy geskiedenis in 2008 in Dun­edin ore aangesit het Volgens Jacobs is daar niemand in die huidige Bok-agterlyn wat die verdediging kan organiseer nie. Hy sê: “Die Bokke se verdediging in die middelveld is tans problematies. Die senters speel te wyd van mekaar, wat probleme op die verdediging veroorsaak. “Iemand moet rigting aan die agterlyn verskaf. “Handré Pollard is 24 jaar oud en het reeds 31 toetse agter sy naam. “Die losskakel in die span móét beheer neem en rigting aan die agterlyn gee. “Ongelukkig is dit tans nie die geval nie. Die probleem is dat hy (Pollard) met sy stelskoppe sukkel. “Dit het sy selfvertroue ’n knou gegee en tas ook sy peil negatief aan. “Buite hom is André Esterhuizen ’n sterk baldraer. Sy spel is egter te eendimensioneel. Hy het nie die vermoë om sy buiteagterspelers aan die gang te kry nie. As gevolg hiervan kan ’n speler soos Lukhan­yo Am nie tot sy volle potensiaal speel nie. “As daadwerklike veranderinge nie aangebring gaan word nie, kan die toer in Australasië in ’n nagmerrie ontaard,” waarsku hy.