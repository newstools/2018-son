DIKWELS word verby die basiese behoeftes van kinders in kinderhuise gekyk. Lee-Roy Louw van Scottsville in Kraaifontein reken soms moet net gekyk word na die eenvoudige dinge. Louw het verlede jaar besluit om ’n Sabbatdag uit sy werk te neem en as ’n vrywilliger by sy kerk te gaan werk. Hier het hy sy liefde om terug te gee, en maniere om die jeug te beïnvloed, gevind. Louw vertel: “Alles het begin met my eerste besoek verlede jaar aan die Steinhal-kinderhuis toe ek by ’n cake drive saam met ’n paar vriende betrokke geraak het. “Kort daarna het ek saam met my kerk in Augustus 2017 ’n toiletry drive gehad.” Hy vertel met sy eerste besoek aan die kinderhuis het hy opgelet mense skenk altyd die broodnodige kos en klere. “Baiekeer word van die eenvoudige, basiese behoefte van higiëne vergeet. “Seuns gaan skool toe met ’n gebrek aan selfvertroue omdat hulle dalk die oggend nie seep gehad het om te was of spray om te spuit nie. “Meisies bly by die huis omdat niemand vir hulle sanitêre doekies kan gee nie,” verduidelik Louw. Hy beplan om vanjaar weer toiletries aan die kinders te skenk. “Indien enige persoon daarin belangstel om my te join – daar is 150 kinders in die kinderhuis en enige vorm van skenking is welkom,” sê hy. “Uiteindelik het almal ’n mate van hulp nodig en dit is ons as gemeenskap se plig om saam te staan en dit te doen.”