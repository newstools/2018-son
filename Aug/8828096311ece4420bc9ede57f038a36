MENSE het gister voor die Atlantis-hof betoog teen borgtog vir ’n vermeende reeksverkragter. Die verdagte, ’n 27-jarige sekerheidswag van Atlantis, se borgtogaansoek is gister voortgesit nadat dit vroeër uitgestel is. Barbara Rass van die Atlantis Women’s Movement het die betoging gelei. Sy sê verkragters is nie in die gemeenskap welkom nie. Rass het die families van slagoffers bemoedig wat aan die betoging deelgeneem het. Sy het hulle aangepor om op te staan teen die perverts, want dan is die stryd halfpad gewonne. “Verkragters is deesdae begrafnis­ondernemers, want hulle begrawe ook hul slagoffers,” sê Rass ernstig. Die verdagte het na bewering twee vroulike wagte in afsonderlike voorvalle verkrag en het ’n derde een probeer verkrag terwyl hulle nagskof gewerk het. Volgens een van die slagoffers werk hulle nie vir dieselfde maatskappy nie. Oorval Volgens ’n ingeligte het die verkragter sy slag­offers noukeurig gekies. Hy sê verder die verkragter het presies geweet wanneer sy slagoffers sou patrolleer en het dán toegeslaan. In die eerste voorval, op 26 Junie, is die vrou ná 02:00 oorval terwyl sy op patrollie was. Die verdagte het haar hande en voete met haar eie skoenveters vasgebind en haar glo verkrag. Hy het ’n week later op ’n ander perseel weer met dieselfde modus operandi toegeslaan. Die verkragter het ’n masker gedra. In ’n aanval presies ’n week later het die slagoffer haar aanvaller verras en die verdagte se masker van sy gesig afgeruk, waarna hy op die vlug geslaan het. Die slagoffer het die verdagte herken as die wag wat sekerheidswerk by ’n nabygeleë fabriek doen. Die verdagte se borgtog is geweier en die saak is tot 7 Augustus uitgestel.