’N TIKKOP is op dun ys by sy ma. Allan Lukas (36) is vir sy ouers ’n huisterroris. Hy het al vyf keer sy eie kamer aan die brand gesteek. Ma Anna Lukas (67) het nou g’n raad oor nie. Anna sê die kind – wat om als te kroon half mental is – gaan haar nog oor die verkeerde edge dryf. Sy sê: “Ek is bang ek gaan iets aan hom doen waaroor ek spyt sal wees.” Sy kla die moeilikheidmaker het al sy bed, klerekaste en klere en al haar meubels verkoop om sy drug habit te sustain. Anna se huis staan nou leeg. Sy het uit haar eie woonplek gevlug en in ’n separate ingang op dieselfde perseel by haar dogter gaan bly. Sy pak uit: “Hy is nie normaal nie. Ek weet dit. “Dis waarom dit so moeilik is om nie vir hom te sorg nie. “Hy bly my kind, maar hy baklei elke dag met my. Ek is op! Gatvol!” In trane sê sy smekend: “Ek makeer hulp.” Sondag het Allan die huis die vyfde keer aan die brand gesteek. Anna sê: “Hy brand enige iets wat hy in die hande kry en hardloop dan weg. “Hy kom dan terug wanneer ons die probleem klaar uitgesorteer het.” Met Son se besoek was Allan daar. Hy het in een van die kamers geslaap – ’n bondeltjie mens in stukkende klere op ’n kaal sementvloer. Sy ma kyk lank na hom en sê dan: “Ja ... Hy slaap bedags en maak snags geraas.” Anna bekla haar lot: “Ek het al rondgebel en hulp gevra. Die antwoord bly nee. Hy moet eers vir sy drug habit hulp kry.” Die ma is raadop. Sy sê sy weet sou sy haar hande aan hom sit, sal sy op­gesluit word. Al wat sy soek, is hulp.