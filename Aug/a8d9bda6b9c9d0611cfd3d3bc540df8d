DIE body count op die “pad van die dood” het gister weer met tien gestyg. Die tien mense het gisteroggend hulle lewe verloor toe ’n bus buite Beaufort-Wes omgeslaan het. ’n Driver van die Naledi-busdiens het 02:15 beheer oor die tamaai voertuig verloor. Kenny Africa, Wes-Kaapse verkeershoof, het die grusame ongeluk bevestig. Nog 30 passasiers is hospitaal toe vir mediese behandeling. Die ongeluk het op die R61 tussen Beaufort-Wes en Aberdeen plaasgevind. Africa sê van die beseerdes was geruime tyd onder die wrak vasgekeer. Hy bevestig ag mense is op die toneel dood verklaar. Nog een wat onder die wrak vasgekeer was, het gesterf en een is in die hospitaal dood. “Ses van die slagoffers was vroue. Twee kinders van onderskeidelik 7 en 8 jaar oud het ook hulle lewe verloor,” het Africa gesê. Robert Daniels, provin­siale EMS-woordvoerder, sê paramedici het gehelp om die slag­offers uit die verwronge wrak te kry. Twee kinders is per helikopter vervoer na ’n hospitaal in George, waar hulle dringende mediese behandeling gekry het. Die oorsaak van die ongeluk word ondersoek.