’N GROEPIE besorgde ouers was onlangs verdeeld oor hul hangende saak teen buitelandse “druglords”. As gemeenskapslede het hulle een aand gehelp om ’n paar vermeende Nigeriese druglords uit hul tuisdorp, Steinkopf, te dryf. Nou lyk dit of net hulle die varke in die “dwelmverhaal” is. Hiervoor staan hulle nou tereg op klagte van openbare geweld en brandstigting. As hulle nie altesaam sowat R50 000 in skadevergoeding betaal nie, gaan hulle verhoor word. Elkeen van die beskuldigdes sal ongeveer R2 000 moet opdok. Die groepie, ook bekend as die Steinkopf 23, se onlangse hofverskyning spruit uit ’n voorval wat hom in 2015 in Steinkopf afgespeel het. Nadat die gemeenskap vergader het om van veral Nigeriese druglords ontslae te raak, het die situasie op 15 Junie 2015 handuit geruk. Enjins Kosie van Wyk, ’n lekeprediker, sê die gemeenskap het dié betrokke aand na die Nigeriërs se besighede opgeruk en hulle gedwing om pad te gee. “Daar was so baie mense dat dit moeilik was om vas te stel wie begin het om twee gesteelde Nigeriese voertuie aan die brand te steek. Boonop het dit nie eens enjins gehad nie. Dit was nie ek nie, maar nou moet ek daarvoor boet.” Hy voeg by van die gemeenskapslede het ou ongebruikte matrasse daarheen geneem en dit aan die brand gesteek. Dit het verder konsternasie en paniek onder die Nigeriërs veroorsaak. Hulle het intussen die dorp verlaat. ’n Vurige Maryna Cloete vertel dat sy ook nie R2 000 gaan betaal soos die staat aandring nie. Sy meen die plaaslike cops het ’n vete teen haar – vermoedelik omdat sy saam met ander in 2013 ’n memorandum aan hulle oorhandig het. Die datums 29 tot 31 Oktober, asook 26 tot 30 November, is deur die landdros vir hul verhore vasgestel.