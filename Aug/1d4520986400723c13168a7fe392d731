’N MAN verskyn vandag in die landdroshof op ’n klag wat verband hou met die besit van ’n vuurwapen. Kol. Priscilla Naidu, polisiewoordvoerder, sê lede van die Bethelsdorp-polisie se taakspan was Maandag omstreeks 11:00 besig om in Vastrap te patrolleer. Daar sien hulle toe hoe ’n gangster by ’n shack uitkom. Die lede het onmiddellik afgesit na die shack. Weggesteek Daar het hulle die eienaar – ’n 42-jarige man – aangetref. Toe die lede die shack deursoek, het hulle afgekom op ’n sak wat tussen ander items weggesteek is. Hulle het die sak oopgemaak en ’n swart shotgun gevind waarvan die reeksnommer afgevyl is. Die eienaar is toe summier in hegtenis geneem. Genl.maj. Thembisile Patekile, gebiedsbevelvoerder van die Mountweg-polisie, het die span geprys vir hul wakkerheid. Hy het gesê die polisie gaan genadeloos wees en hard met kroeks deal wat met onwettige vuurwapens misdade pleeg. Patekile het ’n beroep op die gemeenskap gedoen om met die polisie saam te werk. Hy het die inwoners gevra om nie enige kriminele elemente of hul vuurwapens weg te steek nie. Volgens hom gaan dieselfde vuurwapen gebruik word om ’n misdaad te pleeg. Patekile het gesê alle inligting wat aan die polisie verskaf word, is streng vertroulik en kan vrywillig of anoniem met die polisie gedeel word. Dit volg nadat ’n man Maandag ná werk op pad na sy huis toe aangerand en beroof is. Naidu sê luidens polisie-inligting het die klaer 16:35 by sy huis in Ugandastraat, Timothy Valley, aangekom. Twee onbekende mans het hom toe gekonfronteer. Een van die verdagtes het ’n vuurwapen uitgepluk en die klaer daarmee gedreig. Die klaer het terugbaklei met die verdagtes. Die mans het die klaer oorrompel. Daarna het hulle hom by sy huis ingedwing. Die klaer se vrou en ’n vriend was in daardie sta­dium besig om TV te kyk. Die mans het die klaer verder aangerand. Toe vat hulle die klaer se twee selfone, sy 9 mm-pistool, beursie en slaan op die vlug in sy grys Volvo S40 met die registrasienommer FHS 925 EC. Die polisie ondersoek ’n saak van huisroof. Enigeen met inligting wat die polisie kan help om die verdagtes en/of die motor op te spoor, kan speurkapt. Chris Rowan bel by 082 442 1816. Die polisie belowe alle inligting sal vertroulik gehanteer word.