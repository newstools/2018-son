PROF. Johan Dempers het hom gister bloedig vererg vir Mortimer Saunders se regspan se vrae. Dempers is ’n senior staatspatoloog. Saunders loop hof vir die moord op Courtney Pieters van Elsiesrivier. Hy het reeds erken hy het Courtney (3) juice met miergif ingegee en die peuter versmoor en gewurg. Saunders ontken dat hy haar verkrag het, soos die staat aanvoer. Hy erken wel hy het haar ná haar dood met drie vingers ge­penetreer. Courtney se lyk is op 13 Mei 2017, nege dae nadat sy vermis geraak het, in Epping Industria gevind. Dempers was gister onder kruisverhoor. Hy was by toe Aloysia Ogle die outopsie op Courtney gedoen het. Ogle was toe nog ’n junior en is intussen uit die land. Dempers het getuig die oorsaak van Courtney se dood was vergiftiging, versmoring en/of verwurging. “Ons kon nie een oorsaak vaspen nie, maar kan bevestig dat dit een van die drie of al drie was wat daartoe bygedra het.” Mortimer se regsman, adv. Morné Calitz, wou by Dempers weet of mense kan bloei of pyn ervaar wanneer hulle dood is. “Ek sou hoop hulle kan nie,” het Dempers tot die regter en hofgangers se groot vermaak geantwoord. Calitz het sy vraag herhaal. Dempers het geantwoord: “Nee.” Die vrae het gevolg nadat Dempers nog toetse gedoen het op weefsel van Courtney se nekspiere en vagina. Met die toetse is rooibloedselle in die vagina gevind. Rooibloedselle dui aan dat Courtney nog kon ge­lewe het toe sy onsedelik aangerand is. Dempers kon nie bevestig of sy wel nog lewend was nie. “Die bewyse sal die hof in ’n beter posisie plaas om ’n bevinding hieroor te maak,” het Dempers gesê. Ure Calitz het ook hul patoloog, Segaran Naidoo, se verslag aan Dempers voorgehou. Dempers het hom vervies en verskil met baie van die inhoud. “Naidoo het net foto’s gehad om van te werk. “Ek was saam met Ogle na die toneel waar Courtney se lyk gevind is. Ek was teenwoordig toe die lykskouing gedoen is. “Ons het ure lank op haar lyk gewerk. “Naidoo behoort van beter te weet as om kommentaar op net foto’s te gee,” het Dempers gesê.