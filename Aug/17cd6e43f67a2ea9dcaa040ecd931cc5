VOLGENDE week word ’n gewese fabriekseienaar gestraf nadat hy ’n inbreker veelvuldige kere geskiet en toe uitgebrand het. Shabier Dalwai is in Desember verlede jaar skuldig bevind aan moord. Hy het Riedoh Hendricks op 9 Junie 2014 laat haal nadat hy hom op CCTV-beeldmateriaal as die in­breker uitgeken het. Van die fabriek se gereedskap is gesteel. Dalwai was die eienaar van Carece Tissue in Athlone. Junaid Shaik en Samson Makula is saam met hom aangekla. Hulle is skuldig bevind aan ontvoering en aan­randing. Hulle het gister weer vlugtig in die Kaapse hooggeregshof verskyn. Hulle was by toe Hendricks aangerand, verskeie kere geskiet en vol petrol gegooi is. Hendricks is daarna aan die brand gesteek. Nog drie mans is by die saak betrek. Dalwai het die mans na bewering gedreig om stil te bly oor die voorval. Shaik het uit vrees vir Dalwai verhuis. Twee ander werkers van Dalwai het vroeg in die saak staatsgetuies gedraai. Die saak teen ’n vierde beskuldigde, Godfrey Owies, is teruggetrek. Makula, wat van Upington is, het by Dalwai gewoon. Hy het ook intussen verhuis. Die fabriek het ná die voorval bankrot gespeel. Die mans word volgende Dinsdag gevonnis.