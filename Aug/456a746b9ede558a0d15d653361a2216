WÊRELDRUGBY het gister sy klas van 2018 bekend gemaak wat vanjaar in die Hall of Fame opgeneem sal word. Sir Bryan Williams van Nieu-Seeland sal die 22ste All Black-speler word om ’n plek in dié heldesaal te kry. Van die vyf spelers wat opgeneem is, is Williams die oudste. Hy was die eerste speler van Polinesiese (Suidsee-eilandse) herkoms om vir die All Blacks te speel. Hy het in 113 wedstryde – waarvan 38 toetse – vir die All Blacks uitgedraf. Die ander benoemdes is die oud-Wallaby Stephen Larkham, Ronan O’Gara van Ierland, Pierre Villepreux (Frank­ryk) en Liza Burgess, die Walliese vrouerugbyspeler. Hartseer Larkham, wat deesdae sy land se hulpafrigter is, het die Wallabies in 1999 gehelp om die Wêreldbekertoernooi te ver­ower. Suid-Afrikaners sal nog die hartseer onthou toe Larkham met ’n skepdoel in bykomende speeltyd die Bokke in ’n taai halfeindstryd uitgeskakel het. O’Gara, wat vanjaar as hulpafrigter met die Crusaders in Superrugby kom werk het, is ook ’n losskakel wat Ierland van ’n Sesnasies-titel verseker het. “Namens die hele rugbyfamilie wil ons die vyf nuwe ingehuldigde lede gelukwens in hul eerbetoon vir ’n groot bydrae tot rugby,” het Bill Beaumont, voorsitter van Wêreldrugby, gesê. Die vyf nuwe heldesaallede sal amptelik op 12 September in die dorp Rugby in Engeland ingehuldig word.