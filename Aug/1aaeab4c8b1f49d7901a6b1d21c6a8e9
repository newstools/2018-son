DIE tweede forensiese patoloog wat getuig het in die Jason Rohde-moordsaak, sê hy is 95% seker Susan Rohde het selfmoord gepleeg. Jason staan tereg op aanklag van die moord op sy vrou, Susan. Hy het onskuldig gepleit. Susan is op 24 Julie 2016 in die Spier-hotel in Stellenbosch dood gekry. Sy is aan die koord van ’n haarkrultang aan die badkamerdeur opgehang. Die staat beweer Jason het haar verwurg en die toneel gemanipuleer sodat dit lyk of sy haarself om die lewe gebring het. Bygebring Dr. Izak Loftus, ’n forensiese patoloog wat vir Jason getuig, het gister in die Wes-Kaapse hooggeregshof gesê Susan het haarself aan die badkamerdeur opgehang. “Sy is nie dadelik dood nie. Sy is van die koord afgehaal, maar kon nie bygebring word nie.” Loftus het gesê hy glo soos in baie ander gevalle waar CPR toegepas word, was dit onsuksesvol. Hy het bygevoeg sy was “verby die punt van terugkeer”. Loftus het klaar getuig. Daar word verwag dat Brendan Miller, ’n voormalige kollega van Jason, vandag sal getuig. – News24