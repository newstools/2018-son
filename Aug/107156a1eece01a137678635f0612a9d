DIE boulaanval van Suid-Afrika se krieketspan is oorgehaal om vandag die reekssege oor Sri Lanka in Kandy te beklink. Ná twee maklike oorwinnings is die Proteas vol vertroue dat hulle dit vandag 3-0 in die reeks van vyf wedstryde sal maak. In die eerste twee wedstryde het die Proteas se boulers die tuisspan van meet af aan onder druk geplaas. Volgens Andile Phehlukwayo, wat in die tweede sege met drie paaltjies geskitter het, is die sleutel tot sukses die feit dat die boulaanval as ’n eenheid werk. “Daar moet ook afwisseling in ons boulwerk wees. Dit is iets waaraan almal in die oefensessies baie hard werk,” het Phehlukwayo verduidelik. Op blaaie wat nie sulke draaiers­paleise was soos in die voorafgaande toetsreeks nie, was die Proteas se snellers tot dusver een te veel vir Sri Lanka. Kagiso Rabada en Lungi Ngidi het in die twee ODI’s saam nege paaltjies ingeoes. Phehlukwayo en die ander boulers se taak sal wees om die druk op Sri Lanka vol te hou as Suid-Afrika weer paaltjies met die nuwe bal neem. Die Proteas se kaptein, Faf du Plessis, het gesê die boulers het hulle veral in die tweede wedstryd uitstekend van hul taak gekwyt en hy glo hulle sal dié oorheersing kan voortsit. Met die kolfwerk teen Sri Lanka se draaiers gaan dit ook baie beter. Du Plessis, Quinton de Kock en JP Duminy is veral goed op dreef en Hashim Amla is op ’n opwaartse kurwe. Aiden Markram en David Miller sukkel egter en die keurders sal waarskynlik vir Reeza Hendricks ’n kans gee. Hendricks het in die opwarmingswedstryd windmakerig vertoon en is reg om die boulers aan te val. Markram en Miller het in elk geval nou min selfvertroue. Soos Hendricks brand die linksdraaier Keshav Maharaj vir ’n kans om te speel en te wys of hy sy goeie toetspeil na die korter wedstryde kan oordra. Die ander manne wat ook nog nie in die reeks gespeel het nie, is Junior Dala en Heinrich Klaasen. Dala sal waarskynlik sy kans in Rabada se plek kry as die reeks in die sakkie is. Klaasen sukkel tans met ’n liesbesering. En Sri Lanka? Sy kaptein, Angelo Mathews, voorspel sy manne sal ná twee treurige vertonings hard terugslaan. “As ons vennootskappe met die kolf gevestig kry, sal ons terug in die wedloop wees. Dit was tot dusver ons ondergang,” het Mathews gesê. Hy het ook heel tereg sy span se veldwerk in die tweede ODI met ’n skoolspan vergelyk en Sri Lanka kan wraggies nie weer die Proteas se kolwers só maklik laat wegkom nie. Begintyd: 06:30 (SA tyd). TV: DStv se kanaal 202.