ADRIAN Jacobs reken die huidige Springbokspelers is bang om foute te maak en daarom verloor hulle oorsee. Jacobs, ’n voormalige Springboksenter, onthou nog die datum 12 Julie 2008 goed. Op dié dag in Dunedin, Nieu-Seeland, het hy en die Springbokke die magtige All Blacks in hulle agterplaas geklop. Dit was die Bokke se eerste sege oor die Kiwi’s sedert 1998 in Wellington. Jacobs se ou span kom oor drie weke in Wellington teen die All Blacks in die Rugby Championship te staan. Volgende naweek moet hy egter eers in Bris­bane, Australië, met die Wallabies kragte meet. Soos in Jacobs se speeldae, is Bok fans skepties oor die moontlikheid van ’n oorsese wen. En met goeie rede. Die Springbokke is immers die naweek met 19-32 deur Argentinië in Mendoza verneder. Maar Jacobs, wat sy land in 34 wedstryde verteenwoordig het, reken sy ou span kan wen. Hy moet net sy volgende twee wedstryde met ’n vreeslose benadering betree. Jacobs meen die span se afrigter, Rassie Erasmus, sit nog te veel brieke aan as dit by innovering kom. “Die All Blacks word toegelaat om die situasie voor hulle op die veld binne hulle wedstrydplan op te som en daarvolgens te speel. “Hulle is nie bang om dinge op die veld te probeer nie. Daarom kan hulle drieë van enige plek op die veld druk,” sê Jacobs. Die spelers het die selfvertroue en backing van al hulle coaches. En hulle is nie bang om foute te maak nie. “Dít is tans die groot verskil tussen SA en Nieu-Seeland.” Die voormalige Shark-senter is egter erg bekommerd oor die tekort aan ervaring in die Springbokspan. Volgens hom is dit die groot rede waarom Suid-Afrika sukkel om oorsee te wen. 2013: ARG 17, SA 22; AUS 12, SA 38; NS 29, SA 15. 