MEGHAN Markle se pa is bang hy sal nooit sy kleinkinders kan sien en liefhê nie. Thomas Markle is nou net mooi gatvol vir sy dogter en haar nuwe, koninklike familie. Hy sê die week aan Daily Mail: “Ek het my limit bereik met Meghan en die royal family. Hulle wil hê ek moet stil wees, maar ek gaan nie stilgemaak word nie.” Die derra weet darem dat hy iets gesê het wat die royal familie moerig gemaak het. Hy erken: “Ek het haar nommer gehad, maar nadat ek ’n paar kritiese woorde oor die koninklikes gesê het wat my dogter probeer verander, het hulle my verwerp.” Oom Tom sê hy is gebroke oor hy geen manier het om haar te kontak nie. “Dis haar verjaardag op 4 Augustus en ek wil graag vir haar ’n kaartjie stuur na die Kensington-paleis of waar sy ook al nou woon, maar dit gaan net een van duisende wees. Sy gaan dit seker nooit sien nie. “Ek het daaraan gedink om dit deur die Priority Mail Express te stuur, maar die paleis gaan dit seker eers vir drie dae in water week om seker te maak dit gaan nie ontplof nie.” Hy glo sy vervreemde dogter sal beter af wees sonder hom. “Miskien sal dit vir Meghan beter wees as ek sterf. Almal sal dan jammer voel vir haar. Maar ek hoop ons sal versoen kan word. Ek sal dit haat om te sterf sonder dat ek ooit weer met haar praat. “Die hartseerste is Meghan en Harry gaan dalk volgende jaar ’n baba hê en ek sal ’n oupa wees, maar as ons steeds nie met mekaar praat nie, gaan ek seker nie my kleinkind sien nie.”