DIE Retreat-rugbyklub is vanjaar op ’n mission in ’n baie belangrike bestaansjaar van die span van die Westelike Provinsie (WP) se Southern League­. Die Pers Bulle word vanjaar 120 jaar oud en ’n groot celebration word vir volgende naweek beplan. Dít is egter nie die enigste planne op Retreat se wish list vir 2018 nie. ’n Plek in volgende jaar se Superliga C is die groot mikpunt in vanjaar se seisoen ... en Retreat is sterk op koers om dié droom te bewaarheid. Die Pers Bulle is tans vierde in die Southern League. Hulle kom die naweek op Metropolitan se A-veld teen Thistles te staan en is – volgens WP-klubrugby se webtuiste – weer volgende Donderdag in ’n tuiswedstryd teen die Titans in aksie. Al wat Retreat moet doen, is om ’n plek onder die voorste drie spanne in die Southern League te verseker. Die top-drie uit dié liga, die Northern League en die City League dring deur na die WP se Top 9 Promotion-kompe­tisie. Die spanne wat ná een ronde van stryde (agt games) die top- drie plekke beklee, kwalifiseer vir Superliga C. Die Universiteit van Wes-Kaapland (UWK) travel môre na Schotschekloof (Green­point Track) om SK Walmers te pak. UWK is desperaat op soek na punte om oorlewing in Superliga A te verseker. Die studente slaan tans hul naam met ’n plank nadat hulle vroeër vanjaar die Varsity Shield-kompetisie gewen het om vir volgende jaar se Varsity Cup te kwalifiseer. In Superliga A kon U-Dubs net twee wedstryde tot dusver wen, maar SK Walmers vaar ook nie te kwaai nie. Die Bo-Kaapse span het nog net drie keer gewen. In Superliga B is die wedloop vir die eerste plek tans vuurwarm, met die Paarl vier punte bo Franschhoek in die tweede plek. Franschhoek kom môre teen Super B se pakslae-span, Kraaifontein, te staan. Dié kon nog net een game vanjaar wen. Die Swartland kom ook môre tot stilstand wanneer Never Despair en Wesbank ordentlik sal koppe stamp.