BENDEBEDRYWIGHEDE in skole is so erg dat dit selfs onder meisies posgevat het. Dis waarom Sports Against Crime South Africa (Sacsa) ingryp. Sacsa beywer hom daarvoor om jong mense by sport te betrek as afleiding teen bende­bedrywighede en dwelmmisbruik. En omdat dit Vrouemaand is, fokus hy op meisies. Die president van Sacsa, Vincent Da­niels, sê hulle wil graag hê die onderwys­departement (WKOD) moet ook betrokke raak by programme teen misdaad in ons skole. Sacsa het onlangs ’n netbal­toernooi vir laerskoolmeisies gereël. Die o. 13-spannetjie van die Laer­skool Nomsa Ma­pongwana in Mandela Park, Khaye­litsha, het die toernooi in Bellville gewen. Die Laerskool Willows van Heideveld was tweede. Old Mutual, wat een van die borge was, het die medaljes en sertifikate verskaf. Die Secure Rite-sekuriteitsmaatskappy van Somerset-Wes het eetgoed aan die kinders en onderwysers verskaf. Daniels sê Sacsa het ’n straatsokker-kompetisie in Julie in Riebeek-Wes begin. Die kompetisie, wat gemik is op kinders en haweloses, eindig in Februarie. Die spanne ding almal mee om die Old Mutual Cup en medaljes.