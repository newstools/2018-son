EN DAAR sê mêrrim Zille “tênk yous, but no tênk you” vir die job as Kaapstadse burgemeester. Helen Zille, premier van die Wes-Kaap, het vroeër dié week gesê sy is genader vir die pos wat binnekort vakant gaan wees nadat Patricia de Lille haar bedanking aangekondig het. Huh? Baie mense sal nie blameer kan word as hulle súlke nuus as ’n prank tweet of ’n wolhaarstorie aansien nie. Dis duideliker as daglig dat Zille deesdae net vir spek en boontjies die premier van die provinsie is en ná die storms wat sy al deur veral haar twiets oor kolonialisme veroorsaak het, net ’n seremoniële amp beklee. So hoekom sou die DA háár vir die top job in die Kaap wou oorweeg? Gaan dit dan só swaar in die provinsie? Maar nog belangriker: Is daar dan nie één heavyweight bruin politikus in die party wat die burgemeesterskoene kan volstaan nie?