DIE Oostelike Provinsie se breier, Ryan Felix, het nie eens 30 spelers met wie hy vir die Eerste Liga van die Curriebeker kan voorberei nie. Felix sê egter hy het geen ander opsie nie as om te doen wat hy kan in dié situasie. Dít met nege dae oor voordat die kompetisie begin. Felix sê: “Dis moeilik. Ek het nooit genoeg spelers vir oefeninge nie. “Gisteraand het 26 opgedaag; dis nie genoeg om ’n oefenwedstryd te kon speel nie.” Benewens dit is baie van die spelers ook steeds betrokke by die klubkompetisie, wat nou langer as beplan aanhou. Felix sê: “Behalwe dat baie van die spelers steeds be­trokke is by hul klubs, kom van hulle nog beseer ook aan vir oefeninge.” Onsekerheid Felix sê hy het gedoen wat hy kon: “Daar is baie min tyd oor, maar ek het alles gedoen wat ek kon. “En daar is ook on­sekerheid daaroor of ons nóg ondersteuning gaan kry. “Die afrigter word gewoonlik uiteindelik blameer wanneer die resultate swak is – dís wat ek vrees.” Die president van die Oostelike Provinsie-rugbyunie (OPRU), André Rademan, het aan Son gesê hulle wil hul planne vir die Curriebeker-kompetisie volgende week bekend maak. Dis weer baie laat vir ’n OP-span waarvoor ’n taai eerste wedstryd dalk voorlê. Dis Saterdag teen die Boland-Kavaliers in die Boland-stadion. Die OP se SuperSport Challenge-veldtog was nie ’n goeie een nie en dit lyk asof die Curriebeker-kompetisie dieselfde sal wees. Die OP kon net een oorwinning in die Challenge behaal. Hy het die Grens-Bulldogs in Oos-Londen met 26-14 geklop. Volg Werner Wippenaar op Twitter.