’N BOER wat ’n plaaswerker soos ’n hond doodgeslaan het, is gister in Vredendal tot lewenslank gevonnis. Martin Visser (45) van Dassiehoek is Dinsdag skuldig bevind aan die moord op Adam “Mannetjies” Pieterse (32). Visser het Mannetjies nie net soos ’n dier doodgeslaan nie, hy het selfs sy lyk gedump in ’n vlak graf waar siek diere geskiet en begrawe is. Die hofverrigtinge is vertraag toe Visser volgens ’n bron sy eie lewe in die aanhoudingselle wou neem. Die bron sê Visser het hom met sy baadjie opgehang. Maar sulke ligte justice sou hy nie kry nie. Die baadjie het losgekom en Visser het net sy oor in die val beseer. Hy is hospitaal toe geneem, maar sy beserings was toe nie so erg dat die saak nie kon voortgaan nie. Visser se lawyer, Asghar Mia, het die hof gevra vir uitstel omdat Visser volgens hom te emosioneel was vir vonnisverrigtinge. Regter Nathan Erasmus het hom nie deur dié sob story van stryk laat bring nie en voortgegaan met die vonnis. Visser het drank op die plaas verkoop en ook plaaswerkers op skuld laat koop. Die hof het vroeër gehoor Visser was geneig om sy plaaswerkers oor drankskuld aan te rand. Drie sake van aanranding is teen hom teruggetrek. Nog twee is buite die hof geskik en op een klag is hy vervolg en gevonnis. Regter Nathan Erasmus het die saak se meriete aan die hof voorgelees. Oor die saak waarvoor Visser vroeër gevonnis is vir die aanranding van ’n vroulike werker, lees Erasmus voor: “Visser het haar eers met ’n trekker gejaag met die doel om haar raak te ry. Toe sy teen ’n wal op hardloop, het hy haar te voet agternagesit en haar geslaan, geskop en getrap.” Visser is tot twee jaar gevonnis wat opgeskort is vir vyf jaar. Hy moes ook R2 000 betaal het. Dié saak is in Maart 2013 afgehandel. Dit tel onder die verswarende faktore wat teen Visser getel het vir vonnisoplegging. Mia het die hof gevra om af te wyk van die minimum vonnis van lewenslank vir ’n beplande moord. Hy het aan die hof voorgehou dat Visser wel ’n kans het om te rehabiliteer. Erasmus het gesê Visser het in 2013 met sy eerste oortreding die kans gehad. “Maar hy het dit weggegooi. As hy rêrig wou change, kon hy dit tóé al gedoen het. Hy het egter voortgegaan om plaaswerkers aan te rand oor drankskuld.” Die hof het ook gehoor dat Visser ’n breingewas laat verwyder het en dat sy vrou en ma albei kanker het. Hy sorg ook vir sy twee kinders. Drie plaaswerkers se verklarings oor hoe ’n goeie mens Visser was, is ook in die hof gelees. Uitgedien Die staatsaanklaer, adv. Christenus van der Vijver, het egter gesê Visser het niks berou getoon wat die hof kon aanmoedig om genade te betoon nie. Erasmus het Visser drie jaar tronkstraf opgelê vir die aanranding van ’n ander plaaswerker, Kleintjie Moses. Vir die aanranding van Mannetjies voor die moord is hy tot ses maande gevonnis. Dié vonnisse sal saam met die lewenslange vonnis uitgedien word. Mia het aangedui hy wil vandag ’n aansoek om appèl teen die vonnis bring. Volg Shantel Moses op Twitter. Stuur nuuswenke aaninfo@son.co.za.