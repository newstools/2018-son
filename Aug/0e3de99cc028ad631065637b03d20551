’N POLISIEHELIKOPTER is ingeroep toe ’n verdagte voertuig Sondagaand in Kors­ten gespot is. Die polisie het die voertuig omstreeks 23:30 gewaar terwyl hulle besig was met operasies in die Gelvandale-polisiëringsgebied. Kol. Priscilla Naidu, ’n polisiewoordvoerder, sê toe die helikopter oor die silwer Chevy Spark in Stemela­straat begin hover, het die vier insittendes uitgeklim en weggehardloop. By nader ondersoek het die polisie op ’n kluis, buitelandse paspoort, crowbar en ander items afgekom. Hulle het ook beslag gelê op die kar, wat nie as gesteel aangemeld is nie. Die polisie vermoed dat die goedere in die kar gesteel is in ’n inbraak by ’n huis of sakeperseel. Daarom doen die polisie ’n beroep op enigeen wat onlangs ’n inbraak gehad het, om die polisie te kontak. Die polisie is op die oomblik besig om die eienaar van die kar op te spoor.