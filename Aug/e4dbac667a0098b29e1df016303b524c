DIE Springbok-breier, Rassie Erasmus, kan nuwe kombinasies in die middelveld op die proef stel. Dis aangesien Damian de Allende nie vir die Kampioenskaps­reeks beskikbaar is nie. De Allende se skouer is beseer in die Stormers se laaste Superrugby-wedstryd van die seisoen. Erasmus maak omstreeks 11:00 vandag in Stellenbosch sy groep Springbok-spelers vir die Kampioenskapsreeks bekend. ’n Speler met dieselfde voornaam, Damian Willemse, se naam behoort onder­ die nuwe­linge in Erasmus se groep te wees. Willemse het vanjaar vir die Stormers meestal op losskakel langs De Allende gespeel. Erasmus het ná die Bokke se laaste toets teen Engeland op Nuweland laat blyk hy wil dié 20-jarige boorling van die Strand graag voortaan by die Bokke betrek. Die oud-leerder van die Paul Roos Gimnasium is reeds twee weke gelede na die Bok-oefenkamp in Stellenbosch genooi. Willemse is ’n uiters talent­volle speler wat as die toekoms van SA Rugby beskou word. Hy kan met welslae op nr. 10, 12 en 15 ingespan word. Aangesien Warrick Gelant tans beseer is, kan die Bok-breier dit oorweeg om Willemse van die plaasvervangerbank in die toetse teen Argentinië aan te wend. Die intelligenter opsie sou wees om Willemse van die plaasvervangerbank geleidelik op losskakel in te span en Handré Pollard die nr.12-trui te bied. Dit is beslis ’n moontlikheid wat die Bok-breier kan oorweeg. Twee uitsonderlike spelskeppers wat verwoesting kan saai, is iets wat beslis in die agterlyn probeer behoort te word. Juan de Jongh, wat tans vir Wasps in Engeland speel, is op 12 of 13 ook ’n moontlikheid in die middelveld.