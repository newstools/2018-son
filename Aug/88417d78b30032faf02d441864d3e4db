SARON. – Die berig in Son oor die man wat niemand by sy vrou se begrafnis wou toelaat nie, het groot opslae gemaak. Son het verlede Dinsdag berig oor Piet Esau (66), wat geen familielid of vriend die kans gegun het om van oorle’ Sara Esau (59) afskeid te neem nie. Sara is op 22 Julie volgens haar man aan ’n hartaanval oorlede. Sara se familie het hul bedenkinge oor die datum van dood. Rita Andreas, Sara se skoonsuster van Wellington, vertel dat Esau hulle die aand voor die begrafnis van haar dood vertel het. Son het die begraafplaas besoek tydens Sara se teraardebestelling. Teksvers Haar oorskot is deur munisipale werkers uit die lykswa gedra en dadelik in die graf gesit en toegegooi. Geen gesang of teksvers is gelees nie. Niks. G’n siel behalwe haar wewenaar en die werkers was teenwoordig nie. Talle mense het met skok en woede gereageer oor sy optrede. ’n Leser sê: “Hy het haar soos ’n dier weggegooi. Dis ’n skande.” Nóg ’n persoon het intussen vertel dat Esau soms sy vrou in haar kamer toegesluit het terwyl hy en ’n vriend in die huis met ander vroumense “besig” was. Toe Son Esau vra of die gerugte waar is, het hy gesê: “Ek kan nou enigeen steek. My vrou is begrawe. Ek kan nou hoer soos ek wil.” Sara se familie oorweeg om stappe te doen om vas te stel waarom haar man dan so haastig was om haar te begrawe.