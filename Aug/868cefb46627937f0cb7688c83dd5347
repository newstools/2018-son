DIE Baaise ma en dogter wat van die grusame moord op Petrus Scholtz, ’n plaaslike elektrisiën, aangekla word, soek nie meer bail nie. Christine Russouw (55) en haar dogter Chantell (35) gaan nou agter tralies bly totdat hulle op 28 Augustus weer in die hof moet verskyn. Hul mede-beskuldigdes, Christine se seun, Wayne (31), en sy vriend Roland Swartz, gaan steeds aansoek doen vir bail, het die Baaise landdroshof gister tydens die vier se verskyning gehoor. Scholtz (70) se lyk is in Julie in bosse langs ’n grondpad in Fairview gekry. Vrieskas Sy hande en voete was vasgebind en daar was kleefplastiek om sy kop. Daar word beweer dat Scholtz op 17 Julie vermoor is en dat die Russouws Scholtz se liggaam in hul vrieskas by hul huis in Kabegapark gebêre het totdat hulle sy liggaam op 20 Julie gaan dump het. Daar word verder beweer dat die Russouws ’n groot klip bo-op die vrieskasdeur gesit het uit vrees dat hy uit die vrieskas sou klim. Die Russouws het na bewering sy bakkie gesteel en dit in Noordeinde aan iemand verkoop. Die Russouws is ’n dag nadat Scholtz se liggaam gevind is, gearresteer, terwyl Swartz ’n week later aangekeer is. Wayne en Swartz sal môre weer in die landdroshof verskyn wanneer hulle vermoedelik om borgtog sal aansoek doen. Intussen sal Swartz van die St. Albans-tronk na die Noordeinde-tronk geskuif word, aangesien hy glo dreigemente ontvang het en nou vrees vir sy lewe.