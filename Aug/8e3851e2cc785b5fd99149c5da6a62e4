SALIE Adams, afrigter van die Universiteit van Wes-Kaapland (UWK) se Varsity-sokkerspan, is bewus daarvan dat hulle op geleende tyd leef in dié reeks. Adams en sy troepe verwelkom die voorloper in die reeks, die Universiteit van Johannesburg, vandag in die UWK-stadion in Bellville vir hulle sesde wedstryd van die reeks. Die UWK het reeds drie nederlae gely. Hulle het een sege en een gelykop uitslag ook agter die rug. Die sesde posisie (vier punte) maak beslis nie goeie leesstof nie. Die UWK het homself laas week lelik in die voet geskiet toe hy ’n voorsprong van 2-0 weggesmyt het om buite die Kaap met 3-3 teen die Universiteit van KwaZulu-Natal gelykop te speel. Gaping Nogtans het die UWK ’n wiskundige buitekans om by die agterdeur in te glip. Maar dan sal ander uitslae in die reeks ook in Adams-hulle se guns moet tel vir hulle om deur te dring. Hulle sal veral hoop dat spanne soos die Noordwes-Universiteit (nege punte) en Tukkies (ag), wat mekaar vandag pak, gelykop speel sodat hulle die gaping verklein. “Al wat ons môre kan doen, is om die sege te kry en hoop vir die beste,” het Adams gister gesê. Adams sê die Ajax Cape Town-produk Renaldo Lea­ner maak sy terugkeer vir die reg-of-weg-stryd.