DIE kinderverkragter en moordenaar Odwa Nkololo sal vandag hoor hoe lank hy gaan mang vir sy dade. Odwa is vroeër die maand skuldig bevind aan die moord op en verkragting van Iyapha Yamile (4). Haar lyk is op 1 Mei in Town Two, Khayelitsha, gevind. Sy is op Sondag 30 April as vermis aangemeld. Sy is verkrag, vermoor en in ’n plastieksak gedump. Regter Diane Davis het ook vir Odwa skuldig bevind aan die verkragting van sy eksmeisie se sewejarige dogter. Odwa is eers ná Iyapha se dood met die voorval verbind toe daar bevind is dat sy DNS ooreenstem met dié van die semen, bloed en die hare wat op die sewejarige gevind is. Albei voorvalle het in Town Two in Khayelitsha plaasgevind. Vryheid Adv. Thabo Ntela, die staatsaanklaer, het gister in sy slotbetoë vir die hooggeregshof gevra om Odwa ’n swaar straf te gee. “Iyapha se gesin het ’n kind verloor wat hulle nooit weer sal sien nie. “Hy verdien nie om ooit weer vryheid te hê nie.” Ntela het ook aangevoer dat Odwa geen berou getoon het nie en die staat se tyd gemors het. “Hy het nie die hof in sy vertroue geneem deur te getuig nie. “Hy het by monde van sy regsverteenwoordiger hom in ’n diep gat in gelieg.” Ntela het die hof gevra om die belange van die gemeenskap in ag te neem vir vonnisverrigtinge. “Die hof moet seker maak dat die gemeenskap veilig is. Onthou ook dat dié persoon sy posisie as vaderfiguur misbruik het toe hy sy meisie se kind verkrag het.” Hy word vandag gevonnis.