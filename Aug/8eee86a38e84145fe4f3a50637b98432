ST, MARK’S van Alice­dale het die seisoen op ’n besonder hoë noot geëindig deur Booysens Pride met 41-0 te klop. Dit was die laaste wedstryd van die OP Grand Challenge Shield se B-afdeling. Dit het in Alicedale plaasgevind. Die tuisspan was van die staanspoor af in beheer van die wedstryd. Hy het in alle aspekte van die spel die pas aangegee. St. Mark’s het sewe drieë gedruk en ’n bonuspunt verdien. Die tuisspan se jong en vlugvoetige agterlyn het met groot selfvertroue gespeel en van hul eie gebied aangeval. Brian Buys, St. Mark’s se groot en sterk voorryman, was weer ’n doring in die besoekers se vlees. Dié 130 kg-monster was onstuitbaar op die aanval en het twee kragdrieë gaan druk. Hy is eindelik as die speler van die wedstryd aangewys. Die manne van Booysens Pride het gekeer met alles wat hulle werd was, maar hulle kon net nie al die gate toestop nie. Teen rustyd was St. Mark’s gerieflik met 17-0 voor. In die tweede helfte van die kragmeting het die tuisspan die krane behoorlik oopgedraai en die drieë ingeryg. Booysens Pride kon ’n paar keer punte aangeteken het, maar het deur ongedwonge foute sy kanse verbrou. Al het Booysens Pride enduit hard probeer, was die tuisspan op die einde heeltemal te sterk vir die span van die Baai. Intussen is Motherwell gekroon as die wenner van die Grand Challenge Shield se B-­afdeling. Hy en Kwaru, wat in die tweede plek is, het deurgedring tot die uitspeelronde vir die ­afdeling A. PUNTEMAKERS ST. MARK’S – drieë: Brian Buys (2), Kido Alexander, Aldean Sias, Anton Botha, Siwe Ntlanjeni, Cameron Jewell; doelskoppe: Ettienne Blou (2), Appollis Sulliman Fritz. ANDER SHIELD B-UITSLAE: Zwide 21, Kwaru 16; Glen Roses 3, Motherwell 34; St. Mark’s PE 28, Rhodes 0.