HAAR broek bewe nou nog ná die mislukte sluipmoordaanval op haar. Erica Meyer, ’n Mosselbaaise DA-wyksraadslid, kruip nou weg in ’n plek van veiligheid. Tóg sê die polisie hulle kan nie met sekerheid sê dat dit wel ’n sluipmoordpoging op Meyer was nie. Meyer is egter dorpuit nadat ’n koeël teen haar voordeur vasgeslaan het. Dit het Meyer Sondag omstreeks 17:00 oorgekom toe sy by haar huis aankom. Steeds geskok sê Meyer gister aan Son: “Ek het nie by my huis geslaap nie.” Sy vertel: “Daar was Rastas wat op die straathoek naby my huis baklei het. “So, ek kan nou nie sê of dit ’n dwaalkoeël was wat my huis getref het of nie.” Die mayor, Memory Booysen, het gister aan Son bevestig daar was ’n poging op Meyer se lewe. Volgens Booysen is Meyer­ uit haar huis gehaal vir haar eie veiligheid terwyl cops die saak ondersoek. ’n Bekommerde Booysen sê: “Ek het Sondagaand met haar (Meyer) oor die foon gepraat. Vir my het sy gesê daar was iemand wat op haar geskiet het. “Dis duidelik dat die skieter op haar gewag het omdat daar geskiet is net toe sy by haar huis aangekom het.” Booysen weet nie wat die motief is nie, maar vermoed dit het te doen met ’n onlangse diensleweringsprotes in Mosselbaai. ’n Polisiewoordvoerder, kapt. Malcolm Pojie, sê Meyer is nie in polisiebeskerming of deur hulle in ’n veilige plek gesit nie. Volgens hom was daar ’n stryery onder ’n groep Rastas in Meyer se pad toe ’n skoot afgevuur is. Volg Anele Mfazwe op Twitter.