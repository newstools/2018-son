GAAN Manchester United-ondersteuners dié seisoen die regte Alexis Sánchez sien? Die Chileense speler was in Miami aan die brand toe die Red Devils die Cham­pions League-wenner, Real Madrid, met 2-1 geklop het. Madrid het wel baie van sy jong sterre kans gegee, maar Sánchez het ’n voet gehad in albei sy span se doele. Hy het die eerste doel aangeteken en aanvoorwerk gedoen vir die tweede deur Ander Herrera. Sy vertoning teen Madrid laat baie glo dat Sánchez nou gemaklik is by die Red Devils. Die ster het duidelik beter en selfs fikser as sy spanmaats gelyk. Sánchez het natuurlik nie aan die Wêreldbekertoernooi in Rusland deelgeneem nie. Hy is dus uitgerus en honger vir doele. Spelers soos Ander Herrera, Juan Mata en Andreas Pereira het ook beïndruk op United se huidige voorseisoense toer van Amerika, maar dit is Sánchez se harde werk wat duidelik die kenners se oog gevang het. Met net nege dae oor voordat die Premierliga afskop, moet van die Red Devils se WB-sterre soos Paul Pogba en Romelu Lukaku nog by die span aansluit. Al is daar gerugte dat José Mourinho, United-afrigter, ontevrede is met van sy spelers en hul stil transfer window, kan die terugkeer van Pogba en Lukaku net goeie nuus beteken. Sánchez se indrukwekkende vertonings sal ook United se fans hoop vir die komende seisoen gee. Dit lyk wel asof Anthony Martial se speeldae by die Red Devils einde se kant toe staar. Mourinho sê hy weet nie of die Franse speler gaan terugkeer na United nie. Martial het in twee van sy span se wedstryde op toer gespeel, maar daarna die kamp verlaat vir die geboorte van sy tweede kind. Hy het daarna nie weer by die span aangesluit nie. Mourinho wou nie vrae oor Martial se toekoms beantwoord nie en het dit eerder aan United se woordvoerder afgesmeer. “Ek weet nie van Martial nie, ek is hier om oor die wedstryd te praat,” het hy kortaf gesê.