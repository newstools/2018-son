’N SEUN (11) van Schauderville het onlangs deur hel gegaan toe drie ouer mans hom na bewering dwelms ingegee en verkrag het. ’n Week lank ná die voorval, wat op 4 Augustus plaasgevind het by ’n huis in die area, kon die seun skaars praat. Volgens sy geskokte pa (39) het die seun heelweek dag in en dag uit geslaap en vreemd begin optree. ’n Spontane kind wat altyd buite met sy maatjies gespeel het, het verander in ’n bang seun wat nie alleen wil wees nie. Die betrokke dag het hy ná sokkeroefening deur bosse huis toe geloop. Die drie beskuldigdes, wat bekend is aan hom, het hom geroep. Hy het saam met hulle na ’n huis gegaan. Die beskuldigdes woon in dieselfde straat as die slagoffer. Die pa sê volgens die verklaring wat die seun by die polisie afgelê het, het die beskuldigdes hom geforseer om wit poeier, vermoedelik dwelms, te snuif. Dit is onseker hoeveel daarvan hy ingekry het. Daarna het hulle hom na bewering verkrag en seksueel aangerand. Die seun is gedreig dat hy seergemaak gaan word as hy sou praat. Sy pa het hom daai aand gaan soek en hom by die betrokke huis gekry. Hy het vinnig na sy pa toe geloop, maar niks oor die voorval gesê nie. “My kind was nie homself nie en het vir ’n week net gelê. Sy maniere het verander. “Daai Sondag was hy heeltyd in sy slaapklere en het nie al sy kos opgeëet nie. “Hy was koorsig en ons het gedink hy is besig om flu te kry,” vertel die pa. Op Maandag 6 Augustus het sy ouers hom dokter toe gevat en griepmedisyne is voorgeskryf. “Ons het agtergekom iets is nie pluis nie. My vrou het daai Saterdag met my seun gepraat en hy het gesê ‘ek is bang hulle gaan my slaan’.” Die gemeenskap het intussen uitgevind wat gebeur het en self die verdagtes gaan soek. Inwoners het twee verdagtes geslaan en aangehou totdat die polisie daar opgedaag het. Die derde, wat glo probeer vlug het, is ’n bietjie later ook in hegtenis geneem. Die seun is na die Dora Nginza-hospitaal se verkragtingsentrum geneem vir ’n ondersoek en behandeling. Volgens kol. Priscilla Naidu, ’n polisiewoordvoerder, ondersoek die polisie se eenheid belas met gesinsgeweld, kinderbeskerming en seksuele misdrywe ’n saak van verkragting. Die drie beskuldigdes, Alvaro van Wyk (34), Yandley Prinsloo (29) en Junior Meyer (18), het op 14 Augustus, vir die eerste keer in die Baaise landdroshof verskyn. Die saak is uitgestel na Woensdag en toe weer na gister vir formele borgtogaansoek. Die beskuldigdes het aangedui dat hulle nie meer wil bail hê nie. Die saak is tot 27 September uitgestel vir verdere ondersoek. Die banke in hof 26 was volgepak. Buite die hof het ondersteuners betoog. Die pa wil graag die gemeenskap bedank vir hul gebede en ondersteuning. Volgens hom gaan dit ’n bietjie beter met sy seun. “Daar moet met kinders oor die dinge gepraat word om hulle bewus te maak. “Hulle moet praat as iets gebeur, maar ken ook jou kind,” adviseer die pa.