GEORGE. – ’n Green grocer wat erg op groen konsentreer. Die eienaar (34) van dié groentestalletjie is uitgevang dat hy aan leerders dagga verkoop. In sy stalletjie waar die groente heel mooi uitgestal is, is 25 bankies dagga versteek gevind. Die vermetelheid is dat die ou se stalletjie ’n paar meter weg van twee laerskole in Conville is. Die dagga is weggesteek in ’n plastieksak tussen die appels en lemoene. Inwoners het goeie woorde vir die cops gehad wat die verdagte kom vasvat het. Hulle het staan en toekyk toe die ou in die cops se vangwa geprop is. Inwoners bespiegel die ou het meer as twee maande sy goed verkoop en dit nogal aan kinders in die laerskool. Ronisha Delaney, ’n inwoner, sê sy het gesien hoe baie kinders smiddae ná skool by die stalletjie rondgedraai het. Sy sê: “Ons het kinders van so jonk as 13 tot 15 daar gesien en geruik. Dit kan mens mos nie toelaat nie.” Joshua Fisher voeg by: “Ons het nie ’n probleem met besigheid nie, maar sal nie toelaat dat dit sulke business is nie.” Lt.kol. Avril Kriga, ’n polisiewoordvoerder, het die arrestasie bevestig.