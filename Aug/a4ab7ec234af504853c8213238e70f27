HOPELIK is die werwing van Tertius Kruger net die begin vir die Southern Kings, maar vir eers sal hulle moet klaarkom met wat hulle tot hul beskikking is. Daar is berig dat die Cheetah-speler Tertius Kruger hom by die Kings sal aansluit. Dié senter, wat al vir die Griffons en Griekwas gespeel het, het die Cheetahs goed verteenwoordig en ook in die vorige Pro14-reeks gespeel. Hopelik verg sy skuif na die Kings dus nie te veel aanpassing van hom nie. Kruger verlaat die Cheetahs egter eers ná die Curriebeker-seisoen. Die probleem daarmee is dat die Kings dan al druk besig sal wees met hul Pro14-veldtog, en dís waarvoor hulle spelers benodig. Soos gewoonlik is die Kings doodstil oor die werwing van Kruger of enige ander spelers. Die Pro14 begin oor net ’n bietjie meer as drie weke, maar die Kings het steeds nog net drie spelers by hul groep van verlede seisoen gevoeg. ’n Vierde speler, die Fidjiaan Meli Rokoua, het hom in hierdie laat stadium nog steeds nie by die groep aangesluit nie. Planne Wanneer Rokoua of enige nuwe spelers hulle eendag by die span aansluit, sal hulle heel moontlik ook nog eers onderwerp word aan fiksheids­toetse. Eers daarna sal die Kings se breier, Deon Davids, die aanwinste by sy planne kan betrek. Die Kings skop hul Pro14-veldtog op 1 September af teen Zebre in Italië.