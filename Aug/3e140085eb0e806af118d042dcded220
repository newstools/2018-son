WERKLOOSHEID in Suid-Afrika is die hoogste in die afgelope 15 jaar. Stats SA het vandeesweek bekend gemaak die werkloosheidsyfer vir die periode April tot Junie staan op 27,2%. In die vorige drie maande was dit 26,7%. Luidens die Stats SA-verslag het 90 000 minder mense nou jobs, wat beteken slegs 19 miljoen landsburgers het tans ’n werk. ’n Nóg groter skok is die aantal jong mense wat sonder ’n werk sit – 67% van die jeug onder die ouderdom van 25 is deesdae werkloos. Fabriekswerkers ly die meeste, want 105 000 van hulle het hul werk oor dié tydperk verloor. Werkloosheid en ander maatskaplike euwels soos misdaad gaan natuurlik hand aan hand. Dis ’n feit dat baie van ons jong mense hulself wend tot misdaad om aan die lewe te bly. Wat sal ’n jong, werklose man met werklose ouers in staat stel om byvoorbeeld name brand-klere en ander luukshede te kan bekostig? Ons jong mense word gans te veel deur ge­wetenlose dwelmbase – met beloftes van ongekende rykdom – by misdaad ingetrek. Die drug lords ry in duur sportmotors en woon in luukse huise. Húlle is die nuwe rolmodelle vir ons jeug. Ons jong mense moet werk en hul geld op ’n eerlike wyse verdien. Pres. Cyril Ramaphosa het tydens sy eerste staatsrede in Februarie belowe om een miljoen internskappe vir jong mense in die private sektor te bewerkstellig. Die prez moet gou speel om daad by woord te voeg en dit sy hoogste prioriteit te maak. Die private sektor moet natuurlik ook sy kant bring en ophou mense afdank. Die vakbonde moet ook ’n rol speel en ophou onrealistiese looneise maak. Werkloosheid moet gesien word as ’n nasionale krisis en daar moet onmiddellik ’n ommeswaai kom. Kom ons WERK almal saam om dit moontlik te maak.