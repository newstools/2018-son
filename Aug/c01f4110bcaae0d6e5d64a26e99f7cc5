DURBAN. – Die rou emosie en die fisieke aspek van die spel. Dít volgens Eben Etzebeth, vuurvreter-slot van die Springbokke, is wat hy die meeste gemis het nadat hy sowat nege maande weens ’n skouerbesering buite aksie was. Die 26-jarige boorling van Goodwood in die Kaap sal môre hier sy terugkeer in die Rugby Championship teen Argentinië maak. Kaptein Hy sal saam met sy Stormer-spanmaat Pieter-Steph du Toit ’n nuwe slotkom­binasie in die enjinkamer vorm. Die laaste keer dat hy vir die Bokke in ’n toets gespeel het, was hy die kaptein van die span. Dinge het intussen verander, met Rassie Erasmus, die nuwe Bok-breier, wat besluit het om Etzebeth se beste vriend, Siya Kolisi, die kaptein te maak. Etzebeth het gister vertel hy deel ’n kamer saam met Kolisi hier in die spanhotel in Umhlanga. Hy sê: “Ja, almal weet dat ek en Siya ’n baie goeie verhouding het. “Ons deel ’n kamer en skrik elke oggend wakker en kyk mekaar in die gesig. “Toe hy as die kaptein aangestel is, het ek hom gebel. “Ek ken hom van ons dae as o. 18-spelers. Ek is regtig baie lief vir hom en sal hom altyd ten volle back. “Dit is ook great om so baie leiers in die span te hê soos Warren Whiteley, Willie le Roux, Frans Malherbe en Handré Pollard. “Die ervare manne steek almal hand op en skroom nie om die jonger manne soos Lukhanyo Am hier langs my te help nie.” Am het gister saam met Etzebeth die nuuskonferensie bygewoon. Die 24-jarige boorling van King William’s Town het tot dusver skaflik op toetsvlak vertoon, maar was nog nie heeltemal op sy beste in ’n Springbok-trui nie. Hy wil dus graag môre die geleentheid aangryp om die nr. 13-trui sy eie te maak. Die Shark-senter word beskou as ’n intelligente speler wat slim besluite op die aanval en die verdediging neem. Hy glo dit sal beslis help om môre saam met sy Shark-spanmaat André Esterhuizen in die middelveld te speel. “Ons het nog nooit saam op internasionale vlak gespeel nie. Dit sal beslis ook help om Makazole Mapimpi langs my op die vleuel te hê,” voeg hy by.