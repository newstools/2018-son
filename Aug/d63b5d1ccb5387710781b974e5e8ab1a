’N PASIËNT met MIV/vigs sê hy is nou al siek daarvoor om van sy medikasie beroof te word. Die 35-jarige man van Montagu, wie se identiteit weens sy siekte nie bekend gemaak kan word nie, beweer hy is al twee keer beroof nadat hy sy medikasie by die kliniek gaan haal het. Die jongste voorval het verlede week gebeur toe twee jongens hom oorval en sy sakkie pille gegryp het. In Julie het dieselfde gebeur, sê sy vriend. “Hy gaan altyd so vroeg moontlik na die kliniek oor hy so skaam is om in daai lang ry te staan. Ek het toe sy pille gekry en gesorg dat hy huiswaarts loop,” vertel die tjommie. Die MIV-lyer voeg by: “Net toe ek om die draai van die saal loop, vat een ou my vas. “Die ander een gryp toe die twee sakke pille en maak hulle uit die voete.” Hy was te moeg om die skobbejakke agterna te sit en kon toe net verleë toekyk hoe hulle weghol. “Jy sien, die kwaal speel nie met ’n man nie. “In my gesonde dae sou ek daai gemorste uit die grond geduik het. Dis net jammer my kragte het my verlaat,” sê die ou uitasem. “Ek weet nie hoekom dit nou weer gebeur het nie, maar al waaraan ek kan dink, is dat die ouens ook dieselfde siekte het as wat ek het. “Ek is ook maar skaam om in daai lange ry te gaan staan, maar moenie my pille rob nie. Doen soos ek die regte ding gedoen het en laat toets jou. ’n Mens kry immers medikasie pasella.” Volgens hom het hy nog genoeg pille wat hom aan die lewe sal hou, maar hy sal sorg dat hy next time nie weer beroof word nie.