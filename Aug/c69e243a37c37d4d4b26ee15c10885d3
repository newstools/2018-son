DIE Oos-Kaapse onderwysdepartement is besig met ’n ondersoek nadat ’n tjekbedrogsindikaat skole in die Alfred Nzo-munisipaliteit geteiken het. Mali Mtima, ’n departementele woordvoerder, sê sover het ’n skool in Mbizana en nog ’n skool in Flagstaff­ onder die scammers­ deurgeloop. Die geskatte verlies beloop meer as R320 000. Hy sê die misdadigers het die skole se tjekboeke ge­kloon, asook selfoon-simkaarte van skoolhoofde en lede van die skoolbeheerrade se finanskomitee ge-swop. Mtima sê slegs skole wat by FNB bank, is in dié scam ge-target en van die tjeks is reeds in dorpe in KwaZulu-Natal se suidkus ge-cash. “Die departement doen ’n beroep op alle finanskomitees by die skole om gereeld die skool se bankbalans na te gaan om transaksies te monitor.” Hy sê as dié kriminele aktiwiteite nie gestop word nie, kan dit moontlik normale onderrig in die skole ontwrig en ook skole se vermoë om kinders te voed affekteer.