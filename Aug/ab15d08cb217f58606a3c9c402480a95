DIE Springbok-vleuel Makazole Mapimpi is een van sewe Suid-Afrikaners wat vir die Guinness Pro14-droomspan van die 2017-2018-seisoen benoem is. Die voormalige Southern Kings- en Cheetah-speler is een van die uitblinkers van verlede seisoen. Die ander benoemde spelers van die Cheetahs en Southern Kings is Ox Nché (stut), Torsten van Jaarsveld (haker), Oupa Mohojé (flank), Reniel Hugo (slot), Bobby de Wee (slot) en Uzair Cassiem (nr. 8). Spanne van elk van die vyf deelnemende lande is ingesluit by die 45-man-kortlys, wat drie spelers in elke posisie bevat. Die Guinness Pro14-droomspan word môreaand aangekondig by die launch-paartie van die 2018-2019-seisoen in Glasgow. Meer as 75 lede van die media, insluitend voormalige spelers en afrigters, het aan die stemproses deelgeneem. En vir die eerste keer is die topdrie benoemdes vir elke posisie voor die toekennings gelys. Met Leinster Rugby en Scarlets wat die eerste Guinness Pro14-eindstryd bereik, het ’n aantal van hul spelers die stem deur die media oorheers. Die stemming wat aan die einde van die seisoen plaasgevind het, het die media toegelaat om uit meer kwalifiserende spelers as ooit tevore te kies, aan­gesien ’n minimum van nege vertonings nodig was om gekies te word. Die droomspan sal ’n kaptein kry wat ook môreaand bekend gemaak sal word. Die nuwe Pro14-seisoen skop op 1 September af en strek tot Mei 2019.