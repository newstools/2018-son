HY WAS ’n geldskieter, maar nou is hy met bullets doodgeskiet. Die lyk van Robert Sonnekus (52) van Vishoek is Woensdag in Macassar gekry. Hy was geboei en meer as een keer in die kop geskiet. Sonnekus is moontlik daar gaan dump. Sy lyk was al aan die ontbind. Hy het vier dae voor dit verdwyn. Mense fluister nou dié pa van drie was bekend in gangster-kringe. ’n Ingeligte sê Sonnekus het hom met verkeerde mense opgehou en dís dalk wat hom sy lewe gekos het. Die persoon sê Sonnekus was “ ’n goeie ou” wat uit sy goedheid probeer het om mense te help. “Hy was nie ’n gangster nie. Hy het geld aan mense geleen en só by verkeerde mense betrokke geraak.” Volgens die informant het Sonnekus begin om geld aan gangsters en ou bandiete voor te skiet. Een van die ouens het selfs al gemang vir moord. Die persoon vertel Sonnekus het ook gereeld slaapplek vir hulle gemaak. “Sy naam is maklik in bende­kringe genoem. Die gangsters het geweet waar hy bly en hy het hulle vertrou.” Die persoon glo dís hoe Sonnekus uit sy huis gelok is. Hier droog die bespiegeling op en hy sê die ondersoekspan moet maar verder kyk wat aangaan. Sonnekus se wit bakkie is Maandag in die Mitchells Plain-omgewing gevind. André Blom, voorsitter van die Vishoek-gemeenskapspolisiëringsforum, het bevestig Sonnekus se lyk is gevind. Blom sê dis ’n groot skok in ’n gemeenskap waar sulke dinge nooit gebeur nie. Hy het bevestig dat ’n saak van die besit van gesteelde goedere geopen is. “Drie verdagtes is gearresteer vir die besit van Sonnekus se kar en ander goed. “Daar is ook ’n saak van gewapende roof in Vishoek gemaak. In dié saak is een gearresteer.” Kapt. FC van Wyk, ’n polisiewoordvoerder, het bevestig dat drie sake in dié verband ondersoek word. “Daar was bloed in die slagoffer se huis en twee van sy kluise was oop.” Van Wyk sê die drie verdagtes wat in Mitchells Plain gevang is, was in die bosse besig om Sonnekus se kar te strip. ’n Man (34) het verskyn in die Simonstad-landdroshof, waar borgtog teengestaan is omdat hy op parool uit is vir ’n ander moordsaak. Volg Tracy-Lynn Ruiters op Twitter. Stuur nuuswenke aan info@son.co.za.