DIE nasionale staking in die skoenbedryf wat meer as vier weke geduur het, is nou verby. Só sê die vakbond Suid-Afrikaanse Klere-en-tekstielwerkersunie (Sactwu). Volgens André Kriel, Sacwtu-hoofsekretaris, is dié besluit Woensdagmiddag geneem. Kriel sê dit het gekom nadat die werkgewers se vereniging, die South African Footwear & Leather Association (Saflia), ’n nuwe aanbod op die onderhandelingstafel neergesit het. Hy sê verder: “Die hersiende aanbod voldoen aan ons finale eise wat ons ’n week en ’n half gelede op die tafel aan Saflia gestel het. “Ons finale eise was ’n 7,5%-loonverhoging asook ’n uitbreiding van die scope van verlof vir gesinsverantwoordelikheid om ook in te sluit waar ’n eggenoot aan chroniese of ernstige siekte ly. “Die eise het ook ingesluit die implementering van ’n program vir post-strike normalisering van arbeidsbetrekkinge.” Die ander eise wat die werkgewers toegestaan het, is ’n verkorting van werksure met 30 minute, wat die werkers sal toelaat om Vrydae vroeër huis toe te gaan. Kriel sê hulle het ook vyf minute ekstra vir hul etenstyd gekry.