DIE kanse is skraal dat Faf du Plessis Suid-Afrika se krieketspan in die eendaagse reeks teen Zimbabwe sal aanvoer. Die Proteas se kaptein het dit duidelik gemaak hy wil eers vol­kome van sy skouerbesering herstel voordat hy weer krieket sal speel. Hy moes sy deelname aan die eendaagse reeks teen Sri Lanka weens sy besering kortknip en is terug in Suid-Afrika om behoorlik te herstel. Die eerste van drie ODI’s teen Zimbabwe word op 30 September gespeel en word deur drie T20-wedstryde gevolg. “Ek moet die skouer eers weer so sterk moontlik kry. “Dit sal nice wees om teen Zimbabwe te speel, maar daardie bykomende weke rus sal baie goed vir my herstelproses wees,” het Du Plessis verduidelik. Dié kranige kolwer is sommer vol vertroue die Proteas sal die vyfde en laaste wedstryd in die eendaagse reeks vandag teen Sri Lanka in Colombo wen om die reeks met 4-1 af te sluit. “Ek is opgewonde oor die styl van eendaagse krieket wat ons speel. “Ons beplan om met dié soort krieket die World Cup (volgende jaar in Engeland en Wallis) te wen. “Ons speel ’n opwindende, vreeslose soort krieket. “JP Duminy se kolfwerk het pragtig by dié benadering ingepas. Hy speel voortreflik in Sri Lanka. “Ek is ook baie opgewonde oor die aanvangsboulers Kagiso Rabada en Lungi Ngidi omdat hulle gereeld vroeg paaltjies neem.” Duminy het hom by Du Plessis aangesluit en sê die Proteas probeer altyd in hul spel om aan die aanvallende opsie voorkeur te gee. Met die Proteas wat moontlik weer proefnemings met hul spankeuses sal doen omdat die reeks reeds gewen is, sal dit belangrik wees dat die ervare manne sorg dat die druk goed hanteer word. In die vierde ODI het Sri Lanka ’n verrassende oorwinning behaal toe die Proteas onder druk kleigetrap het. Begintyd: 11:00 (SA tyd) Regstreekse TV-uitsending: DStv se sportkanaal­ 202