ONTHOU julle nog die PJ Twins, wat die plaaslike musiek­wêreld in 2012 met ’n groot knal getref het? Hulle het toe tweede geëindig in die SA’s Got Talent-kompe­tisie. Menige musiekliefhebber wonder nou waarmee die twee hulself deesdae besig hou. Peter en John Talmarkes (25) van Bonteheuwel in die Kaap was gesoute sangers lank voordat hulle­ aan die kompetisie deelgeneem het. Hulle is aan musiek blootgestel toe hul ma, Belinda, hulle as babas vasgehou het terwyl sy in die kerkkoor gesing het. Sy het ook musiekklasse aangebied. Peter sê: “Toe ons ons verstand begin kry, het ons besluit ons wil ook sing. “Ons het ons favourites soos Backstreet Boys, Westlife, Luther Vandross en Boyz II Men se songs gesing. “Ons het op skoolkarnavalle en -konserte gesing en onsself sommer net ‘Peter­ en John’ genoem. “Ons het die produksies van (die Adams-broers) Emo en Loukmaan en Kinders van die Ses ge-idolize en gewens ons kan soos hulle wees. John sê: “Ons het enige opportunity wat ons gekry het om op die stage te sing, aangegryp.” Die twee is op hoërskool for­mele sang- en musiek­onderrig in die keyboard en dromme­ gebied. Hulle het toe aan vele kompe­tisies, soos die Westgate Mall Voice Search, deelgeneem en heelwat daarvan gewen. Hulle het later selfs teen mekaar meegeding. Peter en John het toe in die Luxurama-teater, Joseph Stone-ouditorium­, Baxter-teater en His People-sentrum opgetree en verskeie musikante ontmoet. Hulle het verhoë gedeel met Loukmaan, Emo, Nur Abrahams, The Rockets en al getoer met boy bands soos Protege en Dejavu. Oor hul deelname aan SA’s Got Talent vertel Peter: “Abdul Fakir het ons gesien perform en daarvan gehou. Hy het ons sonder ons mede­wete ingeskryf en ons op kort kennisgewing daarvan gesê. Ons het heelaand op Andrea Bocelli se song ‘Because We Believe’ voorberei vir die oudisie vroeg die volgende oggend. “En toe ons weer kyk, is ons in die semifinals in Johannesburg, en toe die finals.” Dis sedert hul deelname aan SA’s Got Talent dat Peter en John bekend staan as die PJ Twins. Deesdae doen hulle opheffingswerk in Bonte­heuwel. Hulle bied Saterdag­oggende in die Thu-song-sentrum in Bonte­heuwel lees-, drama- en musiek­klasse aan en voer veldtogte teen dwelms. Dis onder die vaandel van hul organisasie, die Awehness Foundation. Hulle doen nog shows op aanvraag en kan gevolg word op Facebook, Twitter en Instagram. Peter sê: “Daar gaan nog baie gehoor word van die PJ Twins, want ons beplan nog baie projekte.”