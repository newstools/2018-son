MEER as 20 mense van die woonbuurt Chris Nissen Park het nog nie hul Sassa pay vir Julie gekry nie. Volgens van die mense wat verlede Maandag daar was, was daar mense wat hulle voorgedoen het as Sassa-werkers. Die “beamptes” het hul Sassa-kaarte gevat en met EasyPay-kaarte vervang. Die mense sê ’n EasyPay-voertuig het verlede Donderdag daar opgedaag, maar teen 15:00 het hulle nog niks geld ontvang nie. Die voertuig is toe daar weg met beamptes en al. Hulle het vir die mense gesê om hul geld by die poskantoor te kry, maar dit was ’n klug. Van die begunstigdes is toe na die naaste OTM toe, maar die masjien het hul kaarte gesluk. Lezelle van Wyk, een van die begunstigdes, sê sy weet nie hoe sy nou deur die maand gaan kom nie. Sy vertel dat die mense wat hul kaarte omgeruil het, hulle verseker het dat hulle hul geld sal ontvang. Andrew Stellenberg, nog ’n begunstigde, wil weet hoe mense so gewetenloos kan wees om arm mense so om die bos te lei. Shivani Wahab, ’n woordvoerder van Sassa, sê Sassa reik nie EasyPay-kaarte uit nie. Wahab verduidelik: “Begunstigdes wat EasyPay-kaarte het, kan dit by Sassa se kantore of by die poskantoor vir die nuwe Sassa- goue kaart omruil. Hulle moet net hul ID saamvat.” Dinah Adams, ’n gemeenskaps­leier, sê dit is ’n skande dat arm mense so met ’n slap riem gevang word en dit ondersoek moet word.