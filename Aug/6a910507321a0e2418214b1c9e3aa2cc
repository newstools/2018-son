KRIEKET Suid-Afrika (KSA) is op pad om weer die handdoek met sy beplande T20-liga in te gooi. ’n Aankondiging in dié verband word teen die middel van September verwag. In ’n verklaring wat die KSA Vrydag uitgereik het, word aangedui die kanse is goed dat die toernooi vir ’n tweede keer uitgestel sal word. Verlede jaar het die KSA die T20 Global League gekanselleer en later met ’n nuwe liga vervang. Dié liga kan nou ook in die slag bly as die toernooi se finan­siële sekerheid nie gewaarborg kan word nie. Thabang Moroe, uitvoerende hoof van die KSA, het gesê die verklaring was noodsaaklik om ál die rolspelers op hoogte van die nuutste verwikkelinge te hou. Die verklaring het nie veel om die lyf gehad nie, maar Moroe het wel probeer verduidelik dat daar nie “ten alle koste” met die planne voortgegaan moet word om die toernooi aan te bied nie. Een terugslag ná die ander het reeds die beplanning vir ’n T20-toernooi in die wiele gery. Die jongste terugslag was toe die TV-uitsaaier SuperSport verlede week aangedui het hy is nog nie gereed om hom ten volle as vennoot vir die aanbieding van die toernooi te verklaar nie.