DURBAN. – Die Poemas is heeltemal ’n ander gedierte in hul agterplaas. Die Spring­bokke sal hulle dus daarop moet voorberei. So het die Bok-breier, Rassie Erasmus, en sy kaptein, Siya Kolisi, die span Saterdagaand hier gemaan. Suid-Afrika het Argen­tinië hier op Kings Park in hul wedstryd in die Kam­pioenskapsreeks met 34-21 geklop. Hy het ook ’n bonuspunt verdien. Die span se vertoning was egter baie ver van oor­tuigend. Kolisi glo sy span sal baie akkurater en meer gedissiplineerd moet wees wanneer hy Saterdag teen Argentinië in Mendoza speel. Die afrigter en kaptein besef maar alte goed watter groot uitdaging vir hulle in Argentinië voorlê. Suid-Afrika het al vier keer agtereenvolgens in Argen­tinië vasgeval. Boonop het ál vier SA se Superrugbyspanne vanjaar in Suid-Amerika die onderspit gedelf. Kolisi sê die span het laas week gepraat oor hoe belangrik dit is om goed te begin, maar hy het weer eens nie die mas opgekom nie. Hy sê: “Die intensiteit waarmee die manne gespeel het, was baie positief, maar ek glo ons uitvoering en dissipline het ons aan die begin van die game lelik in die steek gelaat.” Veral die Bokke se lynstane was kommerwekkend. Die losskakel Handré Pollard­ het ook gesukkel om stelskoppe oor te klits. Erasmus het aangedui dat hy dit oorweeg om vier of vyf veranderinge aan sy begin­span te maak. Hy sê: “Ons verwag ’n geweldige aanslag (Saterdag). Dit gaan heeltemal ’n ander uitdaging wees. Daar sal dalk vier of vyf ver­anderinge wees. “Elton Jantjies sal beslis saamgaan. “Ons sal ’n bietjie rondspeel met wat ons dink hulle ons kant toe sal gooi en watter span ons dink so ’n situasie die beste sal kan hanteer. “Ons gaan die beste span kies met die Wêreldbeker in gedagte.”