TWEE kinders het bene gebreek op ’n sementblad wat in stukke lê langs ’n sokkerveld in Booysenpark in die North­ern Areas van die Baai. Dít het nogal gebeur terwyl ’n jaarlikse sokker­toernooi in November hier vir klubs en skole aangebied word. Die algemene toestand van die terrein is egter so swak dat inwoners wonder of ’n sokkertoernooi daar aangebied behoort te word. Hulle sê die Nelson Mandelabaai-munisipaliteit doen ook niks aan die situasie nie. Altesaam 14 skolespanne sal deelneem. Dit beteken die gebreekte blad hou ’n risiko in vir minstens 154 kinders. Andrew Groves, wat langs die veld woon, sê: “Dit gaan oor die kinders. “Wayne Parnell is van hier, en hy het self op dié veld gespeel. Maar dié is ’n gevaar vir kinders, want twee kinders het al hul bene gebreek toe hulle op die sementblad geklim het.” Groves sê kontrakteurs het die sementblad einde verlede jaar gebreek en dit sommer net so gelos. Hy sê hy het die meeste van die gemors wat hulle agter­gelaat het, maar uit sy eie sak laat skoonmaak. Hy beweer wanneer die gras gesny word, laat die werkers ’n gemors agter. Dan ruim hy dit maar elke keer op. Winston Stokes­, organiseerder van die sokkertoernooi, sê die ANC-raadslid Vukile Dyele doen weinig of niks aan die situasie nie. Stokes sê hy het die kwessie al by Dyele aangemeld, maar dit lyk nie asof dit vir hom ’n prioriteit-saak is nie. Hy sê: “ ’n Proporsionele raadslid, Shaun Soyes, help ons mooi uit, maar dit bly ’n stryd om te keer dat die veld ’n dumping spot word. “Dit gaan daaroor dat die kinders nie sportgeriewe het nie. Boonop kry ons nie die nodige samewerking nie.” Mthubanzi Mniki, ’n munisipale woord­voerder, sê dié terrein is nie die munisi­paliteit se eiendom nie. Dyele het teen druktyd nie op Son se navrae gereageer nie.