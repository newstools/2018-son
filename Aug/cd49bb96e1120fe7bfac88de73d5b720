HUISWAARTS of weswaarts? Dít is die besluit waarmee die voormalige Puma-afrigter Brent Janse van Rensburg nou wroeg nadat hy as afrigter van die Mpumalanga-span bedank het. Janse van Rensburg word tans as ’n sterk kandidaat beskou om hoofafrigter van die bekende Wes-Kaapse skolerugbyspan Hoër Jongenskool Paarl (Boishaai) te word. Sean Erasmus, Boishaai-breier, sluit hom later vanjaar by die breierskorps van die Lions aan. Janse van Rensburg (38) is glo een van tien kandidate op Boishaai se kortlys vir ’n nuwe breier. Dit is nie die enigste kortlys waarop die Oos-Kapenaar se naam tans pronk nie. Die Oostelike Provinsie-rugbyunie (OPRU) beskou hom ook as ’n kandidaat vir die pos van hoofbestuurder by die unie. Ingeligtes in die unie het aan Son bevestig dat Janse van Rensburg, wat die OP (2015) en Boland-Kavaliers (2016) in die Curriebeker se Premierliga afgerig het, een van vyf kandidate op die OPRU se kortlys is. Die ander kandidate wou hulle onttrek aan die proses nadat Son Woensdag op Facebook en Twitter onthul het dat Janse van Rensburg beslis ’n sterk kandidaat is. André Rademan, OPRU-president, het ook erken Janse van Rensburg se naam is op die kortlys, maar dat dit nie ’n uitgemaakte saak is dat hy dié pos sal kry nie. Al wou die OPRU se grootbaas nie die ander kandidate bevestig nie, kan Son onthul dat die voormalige skeidsregter Philip Bosch, Bernard Petersen (sportbestuurder by die Nelson Mandela-Universiteit), John Williams (voormalige afrigter van Namibië) en die voormalige Springbok-losvoorspeler Thando Manana vir die pos aansoek gedoen het. Volgens Rademan moet Janse van Rensburg soos ál die ander kandidate vir ’n onderhoud opdaag voordat die OPRU-direksie ’n besluit sal neem oor ’n aanstelling. Daar is ook ’n sterk moontlikheid dat Janse van Rensburg as ’n hulpafrigter deur die Southern Kings gekontrakteer sal word. Deon Davids, hoofafrigter van dié Pro 14-span, sukkel tans om hulp aan te stel. Die Kings sit nog sonder ’n hoofborg, maar daar word gehoop dat die franchise voor die afskop tot vanjaar se kompetisie ’n aankondiging sal maak. Davids behoort dan aanwinste te maak voor die Kings se eerste wedstryd teen Zebre.