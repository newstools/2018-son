’N SAKEMAN is gister tydens ’n drive-by-skietery by een van sy kliënte se huise in Goodwood beseer. Die man, wat nie geïdentifiseer is nie, was besig om ’n kwotasie uit te skryf toe ’n Volkswagen Golf voor hom stilhou en losbrand op hom. Een van die inwoners, wat anoniem wil bly, het aan Son vertel hulle het in die voorkamer gesit toe hulle sowat tien skote hoor afgaan. Die inwoner vertel: “Nadat die skote afgegaan het, het die man hier verby gehardloop en by die Old Mutual-kantore ingehardloop. “Hy het om hulp geroep. Die hele pad was vol bloed soos hy gehardloop het.” Volgens ’n buurtwaglid, Avron Rogers, het die man teruggeskiet op die aanvallers. Dis toe dat hulle van die toneel af wegjaag. Rogers sê: “Daai man het sy eie gun gehad. “Die meeste van die doppies wat hier op die toneel gevind is, behoort aan hom.” ’n Polisiewoordvoerder, kapt FC van Wyk, het bevestig ’n man (39) het by ’n huis in Wienerstraat stilgehou toe ’n verdagte op hom begin skiet. Van Wyk vertel: “Die slagoffer is verskeie kere geskiet en na die naaste hospitaal vir mediese behandeling geneem. “ ’n Poging-tot-moord- saak word ondersoek.” Van Wyk vra dat enigeen wat inligting oor die voorval het die Crime Stop-lyn by 08600 10111 skakel.