’N VROULIKE bemarkingsbestuur-student aan die PE TVET-kollege is onlangs verkies as die eerste vroulike president van die DA se studenteorganisasie (Daso). En Euzelle Ruiters (22) van Bridgemeade is boonop in Vrouemaand verkies. Daso is die eerste keer aan die stuur van die studenteraad (SR) van die kollege. Ruiters sê Daso en die EFF Students’ Command het ooreengekom om saam te werk en te doen wat in die beste belang van die studente is. Euzelle, wat by die Laerskool Rowallanpark en die Hoërskool David Living­stone skoolgegaan het, se enkellopende, werklose ma, Rachel, het haar en haar vyf broers en susters alleen groot- gemaak. Sy sê haar kinderjare was moeilik, maar dat hulle as gesin deurgedruk het. “My pa het sestien jaar gelede uit die huis geloop en my ma met ’n groot hoop skuld gelaat. Deur die ondersteuning van familie en vriende het ons anderkant uitgekom.” Haar reis in die politiek het in 2016 begin toe sy betrokke geraak het by die PE-kollege se Daso. In 2017 is sy as die Daso-voorsitter vir die PE-kollege se Russellwegkampus verkies. Later dieselfde jaar is sy as afgevaardigde verkies vir die beraad van Daso se Oos-Kaapse kiesafdeling. “Ek het die beraad bygewoon met net een doelwit voor oë: om alles wat ek kon oor die kiesafdeling te leer. “Tydens die beraad, as verteenwoordiger van die PE-kollege, is ek verkies as die Daso-kiesafdeling se adjunkvoorsitter vir opleiding en ontwikkeling. “In 2018 is ek ook as taksekretaris vir wyk 12 in die Nelson Mandelabaai-munisipaliteit verkies en as afgevaardigde vir die noordelike gebiede van Port Elizabeth.” In haar hoedanigheid as president probeer Euzelle jong vroue bemagtig. Sy inspireer hulle om groter hoogtes te bereik en wys hulle dat hulle bo hulle omstandighede kan uitstyg. Sy voeg by dat sy humbled is om verkies te word en dat sy daarna sal streef om die studente na die beste van haar vermoë te dien. “Ek word gelei deur die waardes en beginsels van die DA en sal dien deur die implementering van vryheid, regverdigheid, geleenthede en diversiteit vir almal. “Dis die eerste keer dat daar ’n bruin vroulike SR-president is en dit dui op die party se diversiteit. “Van die studente se behoeftes wat in ons veldtog onder ons aandag gebring is, is die tekort aan rekenaars en die ou boeke in die hulpbronsentrum.”