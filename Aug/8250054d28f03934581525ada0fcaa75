DIE lewe van ’n jong Baaise man is gisteroggend kortgeknip toe hy in ’n tref-en-trap-ongeluk dood is. Die slagoffer was Logan Syce­ (21) van Salt Lake. Son het verneem Syce het Saterdagaand kort voor sy tragiese dood by die Twins-nagklub in Commercialweg met vriende gekuier. Kol. Priscilla Naidu, ’n polisiewoordvoerder, sê Syce­ het Commercialweg gister omstreeks 01:45 oorgesteek toe ’n motoris hom raak gery het. Volgens ’n ooggetuie het hy en Syce saam die pad oorgesteek toe iemand na Syce geroep het. Syce het toe omgedraai en na die persoon teruggehardloop toe die motor hom getref het. Naidu het bygevoeg die bestuurder van die motor wat Syce gestamp het, het versuim om op die toneel stil te hou. Die polisie het in dié stadium nie ’n beskrywing van die motor nie. Son het van ’n leser­ verneem Syce is by ’n verkeerslig gestamp en die voertuig het sy liggaam tot by die Springbok-slaghuis gesleep. Ooggetuies meen die ongeluk het te vinnig gebeur vir hulle om te kon check watter motor Syce getref het. Nadat die nuus van Syce se dood bekend geword het, het talle vriende, familie en kennisse hul medelye op sy Facebook-blad uitgespreek. ’n Vriendin het gesê sy gaan baie na Syce verlang en het genoem hoe oulik hy Saterdag vir die disco gelyk het. Ander het hul skok en afgryse uitgespreek, maar almal was dit eens dat Syce ’n baie gelukkige en ’n wonderlike mens was. Hulle sê hy laat ’n leemte. Naidu sê die polisie doen ’n beroep op enigeen met inligting oor die voorval om na vore te kom. Mense wat weet wie die bestuurder is of die bestuurder self, moet ook na vore kom. Enigeen met inligting kan AO Trevor van Eyck by 082 446 4443 bel. ’n Klag van strafbare manslag word ondersoek.Volg Lynn Williams op Twitter. Stuur nuuswenke aan info@son.co.za.