’N VROU se plek is in die kombuis. Dié chauvinistiese slagspreuk moes Juanita Jacobs al baiekeer aanhoor. Maar die 44-jarige Jacobs het al oortuigend bewys die enigste oond waarin sý belangstel, is die een op die rugbyveld. Jacobs het ’n kwalifikasie in netbal, sokker en futsal, maar het nou haar heil as afrigter van die rugbyklub Kyle­more se tweede span gekry. Onder haar leiding het Kylemore vyf van sy sewe wedstryde in die Superliga C gewen en is tans derde op die punteleer. Dit bly maar ’n uitdaging dat daar so min vroulike afrigters is. “Dit maak dat jong vroue min rolmodelle het om na op te kyk,” meen Jacobs. “Goeie leierskap het niks met geslag te doen nie. Dis die liefde vir die sport en, belangriker nog, die omgee vir die spelers wat tel.” Jacobs sê die storie dat sy kwansuis “in die kombuis hoort”, is wat haar motiveer en as vrouerugbyspeler verskerp. Sy is al sedert 2005 afrigter, maar het in haar speeldae ook al tackles op velde in Ierland gemaak. Deur haar organisasie sonder winsbejag, Impact Through Sport, gebruik sy vandag rugby om die jeug op die regte pad te hou. “Deur sport wil ek ’n positiewe impak op jong mense se lewe maak,” vertel Jacobs, wat ’n graad in sportontwikkeling het. Haar raad aan jong vroue is om hul hart te volg. “Doen jou beplanning om jou drome te bewaarheid. Niks is maklik vir ons as vroue nie, maar beplan en bly gefokus. “Jy sal wel die vrugte pluk vir al jou harde werk en toewyding.” Impact Through Sport het Vrydag ’n motiveringskamp vir jeugdiges in Kylemore aangebied om hulle lewensvaardighede te leer.