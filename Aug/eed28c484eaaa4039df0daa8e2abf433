DIE vermeende baasbrein van ’n perlemoensindikaat het gister vanuit die beskuldigdebank gesê hy is ’n nice ou wat nooit ’n vlieg kwaad sal aandoen nie. Volgens Julian Brown (32) ken hy ook baie mense, want “ek het sowat 5 000 mense op my Facebook(-profiel)”. Brown staan in die Baaise hooggeregshof tereg op ’n rits aanklagte, onder meer rampokkery en die onwettige handel in perlemoen. Sy ekswerknemers Eugene “Boesman” Victor (33) en Brandon Turner (38) word saam met hom aangekla. Brown het volgehou hy het nooit in sy lewe met per­lemoen handel gedryf nie. Hy het getuig hy het die polisie gereeld ingelig oor die perlies se aktiwiteite en ander kriminele dade, want hy was as informant geregistreer. Brown sê hy het gereeld geld vir mense geleen teen rente van 30%. Hy het altyd iets by hom gehou, soos motors se registrasie­dokumente, om seker te maak die mense betaal. Luidens Brown se getuienis het hy ook dikwels mense se borgtoggeld betaal en die kwitansies as collateral gehou. Dit verduidelik volgens hom hoekom die polisie tydens sy arrestasie bail slips in sy huis gekry het. Brown het volgehou hy het nooit met Renier Ellerbeck perlemoen-dealings gehad nie, al het dié voormalige werker van hom só getuig. Hy het uitgepak oor Ellerbeck se “kleurvolle verlede” en hoe hy Ellerbeck gepiemp het toe dié beplan het om sy ekswerkgewer te beroof. Sy regsverteenwoordiger, adv. Terry Price SC, het Brown uitgevra oor die aand toe die polisie hom by sy huis gearresteer het. “Hulle het die huis deursoek, maar niks perlemoen gevind of enigiets wat met perlemoen verband hou nie.” Brown beweer kapt. Nicky Erasmus sr. van die Mountweg-polisiekantoor het ’n vendetta teen hom, probeer alles in sy mag om hom met ’n moord te verbind en het gesê hy sal nie aftree voordat Brown agter tralies is nie. In kruisverhoor van die staatsaanklaer, adv. Martin le Roux SC, het Brown gereeld afgewyk wanneer direkte vrae aan hom gestel is. Regter Mandela Makaula het Brown gewaarsku: “Jy hou aan en aan en gee verduide­likings oor goed wat jy nie gevra is nie. Jy vergeet dan watter vrae aan jou gestel is. “Dis in jou eie belang om net reguit antwoorde te gee op die vrae.” Le Roux het dit aan Brown gestel dat hy sy geld maak uit die handel in perlemoen. Brown het dit ontken. Le Roux het ook gesê die polisie het Brown een keer by ’n huis gesien waar per­lemoen gestoor word. “Wie is dié polisie, as ek mag vra, en hoekom het hulle my nie gearresteer as ek net daar was by ’n huis met perlemoen nie?” wou Brown by Le Roux weet. “Ek antwoord nie gewoonweg vrae nie, maar dit was omdat hulle jou ondersoek het. Is jy gelukkig met daai antwoord?” wou Le Roux weet. Die verhoor hervat vandag. Volg Lynn Williams op Twitter. Stuur nuuswenke aan info@son.co.za.