DIE cops het Donderdag ’n groot slag geslaan om dwelmhandel en geweld in Mitchells Plain hok te slaan. Twee verdagtes is omstreeks 12:00 vasgetrek by ’n huis in Beacon Valley nadat die polisie inligting ontvang het oor dwelms en wapens. Kapt. FC van Wyk, polisiewoordvoerder, sê die mans het laat spat toe hulle die polisiebeamptes gewaar. Hulle is egter vasgetrek en die huis is deursoek. Die cops het afgekom op ’n .38 Special-rewolwer, ’n 7.62 mm Tokarev-pistool, ’n 9 mm-pistool en ’n verskeidenheid ammunisie. Van Wyk sê daar is ook beslag gelê op ’n verskeidenheid dwelms, waaronder 27 sakkies dagga. “Die .38 Special-rewolwer is getoets en daar is bevind dat dit in Belhar gesteel is,” sê Van Wyk. Die verdagtes van onderskeidelik 47 en 34 jaar oud is aangekla van die onwettige besit van vuurwapens, ammunisie en dwelms. Albei mans sal na verwagting ­môre in die Mitchells Plain-landdroshof verskyn.