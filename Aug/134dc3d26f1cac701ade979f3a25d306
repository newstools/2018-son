DIS duidelik dat Cape Umoya United se afrigter, Roger de Sá, ’n plan het met die veteraan-doelskieter Nathan Paulse. Anders, waarom sou De Sá die uitgetrede Paulse oorreed het om sy boots af te stof en hom by dié nuwe klub in die Nasionale Eerste Liga (NFD) aan te sluit? De Sá het wenkbroue behoorlik laat lig toe hy Paulse as ’n speler by Umoya se oefensessies op Parow Park verwelkom het. Die duo het voorheen ook saamgewerk vir Ajax Cape Town. De Sá is oortuig daarvan dat Paulse beslis nog ’n bydrae tot die spel en sy nuwe klub kan lewer. De Sá sê: “Nathan dink ook self hy kan die spel nog iets bied. Dit was uiters duidelik toe ek met hom gepraat het. “Hy was nog altyd goed vir my, en ná ons gesprek het hy gesê hy wil dit nóg ’n go gee. “So, die deur is oop en die bal is in sy baan. Hy moet ons sê hoe hy voel en hoe hy wil vaar. Gereed “As hy voel hy kan ’n waarde­volle bydrae lewer, is hy ’n opsie wat ons beslis sal oorweeg.” Met nog twee weke oor voordat die NFD afskop, sê die voormalige breier van Orlando Pirates sy span is byna heeltemal gereed. Twee van Paulse se voor­malige spanmaats, Dominic Isaacs en André Petim, is lede van De Sá se tegniese span: Isaacs as hulpafrigter en Petim as doelwagterafrigter. En aangesien Ajax Cape Town nie Roscoe Petersen se kontrak hernieu het nie, wil De Sá ook die dienste van dié veelsydige speler bekom. Hy sê: “Ek dink ons voor­bereiding is so 80% afge­handel, so daar is lig aan die einde van die tonnel. Die groep vorm ’n hegte eenheid. “Natuurlik sal die o. 23-reël ons altyd uitdagings bied, dis juis waarom ons reeds goeie jong talent van die Kaap opgeraap het.” Umoya begin sy veldtog volgende Sondag met ’n weg­wedstryd teen TS Galaxy, wat voorheen bekend was as Cape Town All Stars.