VAN die man geoormerk om die kapteinskap van Suid-Afrika se krieketspan in die nabye toekoms oor te neem, tot die man wat die koeldrankies vir sy spanmaats aandra... Dít is die verhaal van die kolwer Aiden Markram op die Proteas se toer in Sri Lanka. Markram se besoek aan Sri Lanka het in ’n nagmerrie ontaard met sy gesukkel teen die tuisspan se draaiboulwerk. Voordat die toer begin het, het hy juis gesê hy wil nie as ’n kolwer beskou word wat net in sy eie land presteer nie. Hy maak ook nie ’n geheim daarvan dat hy graag eendag die kaptein wil wees nie. Markram het egter nou sy plek in die eendaagse span verloor, maar die voormalige kaptein Shaun Pollock en die voormalige afrigter Ray Jennings tel onder die kenners wat glo Markram is steeds die langtermynkeuse om die kapteinskap eendag by Faf du Plessis oor te neem. Dit lyk of ander in die Proteas se kamp saamstem dat Markram se ster nie verskiet het nie. Du Plessis beskryf Markram as “ ’n natuurlike leier” en daar is ook sterk steun van die afrigter, Ottis Gibson, en die ervare kolwer en voormalige kaptein, Hashim Amla. Omdat Markram op die grenstou is, het Quinton de Kock die kapteinskap vir die eendaagse reeks in Sri Lanka oorgeneem toe Du Plessis beseer is. Volgens Gibson is Markram nie op dreef nie en kan hy nie nog met die kapteinskap ook opgesaal word nie. “Markram was teen Indië die kaptein, maar sukkel in Sri Lanka. “Dit gee ons kans om na De Kock se kapteinskap te kyk en Markram kry tyd om sy voete te vind. “Markram is ’n puik speler. Ek glo hy sal sy beste peil herwin en weer kans kry om met sy leierskap ’n bydrae te lewer.” Du Plessis is beïndruk met die volwassenheid waarmee Markram sy insinking hanteer. “Hy beskou dit as deel van sy leerproses en is oorgehaal om ’n beter speler te word.” Volgens Amla is dit net ’n kwessie van tyd totdat Markram weer op sy beste is. “Dié reeks lae tellings van hom is iets wat met enige kolwer kan gebeur.”