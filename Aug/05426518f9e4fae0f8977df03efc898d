DIE voormalige Protea Colin Ingram (33) is ’n verligte man. Hy het ’n onbekende siekte afgeskud en was die naweek terug op die krieketveld. Daar is egter steeds on­sekerheid oor wat veroorsaak het dat die Oos-Kapenaar asemhalingsprobleme ondervind het. Ingram het onverwags in sy woonstel siek geword. Hy is toe in die hospitaal opgeneem vir behandeling. Hy’t twee T20-wedstryde van die graafskap Glamorgan misgeloop voordat hy dié week met ’n pragtige beurt van 46 onoorwonne lopies teen Middlesex terug­gekeer het. “Daar is op die oomblik nog baie vraag­tekens. Die meeste van die spesialiste met wie ek gepraat het, meen iets het die senustelsel aangeval,” het die linkskolwer verduidelik. “Dit kon iets gewees het wat oor ’n lang tyd opgebou of iets wat skielik toegeslaan het. Dis great om weer goed en gesond te voel. “Dit lyk sover of ek heeltemal herstel het,” sê Ingram. Ingram moes eers vir die groen lig wag voordat hy kon speel, aangesien hy sterk medisyne­ in sy behandeling geneem het. “Die mediese span moes seker maak daar is nie middels in my wat as ver­bode beskou word nie.” Die laaste tyd moes Glamorgan sonder heelparty van sy topkolwers klaarkom. Behalwe dat Ingram siek was, was Shaun Marsh en Joe Burns beseer, en Usman Khawaja moes na Australië terugkeer vir ’n oefenkamp. –Cricinfo.com