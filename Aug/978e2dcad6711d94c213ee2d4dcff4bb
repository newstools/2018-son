“BEGIN jul soektog in Kampsbaai as ek langer as 21 dae vermis word.” Dís die handgeskrewe notatjie van ’n derdejaarstudent, Sinaye Hlanjwa (24), wat almal nou op hol het. Hlanjwa, van die Kaapse Skiereiland-Universiteit vir Tegnologie (KSUT), het die briefie selfs “01/08/2018, 18:50 pm” gedateer. Sy het daardie selfde aand nog soos mis voor die son verdwyn. Haar oudste sussie, Lazola (25), is rasend van bekommernis en slaap snags omtrent nie meer nie sedert die nota van haar verdwene kleinsus uitgekom het. Lazola sê nóg sy nóg haar familie het ’n clue waarom Sinaye sak en pak by haar koshuis weg is. Lazola sê: “Ek het op 30 Julie laas met Sinaye gepraat. “Ons het op 29 Julie op WhatsApp gechat en toe later dieselfde dag op die foon gesels. Ek het haar weer op die 30ste gebel en sy het oukei geklink. “Maar toe ek op 31 Julie bel, het ek net haar voicemail gekry,” sê sy. Lazola sê later daardie dag was haar foon af. “Ek het gedog sy is seker besig om te swot of gereed te maak vir ’n mondelinge toets. Ek het haar daarna die hele week in die hande probeer kry, maar die foon was nog altyd af. “Ek het eers op 8 Augustus die hoof van haar fakulteit genader en vertel dat ek haar nie in die hande kon kry nie. Ek was steeds onder die indruk dat sy dalk net op haar studies fokus,” sê sy. Sy het toe haar kleinsus se kamer in die Catsville-koshuis in Observatory saam met kampus-sekuriteit en die hoof van haar fakulteit besoek en die briefie ontdek. “Haar laptop, beads en prayer-boek is in die kamer, maar haar duvet en van haar klere is weg,” sê Lazola. Nog iets vreemds is dat geld die dag ná haar verdwyning in die Goue Akker uit die sussies se gesamentlike bankrekening onttrek is. Die familie wag nou op die polisie om CCTV-materiaal beskikbaar te stel. “Dit is glad nie in my suster se karakter om net weg te loop nie. Ek weet wel as sy gestres is, gaan sy Kampsbaai toe om daar te gaan afkoel, maar sy laat weet altyd. “Dié keer is dit vreemd dat sy net sak en pak met haar duvet vort is. “Ek dink nie dit het iets te doen met haar geloof of studies nie,” sê die bekommerde sussie. Deur Son pleit Lazola: “My suster, waar is jy? Ons wil net weet jy is oukei. Ek vra die publiek om ons te help. Aangemeld Lauren Kansley, woordvoerder van KSUT, bevestig dat Sinaye ’n student op die Granger Bay-kampus is en laas op 1 Augustus gesien is. Lt.kol. Andrè Traut, polisiewoordvoerder, het ook bevestig dat Sinaye by die Woodstock-polisiestasie as vermis aangemeld is.