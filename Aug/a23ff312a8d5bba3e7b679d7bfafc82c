’N VIDEO op sosiale media van ’n man wat ’n vrou mishandel, het die polisie se aandag getrek. Die SAPD sê geslags­gebaseerde geweld word in ’n ernstige lig beskou. “Die SAPD het met groot kommer die inhoud van die video gesien. In die video word ’n jong vrou na bewering aangerand deur ’n man,” sê kol. Sibongile Soci, ’n polisiewoordvoerder. “Die polisie het ondersoek ingestel en kontak gemaak met die vermeende slagoffer en die oortreder, wat ook na bewering aangerand is deur die slagoffer se vriende. “Albei het aangedui hulle gaan nie sake open nie, maar die polisie is daar indien hulle van plan verander.” Ondersoek Die polisie doen ’n beroep op ander slagoffers van geslagsgebaseerde geweld in soortgelyke posisies om gebruik te maak van hul dienste. “Ons eenheid belas met gesinsgeweld, kinderbeskerming en seksuele misdrywe in die provinsie het gespesialiseerde speurders met ervaring in soortgelyke gevalle en is altyd daar om ondersoek in te stel. “Ons bied ook trauma­berading aan alle misdaadslagoffers by ons slagoffer-ondersteuningsfasiliteite by polisiestasies,” verduidelik Soci. Piet Wolvaard, uitvoerende bevelvoerder van die Alice-cluster, hoop slagoffers sal sake open nadat hulle berading ontvang het. Hy het ook sy kommer uitgespreek dat slagoffers aanrandingsake open, maar dit later terugtrek. “Dit bly kommerwekkend vir die SAPD dat slagoffers van geslagsgebaseerde geweld sake open en dit ’n paar dae later terugtrek. “Baie slagoffers is nie bereid om die sake deur te sien in die regstelsel nie. “En dit is kommer­wekkend, want dit lyk of aanklagte net geopen word wanneer mense nog kwaad is vir mekaar.” In ’n aparte voorval het die vinnige reaksie van die eenheid belas met gesinsgeweld, kinderbeskerming en seksuele misdrywe in Alice gelei tot ’n arrestasie. Die 39-jarige verdagte is gister 11:00 in Alice aangekeer. “Die arrestasie kom nadat ’n voorval van verkragting Sondag 21:00 aangemeld is by die SAPD in Alice,” sê Soci voorts. Volgens die polisie is ’n man (24) en ’n vrou (22) met ’n mes gedreig en naby die Stewart Memorial vasgebind. Die oortreder het na bewering die vrou verkrag. “Die verdagte het van die toneel gevlug en die twee slagoffers het hulself losgemaak en dit by die polisie aangemeld,” sê Soci. “ ’n Saak van verkragting is geopen. “Speurders het leidrade opgevolg, wat gelei het tot die verdagte se arrestasie vanoggend (gister).” Die verdagte sal binnekort in die Alice-landdroshof verskyn op aanklag van verkragting. Volg Maryke Low op Twitter. Stuur nuuswenke aaninfo@son.co.za.