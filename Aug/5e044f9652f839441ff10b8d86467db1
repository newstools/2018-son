MET sy Bybel in die hand en ’n glimlag op die gesig het Timothy Omotoso, die vermeende sekspes-pastoor, gister by die beskuldigdebank ingeskuif. Omotoso (59) en sy medebe­skuldigdes, Zukiswa Sitho (28) en Lusanda Solani (36), het vlugtig in die Baaise hooggeregshof verskyn om hul verhoordatum te bevestig. Die hofverrigtinge het soos by vorige geleenthede ’n reuse-skare­ gelok. Terwyl Omotoso se saak in ’n stampvol hofsaal aangehoor is, het nagenoeg 100 mense in die reën voor die hof tougestaan om te probeer ingaan. Toe Omotoso uit die aanhoudingselle gekom het kort voordat regter Daylin Chetty sy verskyning gemaak het, het hy die tyd gebruik om van sy followers en sy vrou, Taiwo, te groet. Die verdediging het bevestig hulle het ál die relevante dokumente ontvang om voort te gaan met die verhoor. Chetty het hierna vir die beskuldigdes gesê die saak is nou “reg vir verhoor” en het die verhoordatum bevestig. Werksdag “Die saak gaan op 8 Oktober begin en gaan voortduur vir die res van die termyn. “As ons nie die verhoor kan voltooi nie, gaan ons voort op die eerste werkdag van 2019.” Omotoso is ’n senior pastoor van die Jesus Domi­nion International Church. ’n Rits klagte wat verband hou met die oortreding van die Wet op Seksmisdrywe, staar hom in die gesig. Hy is in April 2017 in hegtenis geneem. Van die vermeende slagoffers was so jonk as 13 jaar oud. Die staat beweer Omotoso se medebeskuldigdes het die jong meisies landwyd vir seksuele uitbuiting gewerf. Omotoso bly in aanhouding. Sitho en Solani se borgtog is verleng. VolgLynn Williams op Twitter. Stuur nuuswenke aan info@son.co.za.