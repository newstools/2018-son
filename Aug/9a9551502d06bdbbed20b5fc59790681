CALITZDORP. – Dis al wéér siesa, Sassa! Begunstigdes hier voel hulle is aan hul eie lot oorgelaat. Hulle sê Sassa vat hulle nie kop toe by die dienspunt in die gemeenskapsaal nie. Jaffie Apollis kla: “Die mense verneder jou. “Hulle kom 11:00 in die oggend hier aan en tjaila dan weer net ná 13:00. Net twee ure? Is dít dienslewering? “Ou mense word weggewys of moet die hele tyd staan en wag. Als pure verniet.” ’n Ou tante kla: “Moenie my naam noem nie. Die mense gaan my check. “Maar ek moes drie keer van die plaas af loop. Dis amper 10 km ver. Ek is elke keer weggestuur, want hulle help net ’n sekere getal per dag. Ek is darem die vierde keer gehelp.” Apollis het dié geval bevestig. Hy noem: “Waarom moet mense met chroniese siektes elke ses maande weer aansoek doen en ’n maand sonder toelaag bly? “Ons is arm, nie skelm nie. Die beamptes maak mos asof dit húl geld is. Die Sassa-mense dreig dat ons Son toe hol met hulle.” Henry de Grass, ’n Sassa-direkteur, sê: “Daar is ’n tekort aan amptenare. Net twee mense kan die satellietkantoor beman. “Dan is daar ook seinprobleme en sommige kere is daar nie meubels in die saal wat gehuur word nie. “Klante met spesiale behoeftes word wel gehelp – soos plaasmense. “Indien daar weer probleme opduik, sal dit waardeer word as ons so spoedig moontlik ingelig word.”