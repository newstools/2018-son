DAAR is géén kans dat die OP-Olifante hul Currie­beker-wedstryd Saterdag teen Boland sal misloop nie. So sê André Rademan, die president van die Oostelike Provinsie Rugbyunie (OPRU), en voeg by: “Ons sal beslis speel.” Gerugte het die laaste ruk die ronde gedoen dat die OP nie dié bepaling in sy Curriebeker-verpligtinge sal kan nakom nie. Dit is omdat die Olifante se afrigter, Ryan Felix, net 12 spelers tot sy beskikking het. Rademan sê dié gerugte is nuus vir hom: “Ek weet nie van so iets nie. Kyk, die Curriebeker-span lyk nie goed nie, maar ons sal beslis ons eerste wedstryd speel.” Borgskap Hy sê hulle sal weer baie klubspelers ontbied vir dié wedstryd, nes hulle in die SuperSport Challenge gedoen het. Die OP het net een oorwinning in die Challenge behaal. Rademan sê die borgskap wat Isuzu die Kings bied sal ook ’n positiewe invloed op die OP-Olifante hê. Hy sê: “Hierdie is die vernaamste dag in OP se geskiedenis. “Hoewel dit net ’n borgskap vir die Southern Kings is, kan ek jou verseker dit sal in die afsienbare toekoms ook ’n impak op die OP-span hê.” Felix het aan Son bevestig dat hy voortgaan om voor te berei vir die wedstryd teen die Boland. Volg Werner Wippenaar op Twitter.