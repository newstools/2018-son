DIE DHL Westelike Provinsie (WP) reis volgende week Frankryk toe vir ’n toer met twee wedstryde. Dis deel van sy voorbereiding om die Curriebekertitel te verdedig. Binne die bestek van vyf dae sal die span van John Dobson (afrigter) die Franse spanne RC Narbonne en Montpellier aandurf om as ’n eenheid broodnodige game time saam te ervaar. Die plaaslike veldtog skop op 25 Augustus af. Montpellier het die verdedigende Curriebekerkampioene genooi vir ’n trip wat beskou word as die begin van ’n langdurige en wedersyds voordelige verhouding. Dit kan selfs handels­geleenthede en projekte tussen die twee spanne inhou. Die span van 29 manne vertrek Dinsdag uit Kaapstad en pak Narbonne Saterdag. Daarna meet hulle op Donderdag 16 Augustus met die Top 14-span van Montpellier kragte. Die WP-span sal gebaseer wees in die dorp Millau – sowat 100 km van Montpellier af. Paul Zacks, CEO van die WP-rugbygroep, sê: “Ons voel daar is enorme potensiaal vir kommersiële geleenthede tussen ons onderskeie topspanne. “Die feit dat Montpellier gasheer speel vir die huidige Curriebekerkampioene is vir albei kante ’n baie spesiale geleentheid wat aangegryp moet word. “Dis deel van ons plan om ons handelsmerk na nuwe gebiede te neem, so dis vir ons veral opwindend om die DHL-WP na Frankryk te vat en daarna te streef om die voorste rugbyfranchise te word wat wêreldwyd trefkrag sal hê.” Zacks voeg by: “Ons span is baie gelukkig oor die twee wedstryde en wil soveel moontlik munt slaan uit die trip voor die eerste Curriebekerwedstryd, terwyl ons die spelers waardevolle ervaring gee in ’n anderste soort rugbykultuur op en van die veld af.”