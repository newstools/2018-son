WAS Susan Rohde dood of lewend toe sy gekry is waar sy aan die deur van die badkamer gehang het? Dit was gister die groot debat in die Wes-Kaapse hooggeregshof. Jason Rohde staan tereg op aanklag van die moord op sy vrou, Susan. Hy ontken hy het sy vrou vermoor. Hy voer aan sy het haarself op 24 Julie 2016 by die Spier-hotel met die koord van ’n haarkrultang opgehang. Die staat voer aan Rohde het haar verwurg en die toneel gemanipuleer sodat dit lyk of sy haarself om die lewe gebring het. Dr. Izak Loftus, ’n forensiese patoloog vir Rohde, het getuig hy glo Susan het op die badkamervloer gesterf. Hy het na foto’s gewys wat geneem is op die toneel en die urine van die oorledene uitgewys. Hy het gesê dis algemeen dat die blaas urine afskei as iemand sterf. Adv. Louis van Niekerk, vir die staat, het gesê die staat sê Susan was reeds dood toe sy op die badkamervloer gelê het. “Sy was reeds dood toe noodhulpbehandeling op haar gedoen is.” Die saak gaan vandag voort. – News24