UNAI Emery kon nie Saterdag sy eerste Premierliga- sege as Arsenal-afrigter ordentlik vier nie. Die Gunners het West Ham United met 3-1 in ’n taai stryd in Londen geklop. Ná nederlae teen Manchester City en Chelsea was Emery onder druk om die Gunners op die wenpad te kry. Die voormalige Paris Saint-Germain-breier het ’n groot waagstuk aangegaan deur nie die Duitse speler Mesut Özil te kies nie. Gerugte het die ronde begin doen dat Emery en Özil op die Gunners se oefenveld vasgesit het. Emery moes toe wal gooi teen vrae oor ’n stryery met die Duitser. Hy het gou verduidelik Özil is weens siekte gedrop. Dié skuif het toe ook goed uitgewerk. “Ek het nie ’n probleem met die speler nie. Dit is glad nie waar nie,” het Emery gesê. “Ek weet nie wie die rumor begin het nie, maar ek, die dokter en die klub sal jou almal sê hy was siek. “Hy het die oefenveld verlaat want hy het huis toe gegaan. Hy was siek. Hy was vandag hier. Ek het vir hom gesê hy moet na die game toe kom as hy beter voel. En hy het beter gevoel.” Volgens Emery was Özil voor die afskop van die wedstryd saam met die span. “Gaan vra die dokter, hy sal vir julle beter kan verduidelik.” Terwyl Arsenal fans oor die eerste oorwinning kan smile, is West Ham se supporters nou ongeduldig. Die nuwe breier, Manuel Pellegrini, het nou al drie wedstryde met die Hammers verloor. – Reuters