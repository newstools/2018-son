DIE eerste dag van die taxi-staking in die Wes-Kaap het gister tot groot chaos op paaie gelei en derduisende pendelaars gestrand gelaat. Daar was berigte dat minstens vier Golden Arrow-busse uitgebrand is. Selfs privaat karre is met bakstene en klippe bestook. Mense is in die sosiale media gewaarsku om uit gebiede soos Wynberg en Philippi te bly. Verskeie taxi ranks was verlate en passasiers moes skarrel vir ander vervoer werk en skool toe. Maar dít was ook moeilik omdat treinvervoer tans in sy moer is en busdienste noodgedwonge verskeie roetes moes kanselleer. Die twee grootste taxi-verenigings in die Wes-Kaap, Codeta en Cata, het Sondagaand aangekondig hulle staak omdat die regering nie na hul bekommernisse en eise wil luister nie. Die Stad Kaapstad het sy MyCiTi-diens na Khayelit­sha tot verdere kennisgewing opgeskort nadat drie busse met klippe bestook is. Golden Arrow het dieselfde gedoen nadat van dié maatskappy se busse aan die brand gesteek is. MyCiTi-pendelaars op ander roetes is ook oor moontlike vertragings gewaarsku. Die Stad se mayco-lid vir vervoer, Brett Herron, sê dié gedrag is skokkend en ondraaglik. “Géén persoon of eiendom mag ’n slagoffer van interne dispute wees nie. Geweld is nooit ’n aanvaarbare vorm van protes nie. “Ek doen ’n beroep op die taxi-leiers om dadelik in te gryp en my by te staan ??teen hierdie anargie,” sê Herron. Golden Arrow het pendelaars gister op Facebook ingelig sy busse kan nie in Delft, Mfuleni, Khayelitsha en Nyanga operate nie. Lt.kol. Andrè Traut, polisiewoordvoerder, bevestig die voorvalle van brandstigting van busse en gesê sake van openbare geweld word ondersoek. Teen druktyd gister is niemand volgens Traut nog in hegtenis geneem nie. Intussen het boodskappe in die sosiale media mense gewaarsku dat passasiers in taxi’s en selfs mense in privaat voertuie in Wynberg en Lansdowne Road, Philippi aangerand en met klippe gegooi word. In Stellenbosch het opportunistiese misdadigers van die taxi-staking gebruik gemaak om ’n slaghuis te plunder. Duisende rande se vleis is gebuit. Volg Astrid Februarie op Twitter. Stuur ook enige nuuswenke aan info@son.co.za.