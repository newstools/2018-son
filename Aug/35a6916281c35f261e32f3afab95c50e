WINDMEUL. – Die bewoners van die plaas Leeuwenkuil moet die grond verlaat. Dit volg oor die hof hulle met uitsettingsdokumente beveel om te gaan. Die bewoners sê hulle weet nie hoekom hulle dít nou ná ál die jare moet doen nie. Die meeste van hulle is daar gebore en het vir jare daar gewerk. Moli Mdike sê hy is op die plaas gebore, soos sy oorlede ma en pa. Mdike sê: “Nou die dag het mnr. Claude Uren, die plaasbestuurder (eintlik die wingerdboukundige), gesê dat ons nie meer verder op die plaas gaan werk en in die huise mag aanbly nie.” Mdike sê hy en die ander inwoners was verbaas toe hulle die briewe kry. Eva Syster sê sy en haar gesin is ook platgeslaan daaroor dat hulle beveel is om hul huise te ontruim. Syster sê Uren het ook nie gesê hoekom hulle juis nou van die plaas moet padgee nie. Sy kla: “Ek en my gesin en die ander mense hier is bitter teleurgesteld en ook baie hartseer dat ons nou ná ál die jare hier moet padgee.” Die bewoners vermoed die plaas is verkoop en dat die nuwe eienaar sy eie werkers wil saambring. Hulle sê Uren het nie eens vooraf met hulle vergader om te verduidelik hoekom hulle ’n lange moet gooi nie. Die bewoners dreig nou dat hulle­ dringend regsadvies sal inwin. Uren sê hy het nie die outoriteit om namens die plaas met die media te praat nie. Hy het Son na Kobus de Kock, uit­voerende hoof van die plaas, verwys. De Kock het na verskeie pogings van Son af nie sy foon be­antwoord nie.