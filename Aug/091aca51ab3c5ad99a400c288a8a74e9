FRANCOIS Beukman, ANC-LP en voorsitter van die parlementêre portefeuljekomitee oor polisie, het ’n surprise visit aan die Macassar-polisiestasie gebring ná klagtes oor swak diens. Past. Mark Baatjies, voorsitter van die Greater Macassar Civic Association, sê hulle het vir Beukman laat kom omdat die gemeenskap nie meer die swak diens kan hanteer nie. Volgens past. Baatjies woon daar meer as 70 000 mense in Macassar en daar is net een polisie-vên in die gebied wat Macassar, Fir­grove, Sandvlei, Kramat en die N2 bedien. “Dit lei daartoe dat skollies in die woongebied baljaar. “Hier is ook 14 vakante poste by die stasie nadat van die beste lede na Khayelitsha gepos is.” Hy sê ook dat die plaaslike gemeenskapspolisiërings­forum (GPF) nie meer bestaan nie en dat dienslewering daaronder ly. Beukman het sy kommer oor die situasie by die stasie uitgespreek. Hy sê die back-to-basics strategie van die polisie se bestuur is sigbare polisiëring. Daarsonder sal die misdaadvlakke hoog bly. “Dit is belangrik dat die getal reserviste verhoog word en dat groter betrokkenheid by die bekamping van misdaad, soos met buurtwag­patrollies, gehou word,” Van die probleme wat by die stasie geïdentifiseer is, is die vakante poste, die af­wesigheid van lede by skofte, die beskikbaarheid van voertuie wat patrolleer gedurende spitstye en die reaksietye van die polisie. Dié sake gaan nou op hoë vlak aangeroer word.