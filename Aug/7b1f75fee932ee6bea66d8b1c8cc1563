AS JY nog nie planne het vir Vrouedag nie, moet jy die nuwe fliek Stroomop gaan kyk wat op 9 Augustus in teaters landwyd begin draai. Hierdie fliek handel oor vyf sterk vroue en wys hoe hulle hulself red. Die karakters Lana, Adrie, Vivian, Diona en Nixie is vyf uiteenlopende vroue. Elkeen blyk die sterk en dinamiese vrou te wees wat doen wat die samelewing – insluitend hulself – van hulle verwag, maar inderwaarheid is elkeen van hulle besig om in haar eie “lewensrivier” te verdrink. In desperate pogings om hul lewe bymekaar te hou, gaan hulle vir terapie. Dis hier waar die vyf heimlik stukkende vroue mekaar ontmoet – by ’n weeklikse selfhelpgroep. Dié groepsterapie slaag nie daarin om die vroue se mure af te breek nie en avontuur­terapie word deur die selfhelpgroep voorgeskryf. Voordat hulle hul oë kan uitvee, bevind die vyf karakters hulle op die Oranjerivier waar die besige stadslewe verruil word vir ’n wêreld so verlate en ongenaakbaar dit laat die geraas stil word wat ook binne-in elke vrou woed. Elkeen van die karakters is eintlik daar met haar eie verskuilde, selfgerigte voornemens en verwagtinge. Konstante onderlangse wrywing tussen die vroue lei tot ’n ongeluk op die rivier. In ’n spannende oomblik word die gids en die vroue van die roeiboot afgegooi, meegeslinger in die gemaal en dan verdwyn hulle in die rowwe waters. Hierdie is mos nou ’n fliek wat jy nie wil mis nie!