MET die verkiesing om die draai het die politieke oorlopery in alle erns begin. Ebrahim Rasool, die ANC-verkiesingshoof in die Wes-Kaap, het dié week verskeie lede van die DA en EFF in die party in Somerset-Wes verwelkom. Twee van die grotes is die veteraan-politikus en gemeenskapswerker Norah Juries van die Strand en Debbie Myburgh, gemeenskapswerker en kampvegter vir menseregte van Macassar­. Volgens John Brits, die ANC se verkiesingshoof in die Helderberg-streek, is dit maar net die begin van ander partye se lede en oud-lede van die ANC wat by hulle aansluit. Duisende Rasool sê hy is baie verheug. Volgens hom sal dit beter gaan met die armes as die DA verslaan is. By die ontvangs van die nuwe lede het talle gekla oor hulle hoë waterrekeninge. Volgens Myburgh kry Macassar-inwoners rekeninge van duisende rand en as jy nie betaal nie, word jou water afgesny. Sy vertel dit is bejaardes wat die meeste hieronder ly. Ander kwessies wat pla, is bendegeweld en ’n tekort aan behuising. Volgens Rasool gaan die ANC binnekort ’n klasaksie teen die stadsraad van Kaapstad bring oor die waterkwessie.