ONDANKS ’n wegholsege van 70-12 teen ’n gelapte OP-Olifante in die Currie­beker se Eerste Liga is ’n plek in die Boland-span nie in yster gegiet nie. Die Kavaliers se afrigter, Randall Modiba, is natuurlik opgemaak oor sy span se vertoning, maar sê hulle kyk nog voortdurend na spelers in die klubstelsel. “Ons is deeglik bewus van manne wat goed doen vir hul klub. As ’n speler week ná week goed vertoon, sal ons definitief na sulke spelers kyk en hulle oorweeg.” Hy sê ná ’n goeie Curriebeker-seisoen laas jaar wou hulle op ’n hoë noot begin. En dit het hulle toe ook gedoen. “Ons wou klinies wees in ons uitvoering en ek is in die algemeen baie happy met die vertoning,” het Modiba gesê. Hy sal egter bekommerd wees oor die beserings aan Elgar Watts, Arnout Malherbe, Marlyn Williams en Zandré Jordaan, wat almal in ’n stadium die veld moes verlaat. Watts het die veld in die 56ste minuut verlaat ná ’n helse hou teen die kop. Hy is in ’n ambulans hospitaal toe geneem. “Ons sal Maandag na die mediese verslag kyk en kyk waar ons staan. Ek dink egter die manne behoort almal teen Maandag perdfris te wees,” meen Modiba. Die Kavaliers het in winderige toestande teen die OP soos ’n wafferse Usain Bolt uit die blokke weggespring en was ná 20 minute reeds met 28-0 voor. Ná ’n halfuur was balbesit iets waarvan die Olifante nog net om die kampvuur gehoor het. Die Kavaliers se voorspelers, veral Ludio Williams (flank), Jordaan (agsteman) en Marlyn Williams (slot), het die besoekers se pak heeltemal oordonder. Agterlangs het die strydrosse Elgar Watts (losskakel) en Jacquin Jansen (heelagter) sake dikteer en die Olifante met lang lynskoppe vasgepen. Watts het ook uitstekend verdedig. Juandré Joseph (Robertson RVK) en Tyrone Abelse (Roses United) het albei hul weg vanuit die Boland se klubstruktuur tot in die Kavalier­span oop gespeel. Albei­ het in die tweede helfte speelkans gekry. Die Kavaliers speel Vrydagaand in Potchefstroom teen die Luiperds en sal beslis die wenmomentum wil behou. Boland – drieë: Gerrit van Wyk, Valentino Wellman (2), Marlyn Williams, Tapiwa Tsomondo (2), Zandré Jordaan (2), Charles Mayeza, Clinton Theron; doelskoppe: Jay­win Juries (5), Elgar Watts, Jaquin Jansen (4). OP – drieë: Zingisa April, Diego Williams; doelskop: Henrique Oliver­.