DIE rugbyklub Macassar is in rou gedompel nadat een van sy belowendste jong spelers Saterdagoggend vermoor is. Markwin Jacobs (19) is in Soekmekaarstraat naby sy huis doodgeskiet. Hy het drie skietwonde opgedoen en is op die toneel dood. Volgens sy ma, Lorna (50), ’n gestremde vrou wat aan ’n rolstoel gekluister is, het haar seun die huis omstreeks 07:00 verlaat. Teen 07:15 was hy dood. Die polisie het nog niemand in verband met die voorval in hegtenis geneem nie. Hulle kon ook nie vasstel wat die motief vir die moord was nie. Bokke Die gebroke ma sê sy weet nie waarom haar kind vermoor is nie, want haar klong was nie ’n gangster nie. Sy sê Markwin het eerder gelewe vir rugby en sy groot droom was om eendag vir die Bokke te speel. Op laerskool het hy verskeie kere vir die WP-skolespan uitgedraf en het ’n groot toekoms by die plaaslike rugbyklub gehad. In ’n Facebook-inskrywing op die klub se blad word Markwin se dood betreur. Hy het vir die klub se o. 20-span gespeel, waar hy eers ’n kranige flank was. Hy is later na senter geskuif. Benewens sy ma laat hy ook twee broers en ’n suster agter, asook sy girlfriend, wat twee maande swanger is.