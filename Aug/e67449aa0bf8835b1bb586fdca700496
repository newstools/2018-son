SY BYNAAM mag dalk Trokkie wees, maar die Westelike Provinsie gaan dié jaar met die krag en spoed van ’n SUV spog. Dít is die belofte wat John Dobson, afrigter van die Curriebeker-kampioenspan, aan fans gemaak het vir dié jaar se kompetisie. Juarno Augustus, die wêreld se beste o. 20-speler in 2017, gaan nou ’n kans kry om te wys wat hy op senior-vlak kan doen. Dié kranige agtsteman van Eersterivier moet nou die skoene van Nizaam Carr vol staan. Carr speel tans klubrugby vir Wasps in Engeland. Ofskoon Augustus al Superrugby saam met die Stormers gespeel het, kon hy nog nie ’n deurbraak op senior-vlak maak nie. Sommige mense voel dit is omdat sekere lede van die Stormers se omstrede afrigtingspan hom nog nie ge-rate het nie. Dobson het egter die volste vertroue in die jong losvoorspeler. Daarom is daar in die opbou tot die Curriebeker verseker dat Augustus topfiks gaan wees vir die uitdagings. “Ons het hom laat smelt in Frankryk,” het Dobson oor Augustus se speeltyd in oefenwedstryde teen Franse klubs gesê. “Ons het seker gemaak dat hy baie lank op die veld bly. “Hy is dié jaar verskeie kere deur klein beserings gestuit. Daarom het hy die meeste minute in ons wedstryde op toer gespeel. “Ons het dit met opset gedoen, want hy gaan ’n groot rol vir ons speel in die Curriebeker.” Volgens Dobson is Augustus se fisieke spel soortgelyk aan dié van die Engelse reus Billy Vunipola. “Hy het dalk nie vreeslik rondbeweeg nie, maar hy sal beslis ’n kritieke rol in die Curriebeker speel.” Dobson maak vandag sy span bekend vir Saterdag se wedstryd (17:15) teen die Vrystaat.