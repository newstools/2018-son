WITSAND. – “Vat ons ernstig op, of julle sal ons woede sien!” Só het ’n massa van die gemeenskap in ’n betoging gedreig. Die waarskuwing is gerig aan die leiers van die subraad onder voorsitterskap van Cynthia Clayton. Meer as 1 000 woedende inwoners het Dinsdagoggend vroeg al begin tyres brand en paaie op die ou Mamre-Darling-pad versper, wat toegang tot die N7 geblok het. Die betogers sê hulle is op van leë beloftes en die tyd vir mooipraat is nou verby. Sanco se voorsitter, Thobile Maseti, het ’n memorandum met die mense se klagtes aan Clayton oorhandig. Maseti meen die raadslede besef nie hoe woedend die inwoners is nie. Een van die klagtes is die belofte van ’n gemeenskapsaal waarvan daar dadels gekom het. Betogers het Clayton gewaarsku dat sy net drie dae het om dinge aan die gang te begin sit, of anders sal die massas weer grom. Maseti sê die gemeenskap het ’n groot nood aan straatligte, ’n kliniek, biblioteek en skool. Clayton het betogers verseker dat sy dadelik van versoeke sal werk maak.