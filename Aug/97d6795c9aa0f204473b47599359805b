’N WOORDEWISSELING tussen ’n gemeenskapsleier en die Baaise mayor het sy besoek gister aan Uitenhage se informele nedersetting McCarthy en Afghanistan versuur. Die inwoners se pleidooie het tog oplaas aandag getrek. Dit kom nadat hulle dié week Cosgrovestraat, wat die twee gebiede van mekaar skei, met brandende tyres afgesper het. Hulle soek huise, water, toilette, beligting en basiese munisipale dienste. ’n Bejaarde vrou is glo al daar verkrag toe sy haar in die bosse probeer verlig het. En vier mense het weens die koue in hul shacks verkluim. Mense moet op vure kook en saans en soggens vroeg vir skollies wegkruip. Woensdagaand het die gemeenskappe na die vergadering oor die geïntegreerde ontwikkelingsplan (IDP) by die gemeenskapsaal gegaan. Toe hulle hoor hulle is nie deel van die planne nie, het hulle uitgestap. Athol Trollip, burgemeester van die Nelson Mandelabaai-munisipaliteit, het gister self daar ’n draai gemaak. “Ek het na die informele nedersettings McCarthy, Lapland en Moeggesukkel gegaan om ’n oorsig te doen oor die lewensomstandighede by die onwettige nedersettings. “Ek besoek Uitenhage en omliggende gebiede elke tweede week omdat dié area net so ’n belangrike en gelyke deel van ons stad is. “Ek het die mense gesê ons sal sien wat binne die wet en begroting gedoen kan word om waardige lewensomstandighede aan hulle te kan verskaf. Ons het ná my besoek twee vergaderings met alle relevante besluitnemers belê om te bespreek wat gedoen kan word.” Trollip het self gaan kyk hoe dit in Afghanistan lyk. Die mense het hom rondgewys. Voordat hy by McCarthy kon uitkom, het Gareth Plaatjies, ’n gemeenskapsleier, met hom woorde gehad. “As ek gepraat het, het Athol my stilgemaak. Hy’t gesê ek bly nie daar nie en hy wou my teen die mense opmaak. Ek het hom nie gevloek nie, maar net na die Springbok (rdl. Tyrone Adams) verwys. “Toe sê hy hy laat hom nie so insult nie en hy’t my met groot oë aangekyk,” verduidelik Plaatjies, wat ook ’n Sanco-lid in die Oos-Kaap is. Trollip is kort daarna weg, maar hy sê dis oor hy op pad was na ’n ander afspraak, nie oor Plaatjies nie. “Hy het woorde met my en die raadslid gehad, en my gesê om te f*kk*f. “Ek het die mees konstruktiewe engagement met daai gemeenskap gehad totdat hy opgedaag en die skare aggressief gemaak het. “Hy woon nie eens daar nie en sê hy is ’n Sanco-leier. “Die mense daar sê hy’t daai land aan hom toegeëien. Ek het vir die gemeenskap gesê as hulle dienste soek, moet hulle besluit of hulle met my en die munisipaliteit wil saamwerk of met Plaatjies.” Intussen het Hugh-Reece Williams, ’n inwoner, met Rudi April van die departement menslike nedersettings gesels. ’n Meeting word vandag 08:00 tussen April en die gemeenskappe van McCarthy, Afghanistan, Moeggesukkel en Lapland gehou. Plaatjies sê hulle sal sien wat gebeur in dié vergadering. Daarna sal hulle besluit of hulle aanhou brand of nie,