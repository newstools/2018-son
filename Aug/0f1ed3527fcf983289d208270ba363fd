LAAT in die aande vang hulle nonsens aan en rook tik in ’n vervalle flat in Booysenpark in die Baaise noordelike gebiede. Die bure het al ’n kopseer oor die rumoer wat saans daar aangaan. Dinge word gekap, vroustemme giggel en mense hardloop by die trappe op en af. “Ek is siek vir die tikkoppe hier langsaan. Dis nou al ’n jaar en ’n paar maande gelede dat die eienaars die plek net so verlaat het,” vertel Sarah Avontuur (64) van Hollyhock-keeromstraat 14. “In Januarie of Februarie vanjaar het snaakse elemente hier begin uithang. Hulle kom elke aand en dis mense wat nie hier rond bly nie. “Hulle kom in groot groepe hierheen wanneer dit donker is. Hulle is gewoonlik donker aangetrek. “Ek voel onveilig hier in my huis en voel ek kan hulle nie vertrou nie.” Sy sê niemand het al by haar probeer inbreek nie. Die leë flat se waterpype en elektriese kabels is gesteel en die vensters is uit. Binne-in die vertrekke is daar ’n klomp gemors en agter die huis lê vullis en ou klere. Boonop het dié tikmonsters Maandag omstreeks 01:00 die verwaarloosde flat byna afgebrand. As dit nie vir die hulp van die bure was nie, sou die hele blok flats waarskynlik afgebrand het. “Ek het net iets geruik wat brand. Toe besef ek dis die flat hier langsaan wat aan die brand is. “Ek het ’n asma-bors en om die rook in te asem, is nie goed vir my nie. Dit (die brand) kon ernstig gewees het en die ander woonstelle kon ook afgebrand het.” Avontuur se gegil het die buurman by nr. 10, past. Sydney Graaff (62), wakker gemaak. Graaff het hom boeglam geskrik en vinnig na buite gegaan om te kyk waaroor die drama gaan. “Ek het net die rook gesien en 10111 gebel. Hulle het gesê hulle is reeds op pad. “Die polisie was voor die fire brigade hier. “Die gemeenskap het almal met emmers water die brand probeer blus. Die vlamme was vuurrooi.” Graaff meen dis nalatig van die huiseienaar om die plek net so te los. “Ons hoor net hoe kap en trap die mense hier langsaan, rondom tweeuur die oggend. “Dit werk op ons senuwees. Ons moet gereeld buitentoe kyk om seker te maak die karre is nog oukei. “Ons het nommers uitgeruil met van die bure in die agterste straat sodat hulle ons kan laat weet wanneer hulle iets snaaks sien.” Avontuur het dié naweek die huiseienaar by die Cleary Park-winkelsentrum raakgeloop. Sy voeg vies by: “Sy het vir my gesê die huis is nou die bank s’n en dis nie meer hulle worry nie.” Die eienaar van die huis was onbereikbaar vir kommentaar. Sy woon glo in Hillside. Vukile Dyele, die ANC-raadslid van wyk 29, sê hy weet nie van die probleem-huis nie. “Niemand het na my toe gekom om te kla oor die plek nie. “Ek sal ondersoek instel en opvolg met die bure.”