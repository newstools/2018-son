DURBAN. – Francois Louw gaan straks Saterdag sy terugkeer tot die Springbokspan maak. Dít wanneer Suid-Afrika teen Argentinië in sy eerste toets van die Kampioenskapsreeks in Durban te staan kom. Die 33-jarige boorling van die Kaap is die mees ervare losvoorspeler in die groep. Flo, soos hy alombekend staan, het Suid-Afrika tot dusver reeds in 57 toetse in sy loopbaan verteenwoordig. Die voormalige Stormer-losvoorspeler speel tans sy rugby in Bath in Engeland. Met Duane Vermeulen wat nie vir die Bokke beskikbaar is nie, lyk dit of Rassie Erasmus, die Bok-breier, Louw saam met Warren Whiteley en Siya Kolisi as die Bokke se nuwe lostrio teen die Poemas gaan inspan. Kolisi sal die span met die nr. 7-trui aanvoer, met Louw op ses en Whiteley op agtsteman. Louw het gister hier by die spanhotel gesê: “Ons het tans ongelooflike diepte in die span, veral in die losvoorspelerposisies. “Die manne druk almal kliphard vir ’n plek in die span. “Ek en Siya het al voorheen saamgespeel. Ek dink ons speel heeltemal anders as mekaar. Siya is ’n geweldig fisieke speler. “In die laaste paar toetse het hy die nr. 6-trui gedra. Ek dink persoonlik hy is meer van ’n baldraer. Hy is vinnig en het die vermoë om bresse te slaan en saam met die agterlynspelers te hardloop. “Ons vul mekaar goed aan omdat ek meer op die afbreekpunte fokus.” Volgens Louw sal die insluiting van Whiteley ook die Springbokke meer opsies in die lynstaan bied. “Warren is ’n fantastiese speler, wat ’n baie goeie lynstaanopsie is. “Hy is meer van ’n agterlynspeler wat in ’n voorspeler se liggaam vasgevang is. “Boonop is hy die skakel tussen die voor- en agter­spelers. Sy werkverrigting op die verdediging is ook uitstaande.” Volgens Matt Proudfoot, die voorspeler-afrigter van die Bokke, is dit belangrik om die balans in die lostrio reg te kry. “Siya, Warren en Flo is ervare spelers wat hul spel kan aanpas volgens die situasie en die rolle wat hulle moet vervul. “Daarteenoor bring ’n speler soos (Sikhumbuzo) Notshe sy eie unieke vaardighede. Daar is baie veelsydigheid in die span. “Ons het lank en hard oor die kombinasies gedink en ek sien daarna uit om te sien hoe hulle gaan vertoon. “Die vaste voorspelers sal egter eerste die grondslag moet lê vir die losvoorspelers om te kan baljaar,” het Proudfoot bygevoeg. Volg Adnaan Mohamed op Twitter.