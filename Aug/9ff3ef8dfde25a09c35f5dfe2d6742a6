ALLE Southern Kings-ondersteuners se oë is vandag op hul span in Italië gerig. Hulle pak die Zebre in Parma in hul eerste stryd in die Pro14-kompetisie. Die groot vraag is of die Kings se intensiewe voor­bereidingsprogram genoeg was sodat hulle met ’n oorwinning uit die stryd sal tree. Die Kings het nie veel aanwinste verkry nie, maar hulle het wel ses weke voor baie ander Pro14-spanne begin met hul voorbereiding. Dit is ’n voordeel wat hulle verlede seisoen nie gehad het nie. In die Kings en Zebre se eerste en enigste wedstryd verlede seisoen het die Zebre in die Nelson Mandelabaai-stadion met 43-17 geseëvier. Die Kings se breier, Deon Davids, glo egter hulle sal dié keer baie beter vaar. Vesting Hy het ook ses nuwelinge by sy groep van 23 spelers ingesluit. Een van hulle, Ulrich Beyers (senter), het vir die Zebre gespeel. Beyers, wat een van die Kings se min aanwinste is, is op die plaasvervangerbank. In die afwesigheid van Bjorn Basson (heelagter) sal die jong en talentvolle Michael Botha (21) die laaste vesting dek. Hy is een van die min spelers wat vir die OP-Olifante in die SuperSport Challenge uitgeblink het. Die jong Brandon Brown (23, flank), wat een van Botha se OP-spanmaats was, is ook in die beginspan. Schalk Olefose (slot) is die enigste ander nuweling in die beginspan. JC Astle (slot) en Lupumlo Mguca (stut) is die ander nuwe­linge, maar hulle sal op die plaasvervangerbank wees. Davids sê hy sou graag ’n meer ervare span wou hê, maar dat almal wat gekies is, hul plek verdien. Hy sê hy voorsien niks minder nie as ’n taai, fisieke kragmeting, daarom sal sy spelers hul konsentrasie moet behou. Kings: Michael Botha, Michael Makase, Harlon Klaasen, Berton Klaasen, Yaw Penxe, Masixole Banda, Rudi van Rooyen, Ruaan Lerm, Tienie Burger, Henry Brown, Bobby de Wee, Schalk Oelofse, Luvuyo Pupuma, Michael Willemse (k), Justin Forwood. PLAAS­VERVANGERS: Alandré van Rooyen, Schalk Ferreira, Luphumlo Mguca, JC Astle, Andisa Ntsila, Godlen Masimla, Martin du Toit, Ulrich Beyers. Zebre: Matteo Minozzi, Mattia Bellini, Giulio Bisegni, Tommaso Castello (k), Giovanbattista Venditti, Carlo Canna, Marcello Violi, Renato Giammarioli, Johan Meyer­, David Sisi, George Biagi, Leonard Krumov, Dario Chistolini, Oliviero Fabiani, Andrea Lovotti. PLAASVERVANGERS: Massimo Ceciliani, Daniele Rimpelli, Giosué Zilocchi, Apisai Tauyavuca, Jimmy Tuivaiti, Guglielmo Palazzani, Francois Brummer, Edoardo Padovani.