DIE Hoërskool Mary Waters laat nie met hom mors op sy rugbydag nie. Die Mawas, soos hy bekend is, het Saterdag op die Oval-sport­terrein in Grahamstad een van sy suksesvolste rugbydae in jare aangebied. Dis ten spyte daarvan dat die Baaise spanne Gelvandale en Bertram hulle die oggend van die toernooi daaraan onttrek het. Die organiseerders het bloot ’n plan gemaak en verseker dat verrigtinge voortgaan. Sowat 15 000 toeskouers het die stadion op dié sonnige dag vol gepak. Die meeste van hulle was ondersteuners van Mawas: in­woners van Grahamstad, leerders, oudleerders en onnies. Die doel met die rugbydag is om hegter bande te smee tussen plaaslike skole en dié van elders. Die spanne het ook glad nie teleurgestel nie, want die spelers het skouspelagtige hardlooprugby gespeel. Verrigtinge is ook groter aansien gebied danksy ’n wedstryd van die plaaslike klub, die Brumbies. Almal het gewag vir die hoofwedstryd tussen Mawas en Alexandria, wat ook die laaste wedstryd van die dag was. Mawas het dit vooraf­gegaan met hul weergawe van die haka. Hulle het uit die staanspoor hardlooprugby gespeel en Alexandria opgekerf daarmee. Mawas se agsteman, Anam Ngcame, het uit­haler-spel gelewer. Daarvoor is Ngcame as die speler van die dag aangewys. Hy het sterk met die bal gedryf en was baie bedrieglik op die aanval. Ngcame het twee pragdrieë gedruk om by te dra tot sy span se oorwinning van 38-3.