“ONS kan nie met ’n leë skoolsaal sit en veranderinge aan die onderwyswet discuss nie.” Só het gemeenskapslede gereageer tydens die publieke-deelnameproses van die staande komitee van onderwys oor veranderinge aan die Wes-Kaapse skool- onderwyswet. Veranderinge sluit in skriftelike toestemming deur ouers vir skooluitstappies, ’n skool- evalueringsgesag, saamwerkskole en donateur-befondste skole, asook die verkoop en gebruik van alkohol op skoolterreine. Die provinsiale minister sal intervensiefasiliteite kan instel vir leerders wat vir ’n maksimum van 12 maande geskors is. “Alkohol op skoolterreine is tans illegal, maar gebeur wel by sommige skoolaktiwiteite,” sê Archie Lewis, adjunk-direkteur vir beplanning van die WKOD. ’n Emosionele pa het vertel hoe hy op 1 Augustus sy seun by The Grove Primêr gaan optel het en die skool besig was om drank te verkoop. “Dis amper twee weke later en ek het nog nie terugvoer op my klagte gekry nie. Die WKOD het noudat dit onwettig is, klaar nie beheer oor skole wat drank verkoop nie,” vertel Muaath Gabier. Lynn Coleridge-Zils, wat die provinsiale onderwysminister, Debbie Schäfer, by die verhoor verteenwoordig het, sê Gabier het nie die distrikskantoor in kennis gestel nie. Son wou toe weet of dit die voorval meer of minder onwettig sou maak, waarop Coleridge-Zils onderneem het om die voorval met die LUR te bespreek. Cheryl Hendricks van Sadou sê: “Wellington het die hoogste fetale-alkoholsindroomsyfers in die wêreld en die WKOD wil toestemming gee dat drank op skoolterreine verkoop mag word. “Dit meen naweke is daar funksies en Maandae sit skole met die maatskaplike probleme wat saam met alkoholmisbruik kom.” Volgens haar is saamwerkskole bloot die departement wat sy verantwoordelikheid probeer ontduik om skole te bestuur. Nehawu se Steven Frolicks vra: “Hoe gaan die verkoop van alkohol onderwys en veral die matriekslaagsyfer verbeter?” John Heugh, ’n onnie van die Paarl, meen daar is belangriker onderwyskwessies. “Klasse is oorvol en dissipline ’n hengse probleem. Is die intervensiesentrums ook nie net ’n ander woord vir verbeteringskool nie?” vra hy. Die meeste ouers teenwoordig was dit eens dat dwelmmisbruik nie aangepak word nie, maar die WKOD oorweeg dit om drank op skoolterreine legal te maak. Een ouer noem: “Die minister probeer ons nie net armer maak nie, maar ook alkoholiste.” Volg Earl September op Twitter. Stuur nuuswenke aan info@son.co.za.