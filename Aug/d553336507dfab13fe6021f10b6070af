DIE wonde van Saterdag se loesing in die Rugby Championship voel net dieper as die Springbokke na hulle posisie op die wêreldranglys kyk. Die Bokke bevind hulle vandag terug in die sewende plek op die lys. Argentinië het Suid-Afrika in Mendoza met 32-19 geklop. Die Bokke het die Poemas laas week in Durban óók met 13 punte geklop. Die telling daar was 34-21. Dis ’n terugkeer tot die Bokke se ongekende laagtepunte voordat die laaste afrigter, Allister Coetzee, gepos is. Sy plaasvervanger, Rassie Erasmus, is wyd en syd as die nuwe redder van SA rugby beskou. Maar dit lyk nie asof hy ’n doepa vir die nasionale span se middelmatigheid het nie. Erasmus was uiteraard teleurgesteld, maar dood eerlik oor sy span se vrot vertoning. Hy het verwag dat die Bokke op die vertoning in Durban sou voortbou. Argentinië het after all voor dit 11 keer agtereenvolgens in dié kompetisie verloor. Toe nie. Die tuisspan het met ’n voortreflike vertoning vorendag gekom en was met die rustyd reeds met 27-7 voor. “Dit was vernederend en nie die soort vertoning wat jy van die Springbokke verwag nie,” het Erasmus gesê. “Ons het net een verandering aan laas week se beginspan aangebring toe ons hulle oorheers het. “Ons kan net die vinger na onsself wys – eerstens na my as afrigter en dan na die spelers. Ons sal sake so gou as moontlik moet regstel.” Die Bok-breier hou ook nie sy span se lang vlug oor die waters na Argentinië as ’n verskoning voor nie. “Ons het ’n dag later gereis en beter as hulle in die tweede helfte gevaar omdat ons varser was. “Ons het in die tweede helfte beter gespeel. Maar ons het eenvoudig nie ons geleenthede gebruik nie. “Ná ’n vertoning soos dié gaan ek nie vir enige positiewe aspekte soek nie. “Ons het presies geweet wat om te verwag. Ons het daarvoor voorberei, maar kon dit nie hanteer nie,” het Erasmus bygevoeg. Die Bokke gaan Saterdag in Johannesburg byeenkom om na Australië te reis vir ’n toets teen die Wallabies op 8 September in Brisbane.