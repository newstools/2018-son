VICTOR Manyati word daarvan beskuldig dat hy, sy seun, Mandisa Sibham, en dr. Lucky Swartbooi ’n lewensversekeringspolis uitgeneem het op ’n oor­ledene. The Herald berig Man­yati, wat ’n ondernemer by Zincedeni-begrafnisdienste en raadslid is, word ook saam met Sa­khumzi Bazi en Phume­lela Radu van bedrog aangekla. Luidens die klagstaat het Bazi op 12 Junie 2013 ’n begrafnispolis uitgeneem wat deur Metro­politan Life Limited onder­skryf is. Dis die “Future Builder Family Funeral Plan” en het drie begunstigdes gedek. Bazi sê hulle is sy tannie, oom en neef. Luidens die klagstaat is Bazi egter nie verwant aan enige van die drie begunstigdes nie. Eis En die man, wat hy beweer het, is sy oom, Phindiwe Mzwelitye, is reeds in Oktober 2012 dood. Op 28 Januarie 2014 het Bazi na bewering ’n eis vir Mzwelitye ingedien. ’n Verkorte doodsertifikaat het die aansoek vergesel en daarin is verklaar dat Mzwelitye op 20 Janu­arie 2014 gesterf het. Dié dokument is na bewering ’n vervalsing, aangesien die datum 15 maande ná Mzwelitye se eintlike dood is. Daar is aangedui dat die twee duimafdrukke op die sertifikaat dié van Mzwelitye was. Na bewering is ontdek dat dit eintlik dié van Sibham is. Swartbooi het getuig dat hy die liggaam van Mzwelitye op 1 Januarie 2014 ondersoek het.