PETER Marais, die flambojante en uitgesproke oudpremier van die Wes-Kaap, is terug met ’n politieke bang. Ashley Harris het met Marais gaan praat in ’n eksklusiewe onderhoud om te hoor presies wat sy planne is ná 14 jaar in die politieke wildernis... ASHLEY HARRIS: Vir diegene wat nie weet wie Peter Marais is nie, vertel ons ’n bietjie meer van jouself. PETER MARAIS: Ek het my verskyning vir die eerste keer as 29-jarige jong man in die politieke landskap gemaak by die (destydse) Arbeidersparty. Daarna het ek elke dag vir vyf jaar in gemeenskappe soos Nooitgedacht, Kreefgat, Valhalla Park en Charles­ville gewerk om mense te help met verskeie probleme. In 1992 was ek onder FW de Klerk se administrasie ’n minister vir die Wes-, Noord- en Oos-Kaap. In 2000 word ek die premier van die Wes-Kaap – tot my uittrede in 2004. AH: Hoekom het jy besluit om ná 14 jaar weer die politiek te betree? PM: Mense het na my toe gekom met hul probleme en ek het hulle verwys na ’n sekere politieke party, wat hulle nie kon help nie. So, ek het op my eie geveg vir mense wat uit hul huise gesit word. Icosa (Independent Civic Organisation of South Africa) het my toe drie jaar gelede genader en ná vele gesprekke het ek ingestem omdat ons mense gehelp moet word. Ek soek nie ’n pos nie. Ek wil net vir my kinders en alle ander in ons bruin gemeenskappe ’n beter toekoms hê. AH: Wat is jou rol en posisie in Icosa? PM: Ek is nou die Metro-leier van Icosa. Ek gaan natuurlik strategie beplan en organiseer, en wat ook al van my verwag word as leier. Ek sal kies watter mense ek in watter posisies wil hê en watter strukture in plek gesit moet word. AH: Gaan Peter Marais ’n opskudding veroorsaak en waarna kan ons uitsien met jou hertoetrede? PM: Peter Marais is ’n graaf in die hande van bruin mense en ons móét diep delf om die diamante in Manenberg, Hanover Park, ensovoorts te ontgin. Ek wil die DA en ACDP uitdaag tot lewendige debatte oor wat hulle gedoen het vir die bruin volk vandat hulle die Wes-Kaap beheer. Mmusi Maimane, Helen Zille, Bongi Madikizela... ek is reg vir julle! En ja, ek gaan ’n opskudding veroorsaak. Ek is lus vir hulle. AH: Wat is jou siening rondom die groep Gatvol Capetonians en is daar miskien plek vir hulle in Icosa? PM: Ons Grondwet is geskoei op gelyke behandeling. Hulle eis dieselfde verstandhouding tussen hulle en die polisie en swart gemeenskappe. Nou het hulle besluit om ook drasties op te tree. Oorloë word nie net op konven­sionele maniere gevoer nie en of jy nou daarmee saamstem of nie, is nie ter sprake nie. Ek blameer nie vir Gatvol nie. Dit is ’n jammerte dat my mense tot sulke uiterstes moet gaan om aandag te kry van die regering. AH: Wat is jou boodskap aan bruin gemeenskappe en kulturele groepe wat verdeeld is? PM: Of jy nou Griekwa, Korana, Nama of kleurling is, almal moet saamwerk. Moenie baklei oor wie die kaptein of leier is nie. Ons almal veg vir die opheffing van bruin mense. Kom ons vergeet nou ons verskille en ons red hierdie Kaapland... Ons grondgebied, ons erfenis... 