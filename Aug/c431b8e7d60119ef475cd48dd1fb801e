KLEIN Nederburg sal vir nóg ’n jaar sy interskole-huiswerk moet gaan doen, want New Orleans was alweer baas. New Orleans het oor die naweek sy interskole-aartsvyand met 23-16 in die Paarl se Faurestraat-sta­dion geklop. Orleans is nou back to back champions van die jaarlikse clash met sy Paarl-buurman. Wat die sege vir Orleans nóg soeter sal laat smaak, is die feit dat hy nie eens ’n Cravenweek-speler (Boland) in sy span gehad het nie. Klein Nederburg het vanjaar hope talent vir die Boland se Cravenweek en Akademiespan opgelewer, terwyl New Orleans se bestes net die streek se Akademiespan kon haal. Op die dag was New Orleans eenvoudig beter aangeskakel en wou hy glad nie as gasheer van vanjaar se interskole skandes maak nie. Klein Nederburg se laaste interskole-sege in 2015 voel nou seker soos ’n eeu gelede en hy sal volgende jaar as gasheer alles in die stryd moet werp om ’n derde loesing te vermy.