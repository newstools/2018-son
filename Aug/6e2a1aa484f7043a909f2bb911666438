COMPUTER games gaan moontlik gebruik word om kinders te help wat aan fetale alkoholsindroom ly. Só is gister op die jaarvergadering van die Stigting vir Alkoholverwante Navorsing (Farr) gesê. Dié organisasie is in 1997 gestig en werk tans in vyf provinsies. Die navorsing oor of sulke speletjies kan help, is nog in die beginstadium en meer inligting is nog nie bekend nie. Te veel mammies gebruik alkohol terwyl hulle swanger is. Hul ongebore kindjie kan daardeur fetale alkoholsindroom (Fas) opdoen. Fas is die ernstigste vorm van Fasa (fetale alkoholspektrumafwyking) en is wêreldwyd die grootste oorsaak van verstandelike gestremdheid. Jaco Louw, ’n navorser van Farr, sê Fasa kan heeltemal vermy word. “Maar wanneer ’n kind eers daarmee gebore word, is die toestand permanent en die skade kan nie omgedraai word nie. “Maar die brein kan geoefen word en ’n verbetering ís moontlik.” Daarom word daar nog gekyk of computer games kinders moontlik kan help om hul brein te oefen. Dr. Leana Olivier, CEO van Farr, het gesê sedert Farr se ontstaan is byna 10 000 kinders al ondersoek. “Meer as 3 000 vroue is gehelp in die voorkomingsprogram wat ons aanbied – Gesonde Moeder, Gesonde Baba.” Farr fokus op alle aspekte: navorsing, diagnosering, hantering, bewusmaking, voorkoming en opleiding. Keer Lian-Marie Drotsky, ook van Farr, sê dis belangrik om swanger vroue te bemagtig. “Ons moet ’n netwerk in die gemeenskap hê waar verwagtende vroue bygestaan kan word.” Tinashe Tombe-Nyahuma van Farr sê mense het ’n hele dorp nodig om te keer dat ’n kind Fasa kry. “Dis nodig om ’n gemeenskap te bemagtig en ons gaan ook van deur tot deur om mense in te lig. “Ons moet mammies bystaan sodat hulle gesonde babas kan kry. “Die hele familie, veral die partners, moet betrokke raak en ons moet ’n boodskap uitstuur sodat mammies gesond kan bly.” Die Internasionale dag vir Fetale Alkoholspektrum- afwyking word vir 9 September beplan.