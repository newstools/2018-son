INWONERS van die Pine­hurst-woonstelle in Bishop Lavis sit al byna twee weke sonder enige water. Errol Anthony, ’n pensionaris, sê gister was die 11de dag dat hulle sonder ’n druppel water moes klaarkom. Volgens Anthony is daar vier woonstelle wat deur die probleem geraak word. Anthony gis dat die Stad Kaapstad se gekontrakteerde werkers te bang is om in die area te kom sodat die probleem opgelos kan word. Anthony (68) sê: “Alles wat ’n mens daagliks wil doen, makeer ’n mens water voor. “Jy kan nie jouself skoonmaak nie. Nog minder jou huis skoonmaak of kosmaak sonder water. “Water is lewe. Hoe is jy veronderstel om alles te doen as jy geen water het nie? “Hulle sê die plek is te gevaarlik vir hulle, maar daar is ander kontrakteurs van die Stad wat net om die hoek nou al vir ’n tydjie met hul werk aangaan. En hulle word nie getarget nie. “Nou hoe kan jy sê jy kan nie inkom nie bloot omdat die plek gevaarlik is? “Dis mos nie reg dat ou mense soos ons water moet ronddra nie.” Nóg ’n bejaarde inwoner, Blance van der Poole, sê die situasie met die water dwing haar nou om water by haar neighbours te bedel en dit dan self na haar huis toe te dra. Van der Poole sê: “Ek sukkel om die swaar water te dra en het boonop artritis. “Ek het oor die pyne al twee dae in die kooi beland. “Ek weet nie wanneer gaan die water herstel word nie, want niemand gee ons antwoorde nie.” Anthony meen die probleem lê by die watermeters en dit is ’n job wat binne tien minute uitgesorteer kan word. Maar nee, al wat uitkom, is die council-bangbroeke. Die Stad het gister teen druktyd nog nie op Son se navrae oor hierdie kwessie gereageer nie. Die saak sal egter in ’n latere stadium weer opgevolg word. Volg Anele Mfazwe op Twitter. Stuur nuuswenke aan info@son.co.za.