EARLY B het dit weer gedoen ... En dié keer bekoor hy sy fans met sy hit “Ben Ten”. Dié song is een van 18 op sy debuut-CD, Aangename Kennis. Die CD is Vrydag ’n week gelede gelaunch. Die “Ben Ten”-musiek­video het al meer as 46 000 views op YouTube. Boonop was die CD nr. 1 op iTunes se Afrikaanse trefferparade – op die dag toe dit gedrop het. Earl Swartz (29), die koning van rap, is van Bloemendal in die Baaise Northerns. Hy maak sy home town trots met die hoogtes wat hy in die musiekbedryf bereik. Hy’t vroeër vanjaar die record deal van sy lewe met Universal Music losgeslaan. Die res is geskiedenis. Meer as tien jaar gelede het Early B songs begin opneem in sy kamer. Dis daar waar treffers soos “Dakskroef” en “Auntie Bekkies” die lig gesien het. Mettertyd het hy naam gemaak. Hy het ’n Ghoema-toekenning verower vir “Bene Lam”, 2017 se beste hip-hop-liedjie. Ná die awards het hy ’n oproep gekry van Universal Music. Early B se debuut het sowat ’n maand gevat om op te neem. Daar was eers 24 songs, maar hy moes dit verminder. “Ek het nog baie om te sê. Dit voel amazing en dis soos ’n droom,” sê hy oor sy roem. In die song “Potte” feature Jack Parow en Justin Vega ook. “ ‘Potte’ is ’n slang-woord vir ’n vrou se agterwêreld en in die song bewonder ek dit,” sê Early B en lag. Emo Adams word gehoor in “As Ek Geweet Het”. Dié song toon ’n sagter, ernstiger kant van Adams. Adams sing ook saam met Early B die song “Ken Jou Waarde”. “Dié liedjie staan vir my uit omdat dit Vrouemaand is. Ek sing vir vroue wat victims is van emotional en physical abuse. Die song is ook ’n boodskap aan ander mans om te sê hulle moet vroue reg hanteer.” Early B se inspirasie kom uit sy woongebied. Hy rap oor wat daar aangaan en oor sy eie ervarings. Elke dag is vir hom ’n storie. Met sy producer, Vaughn Fourie, se hulp maak hulle tjop-tjop ’n beat. “ ‘Ben Ten’ is gebaseer op true events. Ek en ’n meisie het gejol. Ek het eenkeer by haar huis ’n draai gemaak om daar te kuier, maar het uitgevind sy’s in Johannesburg. “Net haar ma was daar – en sy het my ’n bietjie te veel gelaik. As ’n ouer vrou met ’n jonger ou jol, noem ons hom ’n ‘Ben Ten’.” Hy sê “Duk vir Drugs” is gebaseer op die hoë dwelmmisbruik in die Northerns. Vasgevang “Dit begin by sigarette rook, dan dagga en dan rook jy pille. “Dit gebeur elke dag dat outjies met ’n goeie toekoms vasgevang word in dié goed. Hulle wil altyd die feeling van die eerste high kry, en sal later hul besittings verkoop daarvoor. Dit begin altyd klein,” waarsku Early B. Baaienaars kan trots wees op die liedjie “PE” oor die features van dié stad. Hy vertel in die song hoe lief hy daarvoor is om ’n lang draai deur die Northerns te ry op pad huis toe. Langs die pad sal mense hom gewoonlik op sy naam groet. “My hoofdoel is om die luisteraars te vermaak, te inspireer en te laat lag. Aan ander artists van my area wil ek net sê: Wees jouself en hou aan klop aan die deur, want iemand sal een of ander tyd oop maak.” Early B verklap daar gaan nog sommer ’n hele rits musiekvideo’s uitgebring word.