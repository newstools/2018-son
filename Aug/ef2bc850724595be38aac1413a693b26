POLISIELEDE van die Harare Tracing Team het kliphard gewerk en vyf mans en ’n vrou in Khaye­litsha weens ’n dubbele moord gearresteer. Volgens lt.kol. Andrè Traut, polisiewoordvoerder, is die twee mans se lyke op 5 Augustus in Makhaza gekry. “Albei die moordslagoffers is daarvan verdink dat hulle by huise in Emsindweni ingebreek het. “Die mans is die middag omstreeks 15:00 aangerand en aan die brand gesteek.” Volgens Traut het die speurders se harde werk daartoe gelei dat ses verdagtes Woensdagnag gearresteer is. “Nog moontlike verdagtes is geïdentifiseer, maar hulle het die polisie ontwyk.” Die ses verdagtes – ’n 43-jarige vrou en vyf mans van 24 tot 43 jaar oud, sal in die hof in Khayelitsha verskyn sodra hulle aangekla word. Lt.genl. Khombinkosi Jula, die Wes-Kaapse polisiekommissaris, vra mense om nie die gereg in hul eie hande te neem nie.