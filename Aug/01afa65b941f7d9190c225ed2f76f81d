DIE nasionale polisieminister, Bheki Cele, het ’n 72 uur-aksieplan geloods om Kaapse cop killers te arresteer en gesteelde dienspistole terug te kry. Dit volg nadat twee polisiekonstabels wat nie aan diens was nie Vrydagaand in Delft en Khayeli­tsha afgemaai is. Konst. Lonwabo Kili (30) en konst. Siyamcela Ncipa (37) se dienspistole is gesteel. Cele sê in ’n verklaring ’n aksieplan is Saterdag geloods om te verseker die cop killers word gearresteer. Hy lê ook klem daarop dat die gesteelde gunne teruggekry moet word. Oplaai Die Wes-Kaapse polisiekommissaris, lt.genl. Khombinkosi Jula, sê die eerste voorval het omstreeks 20:00 op die hoek van Symphony Way en Sarah Baartman-straat in Delft gebeur. Dis waar Kili, wat by die Bellville-Suid-polisiestasie gewerk het, geskiet is toe hy iemand by die Tsunami-gebied wou oplaai. Ncipa, wat by die Mowbray-polisiestasie gewerk het, is buite sy vriend se huis in Site B, Khayelitsha, twee keer in die kop geskiet.