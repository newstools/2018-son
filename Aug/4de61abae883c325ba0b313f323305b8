DIE Hoërskool Tafelsig het die naweek sy stem dik gemaak in die Mr Price Schools-sokkerliga. Tafelsig het Beacon Hill in ’n riller van ’n wedstryd met 2-1 in Strandfontein geklop. Tafelsig het met dié sege homself as ’n aanspraak­maker uit die liga se groep?B ge-announce. Voor Saterdag se nederlaag was Beacon Hill nog tweede in groep B. Hy het nou na die vyfde plek uitgesak. Aan die ander kant van die muntstuk het die sege groot vreugde vir Tafelsig en sy aanhangers gebring. Die span, wat met tien liga-punte ná vyf kragmetings spog, is nou tweede, en net een punt agter die onoorwonne voorloper, Mondale. Dit beteken dat die Rocklands-sportterrein die naweek behoorlik gaan kook. Tafelsig pak Mondale dan vir die eerste plek. Met een punt wat dié twee spanne skei, behoort dit ’n toets van karakter vir albei spanne te wees. Nigel Crowie, breier van Mondale, het beslis ’n taak op hande om sy spelers voor te berei vir dié kritieke stryd. Mondale het verlede week net een ligapunt gekry in sy draw met Aloe in Strandfontein. Nie ’n enkele doel is in dié ontmoeting aangeteken nie. Dit is juis baie belangrik dat Mondale se spelers hulle sokkies optrek, want dit is wat hulle breier van Tawfeeq Cupido, Tyreeq Davids en Luther Jacobs verwag.