WAT is ’n entertainment-blad dan nou sonder ’n storie oor die Kardashian clan of iemand wat baie na aan hulle is? Dié keer is Kanye West egter in die nuus vir ál die regte redes. TMZ berig dat West en sy pa, Ray, die beste maak van ’n slegte situasie. Hulle het Ray se kanker-diag­nose omskep in ’n geleentheid vir bonding tussen pa en seun. Bronne na aan die familie West vertel daar is darem ’n silwer randjie by Ray se behandeling vir prostaatkanker in Los Angeles. Ray kon meer tyd saam met sy seun en drie kleinkinders deurbring. Bronne sê Kanye en sy pa het nooit ’n slegte verhouding gehad nie. Daar was egter die lang afstande tussen hulle omdat Ray ver weg in Chicago woon. Maar hulle maak nou in hierdie slegte situasie darem ’n bietjie op daarvoor. TMZ het mos voorheen berig Kanye het alles net so gelos om die beste mediese behandeling vir sy pa in LA te kry. En blykbaar reageer Ray baie goed op die behandeling. Dit lyk asof hy sal regkom.