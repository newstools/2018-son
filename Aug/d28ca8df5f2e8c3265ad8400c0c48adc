’N MAN wat sy 11-jarige stiefdogter verkrag het, is in die Oudtshoorn-streekhof lewenslange gevangenisstraf opgelê omdat dit sy tweede skuldigbevinding aan verkragting is. Ivan Vaaltyn (35), van die plaas Waterkloof op Vlakteplaas buite De Rust, is in 2003 sewe jaar tronkstraf vir verkragting opgelê. Hy het sy stiefdogter op 11 Februarie vanjaar verkrag. Hy het eers strykdeur onskuldig gepleit totdat DNS-verslae hom onteenseglik met die misdryf verbind het. Hy het daarna skuldig gepleit. In sy pleitverduideliking sê hy die kind het die dag saam met hom na sy werkgewer se woning gestap om die honde te gaan kos gee. Op pad huis toe het hy haar in ’n bospaadjie neergegooi, haar panty uitgetrek en haar verkrag. Beskerm Daarna het hulle huis toe gestap, waar die kind haar ma daarvan vertel het. Vaaltyn erken hy het verkeerd opgetree en moet daarvoor gestraf word. Streeklanddros Daniël Boks het by vonnisoplegging gesê Vaaltyn het iets afskuweliks gedoen wat die kind altyd sal bybly. “Vroue en kinders moet teen mense soos Vaaltyn beskerm word en daarom is die enigste vonnis dié van lewenslange gevangenisstraf omdat geen wesenlike en dwingende omstandighede voor die hof is om van dié voorgeskrewe vonnis af te wyk nie,” het Boks gesê. Verder moet die vonnis in die middel van Vrouemaand ’n duidelike boodskap uitstuur aan alle voornemende verkragters van veral kinders dat hulle geen genade van die howe moet verwag nie, het die landdros bygevoeg. Vaaltyn se besonderhede sal ook in die nasionale register vir seksoortreders ingeskryf word.