’N TRAGEDIE het die Hoërskool Scottsdene vir die sesde keer getref. Jowin Pieterse, ’n gr. 8- leerder van Wallace­dene, en Brandon Langeveldt, ’n gr. 10-leerder van Scotts­dene, is net meer as ’n week uitmekaar doodgesteek. Dit volg nadat nog vier leerders vroeër vanjaar tragies dood is. (Lees berig hier onder.) Brandon is Saterdag in Gabriel Court in Scotts­dene doodgesteek en Jowin op 27 Julie in Wal­lacedene. Volgens Eldene, Brandon se suster, was hy op pad na sy meisie se huis toe die gangsters hom gedreig het. “Hy het hier by die huis aangekom en vertel ouens wat op ’n bike gery het, het hom gedreig. “Hulle het gesê hulle gaan hom doodskiet as hulle terugkom. “Hy het toe vir hulle gesê dat hy nie ’n gangster is nie. “Hy het vir my pa kom sê en hulle het na die ou gaan soek wat die moeilikheid begin het.” ’n Hartseer Eldene sê dit was die laaste keer dat sy haar broer lewend gesien het. Eldene verduidelik verder: “Hy het toe na die ou se huis gegaan en vir hom gevra hoekom hy die moeilikheid gemaak het. “Die ou moes hom tóé gesteek het. “Hy het toe net daar gesterf. “Ek en my vriend het met hom na die hospitaal gejaag, maar toe ons daar kom, toe sê die dokter hy is twee keer in die hart gesteek.” Die skoolhoof, Pieter Links, is erg bekommerd dat die Hoërskool Scottsdene so baie leerders verloor. Links se reaksie is: “Só kan dit nie aangaan nie. “Dis dan net Scottsdene Hoër se kinders wat vermoor word. “Dis moeilik, want elke dag word jy begroet met bewoë kinders. “Ons gee die kinders be­rading, maar dit is nie genoeg nie ... Hulle huil aanhoudend.” Links sê hy beoog om alle kerke bymekaar te bring om vir die skool te bid. Hy sê daarna wil hy ver­gader met ál die leiers sodat hulle by ’n oplossing uit kan kom. ’n Gedenkdiens vir Bran­don word vanoggend by die skool gehou. Lt.kol. Andrè Traut, polisiewoordvoerder, bevestig ’n 14-jarige seun (Jowin) is op Vrydag 27 Julie doodgesteek. Volgens Traut is ’n man (20) gearresteer en het hy Maandag in die Blue Downs-landdroshof verskyn. Traut bevestig ook die Kraaifontein-polisie ondersoek ’n moordsaak ná die moord op ’n 18-jarige seun (Brandon). Volgens Traut het die verdagte (22) ook Maandag in die Blue Downs-landdroshof verskyn. Volg Bohemia Hoffmeester op Twitter. Stuur nuuswenke aan info@son.co.za.