DIE omstredenheid oor spankeuses vir vanjaar se Rugby Championship kan Saterdag lelik deur die Wallabies in Sydney uitgebuit word. Steve “Shag” Hansen moes gister probeer vure doodslaan oor die weglating van die Hurricanes se veelsydige Vaea Fifita vir vanjaar se kompetisie. Volgens Fifita het hy aanvanklik Hansen se verduideliking aanvaar oor hoekom hy nie die paal gehaal het nie. Hansen het aan Fifita gesê hy het hom nie vir vanjaar se kompetisie gekies nie, want hy het te veel op slot vir die Hurricanes in Superrugby gespeel. Fifita het verlede jaar sy All Black-debuut op steelkantflank gemaak. Hoewel die Tongaanse boorling Shag se aanvanklike verduideliking aanvaar het oor sy weglating, was hy geskok toe die breier op TV verduidelik dat Jackson Hemopo – ’n slot by die Highlanders – as steelkantflank die All Black-groep gehaal het. “Toe ek op TV hoor Hemopo is in die span vir die nr.6-trui en nie slot nie, het ek die gevoel begin kry dat ek nie die volle waarheid vertel is nie. Maar dit is seker maar hoe die lewe is,” het Fifita aan Stuff.co.nz gesê. Om glo vir die verwarring op te maak, het Hansen die 26-jarige Fifita vanaf Sydney gebel om dinge op te klaar. Fifita bevind hom tans derde in die picking order as steelkantflank, met Liam Squire en Shannon Frizell (albei Highlanders) wat vanjaar uitstekend in dié posisie gevaar het. Hemopo se insluiting in die groep maak dus nie sin nie, want die kanse is maar skraal – behalwe vir beserings – dat hy bo sy Superrugby-spanmaats gekies sal word. Fifita sal dus sy deugde saam met die Wellington Lions in die Kiwi’s se provinsiale rugbykompetisie moet bewys. Daar word verwag dat Hemopo ook in die komende weke na sy provinsiale span gestuur sal word om speelkans te kry.