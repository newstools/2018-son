GAAN Cecil Afrika uittree? Aikôna, sê die talisman van die Springboksewes-rugbyspan. Hy het nog sommer baie lus om sy land in 2020 se Olimpiese Spele in Tokio te verteenwoordig. Daar is vroeër vanjaar onthul dat ’n paar bekende gesigte in die Blitsbok-span aan uittrede begin dink. Afrika (30) is egter nie een van hulle nie. “Kyk, tans is dit ’n bietjie moeilik om te sê hoe dinge sal gaan, maar ek sal gaan so ver soos my liggaam my kan neem,” het Afrika gesê. “Tans geniet ek net my rugby en hopelik sal ek fiks genoeg wees om die Olimpiese Spele te haal.” Dié Blitsbok-veteraan het gister met Son gesels oor sy toekomsplanne. Hy en Paul Delport, afrigter van die Blitsbok-vroue, was onlangs gaste vir Laureus se Sport for Good Foundation se verering van sportvroue in die Paarl. Afrika het reeds 318 wedstryde as Blitsbok gespeel en 1 430 punte opgestapel, maar soek nou ’n goue medalje om saam met sy Olimpiese brons vir 2016 se derde plek in Rio te gaan. Hy spog reeds met ’n goue medalje waarmee hy die Blitse op 2014 se Statebondspele in Glasgow help wen het. Volgens Afrika is Suid-Afrika in ’n gunstige posisie danksy sy akademie, waar afrigters soos Marius Schoeman verseker dat jong talent soos orrelpypies ingeryg word. “Dis belangrik dat ons verstaan waar ons nou is as ’n span en waarna ons werk. “Dis ook belangrik om consistent te bly. Ons het ’n great stelsel in plek en die senior manne sit ook hand by om die jong spelers te ontwikkel,” sê Afrika.