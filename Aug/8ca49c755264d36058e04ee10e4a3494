KRIEKET Suid-Afrika (KSA) soek ongeslypte dia­mante in Oos-Kaapse skole, veral dié in die townships. KSA is oortuig daarvan dat hy dié waardevolle krieket-skat sal ontgin en laat skitter. Oos-Kaapse townships het oor die jare heen vername spelers soos Makhaya Ntini, Lonwabo Tsotsobe, Mfuneka Ngam, Gerald Majola en Khaya Majola opgelewer. KSA bestuur ’n projek waarvoor hy voltydse afrigters aangestel het, en dié het reeds aan die werk gespring. Gehelp In Port Elizabeth gebeur dinge reeds in Zwide, Motherwell, New Brighton, die Northern Areas en die stad self. Skole in Uitenhage sal binnekort gehelp word om ook op dreef te kom. Afrigting is vir seuns en meisies en begin onder negejariges met die gewilde minikrieket. Die Premierligaklubs United en Gelvandale is ook baie betrokke by die projek. Ál meer ouers en onderwysers sit ook gereeld hand by.