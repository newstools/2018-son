’N PA het sy eie kind soos ’n human shield gebruik. Dié skandalige pa het sy laitie voor sy bors gehou toe ’n fris security-ou hom kom konfronteer. Die petalje in die N1 City Mall is op video vasgevang. Die bewering is dat die daddy klere wou steel toe ’n skerpoog security-ou oplet wat aangaan. Op die video kan ’n mens duidelik sien hoe die pa die kind soos ’n lappop tussen hom en die sekerheidsman indruk toe die beampte hom konfronteer. In die clip dra die daddy ’n bruin broek, wit T-shirt en blou baadjie. Terwyl hy van die security probeer wegkom, skreeu hy: “Jy, jy! What’s wrong with you? No, no, leave me!” Die video het soos ’n veldbrand in die sosiale media versprei toe mense eers gedog het die ou probeer die kind ontvoer. Op die video skreeu iemand wat die pot mis gesit het: “Stop that f*ck*ng guy, he is stealing a child!” Mense het op Facebook erg mond uitgespoel oor die video­. Hulle wonder waater soort pa so iets aan sy eie kind doen. Sommige sê die pa behoort hom te skaam terwyl ander wonder hoeveel trauma die kleintjie opgedoen het. In een van die comments beweer ’n vrou die pa wou by Choice Clothing steel. Sy choice van skild was sy eie seun. Sy sê die cops het hom later gearresteer. Kapt. FC van Wyk, provinsiale polisiewoordvoerder, bevestig die voorval Saterdag in die N1 City Mall. Hy sê die man het Maandag in die Goodwood-hof verskyn op aanklag van diefstal. Anthea Oostendorf, N1 City se waarnemende bemarkingsbestuurder, sê die video wys hoe ’n undercover sekerheidswag van Checkers die verdagte voorkeer. Oostendorf sê hulle is net bly daar is nie ’n kind uit die mall ontvoer nie.