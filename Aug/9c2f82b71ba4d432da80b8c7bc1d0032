CALITZDORP is ’n spookdorp wanneer daar nie AllPay en CWP is nie. Jakob Willemse, ’n gemeenskapsleier, kla: “Ons vergaan van ellende en armoede. Kyk maar hoe lyk die dorp op AllPay-dag. “En die dag daarna lyk dit soos ’n heilige Sabbatdag. Geen siel in sig nie. Winters is hier nie seisoenwerk nie.” Jafta Appollis, ’n kerkman, sê oor sy geboortedorp: “Dis grafstil. Spookagtig. Want hier is nie werk nie. “Dit lewe net die dag as AllPay en die CWP (Community Works Project) uitbetaal word. En dan hou dit nie eens ’n week nie. Die res van die drie weke tot die volgende pay-dag gaan hier niks aan nie.” CWP is net R668 per maand en werkers werk ook maar net twee dae per week. AllPay is R1 600 per maand en ’n kindertoelae R380. Willemse sê die mense ly honger en daar is nie eens ’n sopkombuis nie. Die kinders leef net van die voedingskema se kos by die skool. Inwoners kla steen en been op die dorp se Facebook-blad oor inbrake. “Hoe dan anders as hier nie werk is nie? Baie breek in vir dwelms, maar daar is ook wat inbreek om kos of geld vir kos te steel,” sê nog ’n inwoner. Inwoners sukkel ook met die OTM in die hoofstraat. Een kla die Absa-OTM bly AllPay-dae stukkend, dan moet Standard Bank se OTM oortyd sukkel om die ongeduldige AllPay-trekkers se geld uit te betaal. Die mense byt nou vas vir die komende seisoenwerk.