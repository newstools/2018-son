’N NUWE veldtog word gevoer om die groot probleem van afknouery in skole ’n bloedneus te slaan. Die veldtog is begin deur die Bevan Jacobs Foun­dation (BJF). Dit word gevoer in samewerking met An­driette van Zyl, Funderland, Russell Fox, Heidi Stassen en K&A Marketing. Deel van die veldtog is ’n TV-produksie, waarvan die toetslopie by Wesbank No. 1 Primêr en Silversands Hoër geskiet is. Die veldtog word aanvanklik eers in die Wes-Kaap gevoer, maar sal landwyd uitgebrei word. Jacobs sê afknouery word al hoe aanvaarbaarder onder­ leerders. Hy sê: “Dié wangedrag word herhaal oor ’n lang periode. Boelies en hul slagoffers kan dan ernstige blywende geestesprobleme ontwikkel. “Die doel van die veldtog is om die uitdagings uit te sonder, riglyne te stel en voorgestelde voorkomingsmeganismes en ingrypingsmetodes te implementeer. “Ons wil die probleem ook bestuur en tendense van afknouery monitor.” Jacobs sê statis­tieke toon dat die probleem ewe groot is in hoër­- én laerskole. Hy sê: “Ons glo daar is langtermyn-oplossings om afknouery te beveg. “Die belangrikste is dat die boelie ’n gedrags­verandering moet ondergaan, anders sal alle pogings vergeefs wees.” Funderland het karakters ontwerp wat hul bydrae tot die veldtog sal lewer. Hulle is Funderbuddies, “factual characters” wat die kinders boodskappe van liefde en hoop sal bied. Jacobs sê die Wes-Kaapse departement van onderwys bied die veldtog ook reeds sy ondersteuning. Die BJF bestuur ook reeds ’n gemeenskapsprojek in Wesbank. Onder dié projek sal hy kos en klere aan minderbevoorregte huishoudings skenk. Stapelvoedsel soos blikkieskos, rys en meel en noodsaaklike toiletware soos toiletpapier en sanitary pads kan aan die BJF geskenk word. Hy sal dit dan aan die behoeftiges uitdeel.