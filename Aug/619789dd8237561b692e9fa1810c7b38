DIE Springbokke is gekwes en dis tyd vir iemand met flair. Dit kan kom in die vorm van die jong losskakel Damian Willemse, sê die voormalige Springbok-vleuel Deon Kayser. Die Bokke het Saterdagaand in Mendoza lelik skande gemaak. Die Poemas het dié wedstryd maklik met 32-19 gewen teen ’n Bok-span wat onbeholpe voorgekom het. Sommige meen Suid-Afrika se probleem is sy twee onervare senters in die middelveld. Hieroor sê Kayser hy verwag dat sy gereelde losskakel, Handré Pollard, ’n bietjie meer leiding moet gee aan die nuwelinge langs hom. Dit gebeur nie op die oomblik nie. “Willemse bied meer flair en dit is wat die Springbokke nou nodig het. “ ’n Mens weet nooit wat hy met die bal gaan doen nie. “As Rassie Willemse volgende jaar Wêreldbeker toe wil neem, sal hy nou heelwat meer game time moet kry. “Hy is jonk en dis nodig dat hy sy voete op internasionale vlak begin vind. “Dis beslis ’n opsie om Willemse op losskakel te kies, met Pollard op binnesenter. “Dit kan die span dalk meer spark gee,” meen Kayser. Hoewel die Bokke in Mendoza uiters teleurstellend was, sê Kayser hy sit hoegenaamd nie op moedverloor se vlakte nie. “Nee wat, ons kan dinge omdraai. Ons het die squad om dit te doen. “Wat Saterdagaand verkeerd geloop het, is duidelik. Die Poemas het ons fisieke oorheersing in Durban doodeenvoudig in die kiem gesmoor en toe was ons momentum daarmee heen. “Dis egter dinge wat reggestel kan word.” Oor die Bokke se volgende wedstryd – teen die Wallabies op 8 September in Brisbane – sê Kayser: “Dit gaan net so moeilik wees, maar dis ’n goeie plek om te begin. “As ons die saak in Bris­bane kan regstel, sal dit wondere doen vir ons selfvertroue voor die All Black-wedstryd die naweek daarna.” En hoe gemaak om nie deur die All Blacks afgeslag te word nie? “Vat kanse en hardloop as die geleentheid reg is. “Die All Blacks is meesters van afwisselende spel en daarom moet verdediging ons fokus wees. Maak hulle spasie toe, tackle hard en laag en hardloop wanneer die gapings daar is,” sê hy.