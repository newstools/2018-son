DIE Oostelike Provinsie-rugbyspan loop die gevaar dat hy sy eerste wedstryd in vanjaar se Curriebekerreeks in die Eerste Liga kan prysgee weens ’n tekort aan spelers. Maar ’n reddingsboei wat nou al lank deur die ringkoppe van die OP-Rugbyunie belowe word, kan die unie en sy Pro14-franchise (Southern Kings) se swaarmoedigheid vanaf môre tot ’n einde bring. Volgens ingeligte bronne staan Charl Crous, bestuurshoof van die Kings, en André Rademan, OP-president, reg om uiteindelik die langverwagte sponsor te bevestig. ’n Bekende voertuigvervaardiger het glo ingestem om die Oos-Kaapse span te borg. Dit beteken dat daar nou met spelers onderhandel kan word om hul rugby in Port Elizabeth te kom speel. Maar voordat die aankondiging gemaak word, bevind die unie se Curriebeker-span en sy afrigter, Ryan Felix, hulself op moedverloor se vlakte. Die Olifante moet Saterdag 25 Augustus ’n taai stryd teen die Boland-Kavaliers in Wellington speel. Felix het teen gister nog nie ’n volledige groep spelers gehad om in dié kompetisie te speel nie. Die kern van die Olifante se spelersgroep sou uit die beste spanne in vanjaar se Grand Challenge-klubrugbykompetisie gekies word. Dié kompetisie was veronderstel om gister klaar te maak. Maar ’n stryery tussen verskeie klubs oor onwettige spelers en wie in die kwarteindronde moes speel, kon vir ’n volle drie weke agtereenvolgens nie opgelos word nie. Vrydag moes die OP-president verskeie e-posse uitstuur om te verduidelik watter span teen watter in die kwarteindronde sou speel. Verklaring Eers sou Gardens teen Kruisfontein, toe teen Port Elizabeth Harlequins en toe sommer nie weer in Uiten­hage speel nie. In die laaste verklaring is daar laat blyk dat Kruisfontein – van Humansdorp – teen Harlequins sou uitspeel vir ’n kwarteindontmoeting met Gardens. Die ander kwarteindstryde wat gister sou plaasvind, is: Progress teen Park, Port Elizabeth Polisie teen Star of Hope en Nelson Mandela-Universiteit teen Despatch. Gardens sal luidens die OPRU­ se verklaring Woensdag teen die wenner van Harlequins en Kruisfontein in die laaste kwarteindstryd speel. Die halfeindstryde van die Grand Challenge word vir Saterdag beplan, maar geen aanduiding oor wanneer die eindstryd gespeel sal word, is al verskaf nie. Felix het tans net 12 spelers vir die Olifante se Currie­beker-veldtog tot sy beskikking. Hy kan nie eens spelers by die Southern Kings leen nie. Deon Davids, afrigter van die Kings, gaan ook gebuk onder ’n beseringskrisis en moes selfs ’n oefenwedstryd teen die Grens-Bulldogs uitstel. Hy het dit glo as voorsorg gedoen om te verseker dat die res van sy beskikbare groep nie ook skete opdoen voor die afskop vir vanjaar se Pro14-kompetisie nie.