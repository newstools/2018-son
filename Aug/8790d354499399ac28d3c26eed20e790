GAAN Daine Klate Chippa United vandag in die Nelson Mandelabaai-stadion aanspoor om Orlando Pi­rates ’n pak slae te gee? Klate het sy debuut vir die Chilli Boys gemaak toe hy Sondag teen Bloemfontein Celtic as plaasvervanger opgekom het. Pirates en Chippa se nuwe PSL-veldtog het egter nie op sy beste begin nie. Chippa het in die Dr. Molemela-stadion met 0-2 vasgeval teen Celtic, terwyl Pirates met 1-1 gelykop gespeel het teen die nuweling, Highlands Park. Klate, wat in die Northern Areas gebore is, kan vandag in die Nelson Mandelabaai-stadion sy eerste wedstryd vir Chippa speel. Hy het reeds gesê dit sal spesiaal wees as hy vir die Baaise span in die Mandelabaai-stadion uitdraf. Hopelik sal Klate kan help om sy voormalige klub te stuit. Al het die Chilli Boys net een dag gehad het om voor te berei, is hulle steeds gretig om Pirates te troef. Die Chippa-breier, Dan Malesela, sê hy sal graag meer tyd tussen die wedstryde wou gehad het, maar hulle kan niks aan die saak doen nie. “Die busrit na en van Bloemfontein maak voor­bereiding moeilik. Ons het baie min tyd, maar dit is iets waarmee ons moet saamleef,” het hy gesê. Malesela het bygevoeg die span is gretig om goed te vaar in hul eerste tuis­wedstryd van die seisoen. “Ons speel by die huis teen Pirates. Dit is ’n groot wedstryd en dit vind in een van die beste stadions plaas. “So, dit kan net ’n wonder­like wedstryd wees,” het hy vol vertroue gesê. Teen Celtic het Chippa nie sleg gelyk nie en Malesela het nog baie spelers om te gebruik. Kurt Lentjies het ook weer goed gelyk vir Chippa. As Lentjies en Klate ’n vennootskap kan vorm, kan dit net iets goeds inhou vir Chippa. Daar is baie op die spel tussen die twee spanne. In die transfer window het die spanne baie besigheid oor en weer gedoen, maar ons sal vanaand sien wie die beste deal gemaak het. Volg Werner Wippenaar op Twitter.