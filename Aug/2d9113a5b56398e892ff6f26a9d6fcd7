’N MANHUNT is geloods nadat waaghalsige rowers die naweek op die Kareedouw-polisiestasie toegeslaan en dit beroof het. Volgens kapt. Gerda Swart, ’n polisiewoordvoerder, het die voorval Saterdag omstreeks 01:30 plaasgevind. “Daar word beweer dat vier gewapende verdagtes die gemeenskapsdienssentrum binnegegaan en die konstabel aan diens oorrompel het. “Die verdagtes het vuurwapens en ’n polisieradio uit die kluis verwyder. “Die konstabel het vir hulp gevra nadat die rowers weggejaag het in ’n ongeïdentifiseerde voertuig.” Alle nodige rolspelers is onmiddellik ontplooi. Swart sê voorts ’n hengse soektog is na die verdagtes begin. ’n Dossier van gewapende roof is aangelê. Die provinsiale polisiekommissaris, lt.genl. Liziwe Ntshinga, het die aanval op die polisiestasie skerp veroordeel. Taakspan “Ons sal die rowers opspoor en sal nie rus voordat hulle gevang is nie. “ ’n Taakspan van ervare speurders, onder wie lede van die direktoraat vir prioriteitsmisdaad, is geaktiveer om die diewe te soek.” Ntshinga het ’n beroep gedoen op die gemeenskap om die polisie by te staan met enige inligting wat kan help om die verdagtes en die vuurwapens te kry. Vir inligting, bel AO Walter Wait by 071 481 2939. Inligting sal vertroulik gehanteer word.