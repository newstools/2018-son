DIE Suid-Afrika A-krieketspan het sterk teruggeveg in sy tweede vierdaagse wedstryd teen Sri Lanka A. Nadat die tuisspan in Bengaluru stewig weggespring het, was dit goeie boulwerk deur Duanne Olivier wat die terugveg­poging begin het. Reën het gister die derde dag se spel ontwrig en dit lyk of die wedstryd vandag onbeslis sal eindig. Suid-Afrika A het gister op 294/7 in sy eerste beurt gestaan toe halt geroep is, nog 51 lopies agter die tuisspan se 345. Zubayr Hamza (93) en Rudi Second (47) het vir die beste tellings gesorg. Second beleef ’n goeie toer. Was dit nie vir Olivier nie, kon Sri Lanka se telling veel groter gewees het. Hy het 6/63 in 24 boulbeurte geneem. Die ander aanvangsbouler, Anrich Nortjé­, het ook hard gewerk. Hy het Olivier met 2/69 mooi ondersteun.