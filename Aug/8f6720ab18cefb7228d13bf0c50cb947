AKADEMIESE aktiwiteite aan die Nelson Mandela-Universiteit (NMU) is gister ontwrig toe die nuus oor ’n beweerde verkragting op kampus aan die lig gekom het. Ontstoke studente het die ingange van die NMU se kampusse in Somerstrand versper uit frustrasie oor die “on­veiligheid op die kampus” en die “voortslepende geweld teen vroue”. Talle studente het voor die ingange gedans en gesing – sommige met ’n plakkaat in die hand. Hulle was dit eens dat hulle vies is oor die beweerde verkragting. Kol. Priscilla Naidu, ’n polisiewoordvoerder, het by navraag bevestig die 21-jarige student het Saterdag­oggend ’n klagte van verkragting by die polisie aanhangig gemaak. Die vrou se boyfriend is in verband met die klagte in hegtenis geneem en in aanhouding geplaas. Haar boyfriend is later vrygelaat toe sy die saak teen hom terug­getrek het. “Die klaagster het met die aanklaer ge­konsulteer. Die saak bly gesluit,” het Naidu gesê. Die studente het aanhou betoog, selfs toe hulle gehoor het die klag van verkragting is teruggetrek. Hulle het daarop aan­gedring dat die NMU se bestuur hulle toespreek. Die NMU het by wyse van ’n verklaring bevestig hulle het alle akademiese aktiwiteite, insluitende aandklasse, gestaak terwyl die bestuur met die studente oor geslags­geweld gesels. “Die gebeure van die afgelope naweek het weer die universiteit se diep kommer oor geslagsgeweld na vore gebring. “Voorvalle van geslags­geweld word ten sterkste afgekeur,” staan onder meer in die verklaring. Die DA se Studenteorganisasie het gesê hulle het met groot hartseer verneem dat een van hul studente op kampus deur ’n manlike student verkrag is. Prof. Sibongile Muthwa, visekanselier van die NMU, het bevestig ’n interne ondersoek gaan gelas word na die voorval. Die ontevrede studente het ’n lys van griewe aan die NMU oorhandig. Van hul eise is dat planne in werking gestel word om die kampus veiliger te maak. VolgLynn Williams op Twitter. Stuur nuuswenke aan info@son.co.za.