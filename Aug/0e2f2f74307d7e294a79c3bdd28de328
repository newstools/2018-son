NIEU-SEELAND sê hy is gereed vir omstrede beslissings deur die skeidsregter en sy assistente Saterdag in die openingswedstryd van die Rugby Champion­ship. Jaco Peyper van Suid-Afrika is die blaser in dié toets tussen die All Blacks en Australië in Sydney. Ian Foster, ’n hulpafrigter van die All Blacks, sê sy span het baie lesse geleer uit die toetsreeks teen Frankryk in Junie. Die reeks, wat die All Blacks met 3-0 gewen het, is gekenmerk deur om­strede beslissings in die guns van die Kiwi’s. Die Franse meen die All Blacks se oortredings is geïgnoreer. Die Aussies, weer, was in hul reeks teen Ierland die slagoffers van swak beslissings. Hul afrigter, Michael Cheika, was omtrent die moer in nadat sy span die reeks met 1-2 verloor het. Cheika het ná die derde toets selfs ’n verduideliking van die skeidsregter geëis. Foster het aan die Sydney Morning Herald gesê: “Dís nou maar toetsrugby vir jou. “Daar gebeur maar altyd iets wat ’n mens nie verwag nie, soos die kaarte wat in ons reeks gewys is. “Dís maar hoe die spel soms verloop. Dit was nog altyd so, so ’n mens moet dit maar aanvaar.”