DIE Baai se uitgeskopte uitvoerende mayor, Athol Trollip, het gister geweier om sy kantoor se sleutels te oorhandig. Trollip sê hy bly die burgemeester totdat hy “kennis ontvang wat die teenoorgestelde bewys”. Hy meen Maandag se mosie om hom uit die stoel te lig, is onwettig. Dus hou hy sy sleutels. Trollip het in Kaapstad aan die media gesê: “Toe ek mense in die verlede uit burgemeestersposte verwyder het, het ek hulle skriftelike kennis gegee. “Ek het nog geen sulke amptelike kennisgewing ontvang nie. Wat my betref is ek nog die burgemeester. “Al my persoonlike besittings is nog in my kantoor. Ek sal dit gaan haal as die situasie verander. “En ek moet tyd gegee word om dit te doen.” Maar terwyl hy wik, het die opposisie beskik en gistermiddag sy furniture uit die kantoor gedra sodat die nuwe mayor, Mongameli Bobani, sy plek kon inneem. In ’n Facebook-video vat Bobani sy nuwe plush chair in Trollip se ou kantoor vir ’n spin. Opposisiepartye het Trollip, die speaker, Jonathan Lawack­,­ die hoofsweep Werner Senekal en die burgemeesterskomitee gepos deur mosies van wantroue in hulle. Die opposisie het toe die UDM-leier, Bobani, verkies as Trollip se opvolger. Bulelwa Mafaya van die ANC is verkies as die nuwe speaker. Bobani het gesê: “Ons is aan die werk. Ons gemeenskappe is ons prioriteit. Ons mense se belange weeg swaar. Hulle het lank gehuil en ons sê vandag ons gaan julle nie teleurstel nie.” Oor die burgemeestersketting sê Trollip die sleutels vir die kluis waarin dit gehou word, is by sy direkteur. Die DA sou gister die geldigheid van Maandag se raadsvergadering in die Baaise hooggeregshof betwis het. Die DA-leier, Mmusi Maimane, het tydens die mediakonferensie gesê die raadsvergadering was nie wettig nie. Maimane het gesê Victor Manyati, die raadslid wat sy stem weerhou het, het reeds voor die stemproses aan ’n joernalis gesê hy beplan om uit die DA te bedank. Omgekoop Hy sê Manyati het nie net die DA gelos nie, hy het na die ANC oorgestap. Maimane sê Manyati het ’n klag van korrupsie teen hom. Die ANC het die oorloper vroeër genader om hom met sy hofsaak te help. “Manyati was duidelik kwesbaar en die ANC het hom omgekoop,” sê hy. Trollip voeg by: “Ons het sedert Maart geen raadsvergadering gehad nie, want die opposisie stap altyd uit. “Maar dienslewering gaan voort. “Niks het ons gekeer om dienste te lewer nie. En komitees sal voortduur totdat die hof besluit ons is nie meer die regerende party nie.”