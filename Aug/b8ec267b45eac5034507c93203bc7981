’N LANDLORD so erg soos ’n nare nagmerrie. Só beskryf ’n ontnugterde huurder, Eden Sebastian (24), haar swanger voor- malige landlord. Leë beloftes is glo maande lank deur die landlord, Shamiela Petersen, gemaak. Niks het daarvan gekom nie. Maar die minuut toe ’n gatvol Sebastian groener weivelde begin soek en wou trek, het Petersen haar fisiek gedwing om aan te bly. Sebastian (24) sê sy kan steeds nie glo hoe haar eks- landlord “soos ’n gangster opgetree” het nie. Sebastian het ná die onderonsie ’n gekneusde enkel en stukkende breekware. Dinge het Sondag glo handuit geruk toe die poging om te trek, suur getrek het. Sebastian sê sy en haar verloofde het tien maande die seperate entrance by Petersen en haar man in West­ridge gehuur. Sy beskryf die tien maande só: “Hel.” “Toe ons intrek, het ons R6 000 deposit gegee. Van dag een is ons belowe dat ons ’n kragboks en kombuiswasbak sou kry. “Ek moes maande rys wat ek wou kook, in die bad afspoel. “Skottelgoed is in ’n bak opgewas en krag is met die main huis gedeel.” Sebastian vertel hulle het krag gekoop dat dit by hul ore uitpeul. “Ons is heeldag by die werk. Maar sodra ons by die plek instap, is die krag af. “Dan moes ons weer krag vir die hele perseel koop. “In Maart het ons huurkontrak verval. Ons het nie ’n nuwe kontrak ontvang nie, maar aangebly op ’n mondelinge maand-tot-maand-ooreenkoms. “Weer is aan ons beloof dat dinge reggemaak sou word. Ek verstaan nou nog nie hoekom hulle ons so behandel het nie. Ons het nooit probleme gegee nie. Altyd betyds betaal en krag gekoop, al was dit nie deel van ons kontrak nie.” Sebastian sê toe hulle Sondag besluit om op te pak en te trek, het Petersen hulle begin teister. Sebastian sê: “Ons het omgegaan en gesê ons gaan begin pak, want ons gaan binnekort uittrek. “Sy wou dit nie hoor nie en het die deure gesluit en die mense uitgegooi wat ons gehelp het. “Ná ’n tyd het sy begin om ons goed rond te stoot. “Ek het haar gewaarsku om my goed te los, maar sy wou nie. “Ons fridge, wat naby die deur gestaan het, is ook teruggestoot en my breekgoed op die grond gegooi. “Toe sy my in die gesig punch, het ek kwaad geraak, want ek is niemand se hostage­ nie. Sy wil mos haarself soos ’n gangster-t**f gedra. “Toe roep my verloofde sy vriende om ons te help trek, sommer net daar en dan. Toe probeer haar man my verloofde met ’n baksteen slaan omdat sy gesê het ek het haar vasgehou terwyl my man haar geslaan het, min te weet ons het alles op video.” Sebastian sê sy wil net mense waarsku wat in die toekoms miskien die plek wil huur. “Moet nie vir hul tricks val nie.” Toe Son Petersen vir kommentaar nader, het sy gesê sy wil nie kommentaar gee nie en bygevoeg: “Ek sal dinge verder vat.” Kapt. FC van Wyk, ’n polisiewoordvoerder, bevestig ’n saak van aanranding is teen die landlords aanhangig gemaak. Volg Tracy-Lynn Ruiters op Twitter Stuur nuuswenke aan info@son.co.za.