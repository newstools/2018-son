DIE rugbyklub St. George’s sal ’n berg moet klim as hulle volgende jaar weer in die Westelike Provinsie se Superliga A wil speel. Die Lulu Boys se volgende drie wedstryde in hulle stryd om oorlewing is teen Maties (môreaand), Ikeys (Saterdag) en SK-Walmers. Toe die Lulu Boys dié jaar vir die Superliga A kwalifiseer, het die voormalige Springbok-flank Schalk Burger hulle in ’n aanlyn video met hulle terugkeer geluk en voorspoed toegewens. Maar ná tien wedstryde in vanjaar se kompetisie het die Helderberg-streek se enigste Superliga A-span nog net teëspoed beleef. St. George’s het agt wedstryde verloor, een gewen en een gelykop gespeel. Net die bonuspunte wat hulle opgestapel het, het die Lulu Boys van 12 ligapunte en die tweede laaste plek verseker. Om veiliger te wees, sal St. George’s die 12de plek uit 15 spanne wil verseker. Daarom kan die span van die Strand nie bekostig om sy oorblywende wedstryde ook te verloor nie. Maar van ’n sege môreaand in die Danie Craven-stadion kan die Lulu Boys maar vergeet. Maties, gelaai met Varsitybeker- en provinsiale spelers, het nog net een keer dié jaar verloor. En spanne soos St. George’s – wat nie met ’n vet tjekboek spog nie – loop gewoonlik hulle rieme styf. Die posisie wat St. George’s tans beklee, beteken klaar dat hulle volgende jaar moet teruggaan Superliga B toe. Opgeskuif In Superliga B gee Paarl die pas aan ná sy sege van 66-14 oor All Saints. Helderberg het na die tweede plek opgeskuif nadat hy Hands & Heart met 22-6 geklop het. Franschhoek, voorloper voor laas naweek se wedstryde, is nou derde nadat hy ’n loslootjie geniet het. Intussen kan Macassar van ’n terugkeer tot Superliga B begin droom. Hy is die voorloper in Superliga C nadat hy Elsiesrivier United met 24-10 geklop het.