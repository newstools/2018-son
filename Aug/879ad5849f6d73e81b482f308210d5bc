DIE Suidoos gaan binnekort ’n paar nuwe gesigte by onse enigste Kaapse sepie inwaai. Fans van Suidooster kan in die volgende paar weke uitsien na ’n paar vars karakters in Ruiterbosch, die fiktiewe Kaapse woonbuurt waar dié gewilde kyk­NET-sepie afspeel. Luidens die gewilde sepie se persverklaring gaan kykers binnekort met Ruben Engel as Lloyd kennis maak. Ruben was onlangs in die gewilde Marc Lottering-verhoogproduksie Aunty Merle, the Musical te sien. Kykers sal hom ook herken as Zain van die kykNET & kie-dramareeks danZ!. Volgens Ruben gaan Lloyd glo kykers se bloeddruk behoorlik opjaag as hy en Bianca (Simone Biscombe) ’n paartjie raak. “Lloyd besorg groot hartseer vir Ruiterbosch se mees geliefde familie, die Samsodiens,” onthul Ruben. Vroeg in September maak Jana Strydom ook vir ’n paar weke haar terugkeer na ’n sepie. Ivan Abrahams keer ook in September terug as Ronald, Siya (Gantane Kusch) se oupa en Mrs J (Theresa Sedras) se kêrel. In Oktober maak die radiopersoonlikheid, Charlene le Roux, haar verskyning as Nina in Suidooster.