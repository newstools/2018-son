SY BEDOELING was om seks met ’n lyk te hê. So lui die weergawe van die veroordeelde moordenaar en rapist Phumzile Mabope (19) van Hlubi­straat in Greenfields, Uitenhage. Regter D. Chetty het Mabope gister in die Baaise hooggeregshof skuldig bevind aan die rape van en moord op die 95-jarige Maria Dorothea Vermaak van Luytstraat 18, Canon Hill, in Uitenhage. Die voorval het op 23 Februarie 2017 by Vermaak se huis gebeur. In die Vermaak-saak het Chetty Mabope ook skuldig bevind aan huisbraak met die opset om te verkrag. Avokado’s Die booswig is ook skuldig bevind op vier aanklagte van huisbraak met die opset om te steel, diefstal, huisbraak met die opset om te roof en roof met verswarende omstandighede. Laasgenoemde skuldigbevindings hou verband met voorvalle elders in Uitenhage. Mabope se weergawe is dat hy op die dag van die voorval na Vermaak se huis is met die bedoeling om avokado’s te steel. Volgens hom het hy die huis binnegegaan nadat hy gesien het die agterdeur staan oop. Hy sê hy het die huis deursoek vir kos om te steel. Volgens Mabope het hy Vermaak om die nek gegryp en haar verwurg toe sy op hom afgekom het. Sy weergawe lui dat hy ’n telefoonkabel gevat en haar daarmee verder gewurg het met die bedoeling om haar te vermoor. Hy sê dit het gelyk asof Vermaak nie meer asemhaal nie. Volgens hom is hy hierna uit die huis waar hy die daad gepleeg het wat verband hou met die aanklagte van huisbraak met die opset om te steel en diefstal. Hy beweer hy het teruggekeer na die huis, waar hy verder na kos gesoek het. Mabope het dit in plastieksakke geplaas. Hy sê in daardie stadium het Vermaak nog in dieselfde posisie gelê en het dit steeds vir hom gelyk of sy nie asemhaal nie. Volgens Mabope het hy gedink Vermaak is dood, waarna hy seks met haar gehad het. Mabope sê sy bedoeling was om seks met ’n lyk te hê. Chetty het in sy uitspraak gesê die enigste rede hoekom Mabope die erf betree het, was om avokado’s te steel. Hy het bygevoeg die bedoeling om Vermaak te vermoor, het homself gemanifesteer eers nadat hy toegang tot die huis verkry het. Chetty het gesê daar is geen bewyse wat die afleiding regverdig dat hy by die huis ingebreek het met die bedoeling om te rape nie. Die regter sê die veronderstellig dat die seksuele omgang bloot ’n “nekrofilie-misstap” en nie rape was nie, is geheel en al ’n versinsel. Volgens Chetty het dr. Antonie de Beer op 27 Februarie 2017 ’n nadoodse ondersoek op Vermaak gedoen. Hy sê die korrektheid van De Beer se verslag is nie betwis nie en is ingedien as bewysstuk B. Volgens Chetty het De Beer se kliniese ondersoek gewys bruising was teenwoordig by die ingang van die vagina, aan die linker- en regterkant. Hy het gesê De Beer se onbetwiste testimony dui op die valsheid van Mabope se weergawe met betrekking tot die gebeure in Vermaak se huis. Volgens Chetty bewys die mediese getuienis die valsheid van die beweerde verwurging. De Beer het herbeklemtoon die merke aan Vermaak se nek is veroorsaak deur houe en nie verwurging nie. Volgens Chetty was Vermaak nog lewend toe Mabope haar verkrag het. Na afloop van die uitspraak het adv. Megan September, die staatsaanklaer in die saak, Mabope se vorige veroordelings aan die hof voorgelees. Volgens September is Mabope vroeër skuldig bevind op twee aanklagte van huisbraak met die opset om te steel en diefstal, asook huisbraak met die opset om ’n misdaad te pleeg. Nog ’n veroordeling is huisbraak met die opset om te steel en diefstal. Mabope is ook twee keer onbevoeg verklaar om ’n vuurwapen te besit. Kort hierna het Mabope die lys vorige veroordelings onderteken. Mabope se lawyer, adv. Jodine Coertzen, het hierna gevra dat die saak tot 17 September uitgestel word om ’n voorvonnisverslag te bekom. Die rede daarvoor is dat die voorvalle gebeur het toe Mabope 16 en 17 jaar oud was. Mabope bly in aanhouding. Volg Enrico Claassen op Twitter. Stuur enige nuuswenke aan info@son.co.za.