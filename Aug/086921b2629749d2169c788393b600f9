DIE grapgat Jim Carrey het moeg geraak van Hollywood. Dis waarom hy so stil geword het. Die Kanadese akteur het aan The Hollywood Reporter gesê hy het “nie gehou van wat in Hollywood aangaan nie”. Maar dié jaar is Carrey (56) terug op die kassie. Hy speel Jeff, a.k.a. Mr. Pickles, in Showtime se nuwe TV-komediedrama Kidding. Jeff is ’n gawe en wyse ikoon van TV-kinderprogramme, maar hy het ook ’n branding empire wat miljoene werd is. Die reeks skop op 31 Augustus af. Ná die grapjas se lang stilte was sy eerste verskyning in 2016 in die fliek Dark Crimes. Daarin speel hy die polisieman Tadek, wat vasstel daar is ooreenkomste tussen ’n onopgeloste moord en ’n misdaad in ’n boek. Oor sy terugkeer verklap Jim: “Ek is nie meer Jim wat probeer vasklou aan ’n plek in die stratosfeer nie. “Ek dink ek probeer aan niks vasklou nie.”