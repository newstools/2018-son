NICOLEZE “Nicole” Geldenhuys wou glo lankal haar kloue in tannie Marie Verwey se juwele kry. Só het Emmie Julius, die huiswerker van Marie Verwey (80), wat op 16 Februarie 2017 by haar huis in Paradyskloof, Stellenbosch, vermoor is, gister getuig. Geldenhuys was ’n tuisversorger vir Verwey se man tot sy dood in 2016. In Februarie 2017 het sy weer vir Verwey gewerk. Geldenhuys, haar boy­friend, Romeo Hendricks, André Coetzee en Enrico Malherbe staan tereg vir die moord op Verwey, asook roof van juweliersware ter waarde van R700 000. Malherbe het reeds skuld beken op al die aanklagte teen hom en verskeie verklarings gemaak. Volgens hom was Geldenhuys die meesterbrein agter die hele moord en roof. Sy is eerste by die huis in onder die voorwendsel dat sy druiwe vir Julius moes aflewer, het Malherbe getuig. Geldenhuys het glo vir hom gesê daar is twee kluise in die huis en sy wil die inhoud van albei steel. Malherbe erken hy was by toe Verwey gesteek is. Hy sê Geldenhuys het haar eie mes gehad waarmee sy Verwey ook gesteek het. Luidens hofdokumente is die bejaarde meer as 50 keer gesteek. Nadat sy dood­gesteek is, het Geldenhuys self die kluis oopgesluit met ’n sleutel wat glo om Verwey se nek was. Julius het getuig dat sy 23 jaar vir Verwey, ’n gastehuiseienaar, gewerk het. Op die dag van Verwey se moord is sy winkel toe gestuur om Verwey se middagete te gaan koop. Toe sy met die kos terugkom, het sy Verwey dood in haar stoel aangetref. “Ek het Nicole sommer gebel, want sy het al baie lank jokes gemaak oor hoe sy die juwele kan steel.” Julius sê sy werk sedert die moord nie meer nie. Porche September – Coetzee se meisie en ma van sy kind – het ook getuig. Sy sê Geldenhuys en Hendricks het haar boyfriend by haar kom haal. “Terwyl die drie mans by die kar gewag het, het Nicole met my kom gesels en druiwe kom vra. Toe sê sy nog vir my: ‘As jou mannetjie nou terugkom, is hy uitgesort.’ ” September sê toe Coetzee die volgende dag by haar kom, was hy van kop tot toon nuut aangetrek en hy het hy sakke nuwe klere en skoene by hom gehad. “Ek wou weet waar hy die goed gekry het. Toe vertel hy my dat daar ’n ou wit vrou vermoor is en dat hy gehelp het om die juwele weg te dra.” Die saak duur voort.