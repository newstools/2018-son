IN ’N dag van drama in die Nelson Mandelabaai-metro se raadsvergadering het die DA die lidmaatskap beëindig van die raadslid wat buite stemming gebly het in opposisiepartye se wantroue­mosie teen die mayor, Athol Trollip, en die speaker, Jonathan Lawack. Die stadsbestuurder, Johann Mettler, het ’n brief van die federale uitvoerende voorsitter van die DA, James­ Selfe, voorgelees. Selfe skryf in die brief die party is in besit van ’n video waarin Victor Manya­ti sy voorneme te kenne­ gee om die DA te verlaat. Hy het gesê Manyati se lidmaatskap is onmiddellik opgeskort en Mettler moet ’n vakature aankondig. Manyati het by monde van sy prokureur laat weet hy gaan sy skorsing uit die DA teenstaan. Lawack was die opposisiepartye se eerste ongeval toe die mosie om hom uit sy posisie te verwyder, suksesvol was. Trollip se verwydering het vroeg gisteraand gevolg. Manyati het met die aanvang van die vergadering sy sitplek tussen die ANC-raadslede ingeneem. Retief Odendaal het daar sy afdankingsbrief vir hom gegee. Die DA het uit die vergadering gestap nadat Mettler op regsadvies ’n vakature aangekondig het.