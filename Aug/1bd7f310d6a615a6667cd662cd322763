NÓG slae wag Saterdag op die Blou Bulle as hulle nie dadelik hulle sokkies optrek nie. Die manne in blou speel dan in die Curriebeker-kompetisie op Loftus Versfeld teen die Goue Leeus, wat Vrydagaand op Ellispark teen Griekwas op al hulle silinders geloop het. Die Bulle was Saterdag teen die Sharks in Durban skokkend swak en het die hele 80 minute lank soos amateurs gelyk. Enkelronde Die Bulle besef ook terdeë dat met die kompetisie se enkelronde hulle nie kan bekostig om tuiswedstryde te verloor nie. Dit gaan dus ’n stryd om lewe en dood wees om te sorg dat die Leeus nie met die louere wegstap nie. Die Bulle se afrigter, Pote Human, sou sy manne dié week beslis mooi laat verstaan het dat hy nie ’n herhaling van Saterdag se flaters gaan duld nie. Die Leeus ruk met hope spoed op na Pretoria. Courtnall Skosan, Sylvian Mahuza en die nuweling Wandisile Simelane kan enige span dronk hardloop en hou ’n groot bedreiging in vir die Bulle. Die Cheetahs het hul eerste twee wedstryde teen die Bulle en die WP albei verloor en kan kwalik herstel van dié terugslag. Die WP het die Cheetahs in onspeelbare toestande op Nuweland afgeslag, maar die Katte behoort op hul tuisveld sterker teenstand te bied. Die naweek se fixtures is: Vrydag – 18:30 Pumas t WP. Saterdag – 14:00 Vrystaat-Cheetahs t Sharks XV; 16:05 Blou Bulle t Goue Leeus.