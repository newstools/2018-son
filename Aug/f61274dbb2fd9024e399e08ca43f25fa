CASTER Semenya het nog ’n spogbyeenkoms agter die rug. Sy het weer op die African Athletics Championships in Nigerië gewys sy het steeds geen gelyke nie. Semenya, wat die 800 m in 1:56.06 gewen het, het ook in die 400 m goud gewen – met ’n nasionale rekord van 49.96. “Ek het myself tot die uiterste getoets om te sien hoe ver ek kon gaan nadat ek 49 in die 400 gehardloop het; daarom dink ek 1:56.06 is ’n uitstekende tyd. “Ek kon werklik nie meer gevra het nie,” het die atleet gesê. Suid-Afrika het op die laaste dag nog nege medaljes verower en algeheel tweede geëindig. Eindelik het Suid-Afrika 9 goue, 13 silwer- en 8 bronsmedaljes gewen. Ncincilili Titi het goud gewen toe hy die 200 m in 20.46 gewen het. Sy spanmaat Luxolo Adams het brons gewen met ’n tyd van 20.60. Hy het die silwermedalje met minder as ’n honderdste van ’n sekonde misgeloop. “Ek het geweet dit gaan baie taai wees; daarom het ek alles moontlik gedoen om vir enige uitdaging gereed te wees. “Ek was geestelik reg vir die stryd,” het Titi gesê. “Dit was ’n fantastiese ervaring en iets wat ek altyd sal onthou.” Ischke Senekal het ook ’n bydrae tot die span se sukses gelewer. Sy het die gewigstoot met ’n afstand van 7.24 m gewen, terwyl haar spanmaat Mieke Strydom met haar poging van 15.99 m die brons­medalje gewen het. Ander atlete wat silwermedaljes gewen het, sluit in Phil-Mar van Rensburg in die spiesgooi (76.57 m), Lebogang Shange in die 20 km-stap (1:25:25), Zinzi Chabangu in die driesprong (13.59 m) en die 4 x 400-aflosspan (3:03.50). Die hekkiesspesialis Wenda Nel was ook op die podium. Sy het in die 400 m-wedloop die bronsmedalje gewen met haar tyd van 57.04. – ASA