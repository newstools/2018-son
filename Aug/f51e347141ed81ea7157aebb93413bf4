VERGEET daarvan dat Suid-Afrika se krieketspan die voet van die petrolpedaal gaan afhaal. Die Proteas het wel reeds die eendaagse reeks teen Sri Lanka gewen, maar wil skoonskip maak. Daar was gister juis ’n spesiale oefening onder die spreiligte sodat die toerspan vandag slaggereed is vir die toestande in die vierde ODI. Dié dag-aand-wedstryd word in Kandy gespeel. Suid-Afrika loop met 3-0 voor en hoewel daar proefnemings met spankeuses kan wees, word die laaste twee ODI’s steeds belangrik geag. Die reeksnederlaag in die toetse was vir die Proteas ’n bitter pil om te sluk. Daarom kan Sri Lanka geen genade verwag nie. “Ons is baie bly daaroor om die eendaagse reeks te wen ná wat in die toetse gebeur het,” het die naatbouler Lungi Ngidi gesê. Ngidi was tot dusver in die reeks ’n doring in die vlees van Sri Lanka. Hy spog met ag slagoffers – die meeste in die reeks – maar weet sy werk is nog nie oor nie. “Die mikpunt is om vroeg paaltjies te neem. Ons weet die kolwers wil aanval en ons moet gereed daarvoor wees.” Reeza Hendricks is ná sy debuut-honderdtal in Sondag se derde ODI ook lus vir meer. “Ek hoop daar is nog kanse vir my en dat ek weer ’n bydrae kan lewer.” Die Proteas is wel sonder sy gereelde kaptein, Faf du Plessis (skouerbesering), en daar sal seker ’n handvol veranderings wees wat effens ontwrigtend kan wees. Quinton de Kock neem die kapteinskap oor en JP Duminy sal in die T20-wedstryd die leier wees. Die wedstryd begin 11:00.