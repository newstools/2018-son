DIÉ resep lewer 24 cupcakes. Bestanddele: BESLAG 600 ml koekmeel 375 ml suiker 5 ml koeksoda 5 ml bakpoeier 2 ml sout 30 ml kakaopoeier 250 ml natuurlike jogurt of karringmelk 250 ml sonneblomolie 4 eiers, geskei 10 ml asyn 25 ml kleursel (swart) 5 ml vanieljegeursel ROOMKAASVERSIERSEL 400 g roomkaas 300 g botter, in blokkies gesny 600 ml versiersuiker 5 ml vanieljegeursel Metode: BESLAG 1. Voorverhit die oond tot 180 °C en smeer twee kolwyntjiepanne. 2. Sif die meel, 300 ml suiker, koeksoda, bakpoeier, sout en kakaopoeier saam in ’n groot mengbak. 3. Gebruik ’n skoon bak of beker en meng die jogurt of karringmelk, olie, eiergele, asyn, kleursel en vanieljegeursel. 4. Voeg die nat bestanddele by die droës en meng liggies. Moenie te veel meng nie. 5. Klits die eierwitte styf en voeg die orige 75 ml suiker by. Klits ’n minuut. 6. Vou die eierwitte by die koekbeslag in en giet dit in die bereide panne. 7. Bak 25 minute tot deurgaar. Laat ’n paar minute staan, keer uit en laat afkoel. ROOMKAASVERSIERSEL Klits die roomkaas. Voeg die botter en versiersuiker by, klits tot deeglik gemeng en voeg die geursel by. Skep in ’n versierbuis en spuit op die cupcakes. DIÉ week plaas ons ’n resep van Wessels van Vuuren. Dit kom uit Errieda du Toit se kookboek Koekedoor 2, wat deur ­Human & Rousseau ge­publiseer is. As jy ’n resep met die lesers wil deel, SMS “KOOK” na 31447. Ons sal jou help om die resep neer te skryf en foto’s van die eindproduk in Son op Sondag te plaas.