BLOED het die naweek weer behoorlik gevloei in die Baaise noordelike gebiede en minstens drie mans het hul lewe verloor. Al drie mans is doodgesteek met messe. Een van die slagoffers was Altano Meyer (35) van Bushfigsingel, Uitbrei­ding 32, Bethelsdorp. Bewerings wil hê dat Meyer se eie vriend hom eintlik wou skrikmaak en hom toe met ’n mes in die bors gesteek het. Dié twee het volgens bronne gereeld saam gedrink en gekuier. Die vriend (22) het hom later oorgegee aan die polisie. Hy is gearresteer vir moord. Kapt. Johan Rheeder, ’n polisiewoordvoerder, sê die messtekery het Vrydag om en by 23:15 by Meyer se huis gebeur. “Daar was na bewering ’n bakleiery. Die verdagte het die oorledene in die bors gesteek. Hy is op die toneel dood. “ ’n Saak van moord is geopen en ’n 22-jarige verdagte is gearresteer.” Meyer het volgens Mabel Jantjies (54), sy antie wat in die hoofhuis woon, verwoed aan die agterdeur geklop. “Toe ek die deur oopmaak, het hy net vorentoe geval op die vloer. Hy het sy bors vasgehou, maar ek het nie bloed gesien nie.” Melishia Bezuidenhout (30), Meyer se meisie van een jaar, is stukkend. Sy het die polisie en ambulans­ ontbied. Deur die trane verduidelik sy sy was in haar en Altano se woning agter in die yard toe die voorval gebeur het. Sy het uitgehardloop om te kyk wat aangaan. Sy het saam met haar sielsgenoot op die bank gesit en gewag totdat die polisie en die ambulans opgedaag het. Meyer is egter op die toneel dood. “Hy het nog asemgehaal, maar kon nie met my praat nie. Hy het met sy oë toe gelê. Hy was my alles – deur dik en dun, goeie en slegte tye.” Meyer was ’n visserman wat hard gewerk het om vir sy familie te sorg. Hy het die dag voor sy moord van die see af gekom. Hy word onthou as ’n aangename persoon wat lief was vir mense en gehou het van grappe maak. Meyer word oorleef deur sy meisie, twee kinders en sy ouers. Hy het ook ’n tweelingsuster en ’n jonger broer en suster. In ’n ander voorval Vrydag wou gangsters glo protection fees van ’n taxi hê. Clayton Erasmus (34), die guardjie, het glo daarteen baklei en hy is doodgesteek. Rheeder sê: “ ’n Taxi het 18:14 drie manlike verdagtes opgelaai. Op die hoek van Bell- en Louwweg in Gelvandale het die mans probeer om geld af te neem van die guardjie. “Die drywer het gehoor hoe die guardjie skree dat hulle nie wil betaal nie. “Nadat hulle geweier het, het een van die verdagtes hom met ’n mes gesteek in die rug en regtersy.” Die driver het die taxi gestop en hy is ook gesteek. Die verdagtes het gevlug en Erasmus is later in die hospitaal dood. “Die polisie ondersoek ’n saak van moord. Meer sake kan geopen word wat die aanval op die bestuurder betref. Geen arrestasies is gemaak nie,” sê Rheeder. Forensiese Hy sê in ’n voorval Saterdag is die lyk van ’n man gekry in ’n stegie by die 10111-sentrum in Searleweg, naby Williamstraat, in Schauderville. “Gemeenskapslede het afgekom op Kingsley May (47) se lyk. Daar was baie bloed aan hom en die forensiese ondersoek sal bepaal waar in die liggaam die meswonde opgedoen is. “ ’n Saak van moord word ondersoek. Daar is nog geen arrestasies nie.”