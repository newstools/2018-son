GISTER se liederlike pak slae op die tennisbaan van Silicon Valley in San Jose het verskeie tennisgeesdriftiges laat wonder of Serena Wil­liams nie moet uittree nie. Williams, wat met 23 Grand Slam-titels spog, is deur Brittanje se Johanna Konta in die eerste ronde van die Silicon Valley Classic verneder, 6-1, 6-0. Dié eensydige stryd het net 58 minute geduur en dit was die eerste keer dat Williams net een pot in ’n tennis­wedstryd kon wen. Sedert haar terugkeer tot die tennisbaan is al verskeie kere gevra of die 36-jarige weer haar beste spelpeil sal kan bereik. Williams moes verlede jaar tyd weg van die tennisbaan deurbring, want sy het ’n baba loop vang. Al het die ster die eindstryd vanjaar op Wimbledon gehaal, is sy toe maklik deur Duitsland se Angelique Kerber ore aangesit, 6-3, 6-3. Daardie wedstryd was nét so ’n eensydige affêre, hoewel Woensdag se loesing seker nóg seerder sal maak. In tipiese Serena fashion het die Amerikaanse mamma egter haar vertoning as ’n blote afdag bestempel. “Konta het in die tweede stel goed gespeel en ek dink nie ek was op my beste in die eerste stel nie. “Dít het haar selfvertroue gegee,” het Williams probeer verduidelik. “Ek het regtig hard probeer om terug in die wedstryd in te kom. Diegene wat die wedstryd gekyk het, sou kon sien dat ek geveg het. Ek het nie sommer net punte op ’n skinkbord gegee nie.”