RAADSLEDE word verkies om die belange van die mense te verteenwoordig. Ook moet hulle die besluite uitvoer wat spesifieke gemeenskappe nodig het. Die Nelson Mandelabaai-metro se raadsaal het egter die afgelope jaar ’n teater vir politiek geraak omdat politieke agendas en die soeke na mag voorrang bo dienslewering geniet. Dit beteken belangrike besluite wat gemeenskappe raak, kan nie geneem word nie. Wantroue-mosie op wantroue-mosie word ingedien. Keer op keer word raadsvergaderings vroeg uitgestel ná onmin oor dié mosies. En gevolglik staan die Metro se sake stil. Is dié tipe politiekery dan nou belangriker as die belange van die inwoners? Is dit werklik wat die inwoners van die Metro verdien? Marlon Daniels van die Patriotic Alliance het ’n groot rol gespeel in die meeste van die mosies. En het elke keer ná beloftes van poste in die Metro sy mind gechange.