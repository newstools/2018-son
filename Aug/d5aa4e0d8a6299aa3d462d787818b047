DIE Cape Town Marathon dien vanjaar ook as die Suid-Afrikaanse Marathonkampioenskapsbyeenkoms. Só het Atletiek Suid-Afrika (ASA) se voorsitter van padwedlope, James Moloi, gister gesê. Hy het dit in die Moederstad bekend gemaak op ’n mediageselligheid van die Cape Town Marathon. Daar is nou net 50 dae oor voordat dié gewilde wedloop op 23 September aangebied word. Daar is ’n groot aan­sporing vir die Suid-Afrikaanse mans- en vroueatleet wat ná dié marathon met die louere wegstap. Hulle sal die land in 2020 op die Olimpiese Spele in Tokio verteenwoordig. Moloi het ook laat blyk dié gouestatus-marathon sal die volgende drie jaar dien as die SA Kampioenskaps­byeenkoms. Vanjaar sal drie atlete van Ethiopië, vier van Kenia en een atleet elk van Australië, Brittanje, Namibië, Tan­zanië, Uganda en Zimbabwe daarvoor aantree. Dié skouspelagtige wedloop deur die strate van Kaapstad is oor 42.2 km. Stephen Mokoka (Suid-Afrika) het die SA halfmarathon laas week in Port Elizabeth gewen. Mokoka, wat een van die vernaamste kandidate is om as die SA kampioen gekroon te word, spog met ’n persoonlike beste 2:07:40. Hy het dié tyd in 2015 in Shanghai opgestel. Die plaaslike langasem No­lene Conrad sal ook haar stempel in haar tuisstad wil afdruk. Sy het haar beste tyd laas jaar in die Valencia-mara­thon in Spanje geklok. Dit is 2:35:21. Volg Adnaan Mohamed op Twitter.