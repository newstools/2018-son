’N KAAPSE man wat pornografiese materiaal wou gebruik om sy vervreemde vrou tydens hul egskeiding te dreig, word nou gedwing om alle porn waarin sy vrou verskyn, van alle media te verwyder. Hy moet ook ’n tas vol eksplisiete materiaal vernietig wat hy gedreig het hy gaan release as sy nie haar eise in hul egskeidingsooreenkoms heroorweeg nie. Hy het vir haar ’n foto van dié Pandora’s box gestuur. Regter Bruce Langa het Vrydag die beslissing in die Wes-Kaapse hooggeregshof gemaak nadat die vrou ’n dringende hofaansoek gebring het. Adv. Brian Pincus, wat die vrou verteenwoordig, het die hof gevra om sy kliënt se privaatheid, waardigheid en integriteit te beskerm. Die couple het tydens hul huwelik seks­video’s in hul huis gemaak. Die man het ook kaalfoto’s van sy vrou geneem. Sy het self ook nou en dan vir hom kaalfoto’s gestuur. Die man het in Februarie met die egskeidingsproses teen sy vrou, ’n eiendomsagent, begin. Dit het toe aan die lig gekom dat hy blykbaar soms haar WhatsApp-gesprekke ge-clone het. Sy het toe ’n nuwe simkaart en laptop gekry om te probeer verhoed dat haar man verdere toegang tot haar WhatsApp het. Gunstelinge In hofdokumente word daar beweer die man se beheptheid met pornografie is juis een van die redes vir die egskeiding. Haar man het toe glo hierop gereageer met die dreigement dat hy sy “gunstelinge” sou versprei as sy nie ingee tot sy eise in die egskeidingsooreenkoms nie. Hy het toe glo verskeie foto’s en video’s aan haar gestuur waarin sy is. Hy het bygevoeg dat hy ’n klein tassie vol soortgelyke materiaal het. Pincus het in die hof voorgehou die man se besit van die eksplisiete materiaal is ’n volgehoue dreigement tot sy kliënt se menseregte. “Sy weet nie waar die materiaal gestoor word, of die man daarna kyk en of die man dit vir ander mense wys nie. “Sy weet ook nie wanneer hy dit weer gaan gebruik om haar te blackmail nie,” het Pincus uitgewys. Die man is toe beveel om alle pornografiese materiaal van sy vrou te delete. Hy moet ook ’n lys aan die hof verskaf van mense aan wie hy die materiaal gewys het en ook hul adresse insluit. Verder het die hof ook beveel die man moet die regskoste dra aangesien hy geweier het toe hy in ’n brief gevra is om die materiaal te vernietig. – News24