TAXI-GEWELD gebeur nie in ’n vakuum nie. Baie faktore beïnvloed dit en die vet in die vuur is baie keer plaaslike regerings wat bevooroordeeld staan oor lisensiëring van roetes en swak regulering, tesame met swak toesig oor die bedryf. Dis volgens die ANC se provinsiale sekretaris, Faiez Jacobs, die groot rede vir taxi-onmin en -onrus. Die ANC het ’n beroep gedoen op die Wes-Kaapse minister van vervoer en openbare werke, Donald Grant, om die taxi violence-verslag uit te reik. Jacobs sê die party is bekommerd oor die uitsprake van Grant dat die reeds voltooide verslag oor taxigeweld langer sal neem om uitgereik te word omdat hy wil hê dit moet gebalanseerd wees. “Ons lees hierdie stelling as dat die verslag, wat deur twee advokate voorberei is, nie by Grant se vooropgestelde gevolgtrekkings en aanbevelings pas nie. “Vir die LUR (minister) om die verslag doeltreffend te probeer omskryf, ondermyn die onaf­hanklikheid van die verslag,” sê Jacobs. Blywende Die grootste uitdaging van die DA-regering is dat sy leiers nie die uitdagende bedryf verstaan nie en geen idee het wat om te doen om die nodige oplossings te bied nie. Die DA laat die taxibedryf en die pendelaars in die steek, sê hy. “Ons doen ’n beroep op die LUR om die verslag uit te reik sodat alle belanghebbendes saam kan kom en ’n blywende oplossing vind,” sê Jacobs. Volgens Grant se woordvoerder, Siphesihle Dube, het geen minister of ministerie egter die betrokke assessorsverslag ontvang nie. ’n Vorderingsverslag is egter­ wel van die registrateur van die provinsiale beheerliggaam ontvang. “Hierdie vorderingsverslag dui duidelik aan dat die onafhanklike assessore ’n verlenging­ van tyd gevra het om toe te laat dat bykomende getuienis ingesamel kan word en dat bykomende partye ondervra kan word,” sê hy. Dube het bygevoeg dat die volledige en behoorlike voltooiing van dié proses belangrik is om die onafhanklikheid en onbevooroordeelde aard van die verslag te verseker.