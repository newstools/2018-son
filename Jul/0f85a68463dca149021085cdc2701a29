VYF verdagtes het gister in die Butterworth-landdroshof verskyn op aanklagte van die onwettige besit van vuur­wapens en ammunisie. Volgens kapt. Jackson Manatha, ’n polisiewoordvoerder, het lede van die Baaise tak­tiese-reaksiespan (TRT) vier mans van onderskeidelik 21, 26, 27 en 31 jaar en ’n 25-jarige vrou aangekeer. “Hulle is Sondag omstreeks 00:15 gearresteer op die N2-snelweg naby die Bika-township in Butterworth.” Manatha het gesê die verdagtes is afgetrek terwyl hulle op pad was Butterworth toe. “ ’n Vuurwapen met agt patrone en een met twee patrone is gevind. Die vuurwapens sal gestuur word vir ballistiese ondersoeke om vas te stel of dit in misdade gebruik is.” Brig. Trevor Mey, die bevelvoerder van die Butterworth-cluster, het die TRT geprys vir hul vinnige reaksie en die misdade wat hulle danksy die arrestasie voorkom het.