DIE eerste ses maande van 2018 was die droogste in die Nelson Mandelabaai sedert 1970, berig Algoa FM. Die Suid-Afrikaanse Weerdiens se tak in die Baai het gesê “terwyl die suidkus een van die droogste ses maande op rekord aangeteken het, het die noordoostelike binneland van die Oos-Kaap die teenoorgestelde op rekord”. Garth Sampson, ’n woordvoerder van die Baaise weerkantoor, het gesê die seisoenale vooruitskouing tot laat in die lente (November) lyk, veral vir die suidelike kusstreke, nie baie belowend nie. “Hoewel Julie tot September belofte van normale reënval langs die kus en aan die binneland, wes van Port Alfred, toon, kan die situasie baie vinnig verander. “Augustus en September tot November toon ’n hoë vlak van vertroue in laer as gemiddelde reënval langs die suidkus en in die Langkloof (die munisipaliteit se opvanggebied) regdeur tot by die Mosselbaai-gebied.” Hy het bygevoeg dat die kusstreek vanaf Oos-Londen tot by Port St. Johns ’n soortgelyke laer as gemiddelde neiging vir die tydperk Augustus tot Oktober toon. “Op kort termyn is daar geen belofte van enige beduidende reënval nie,” het Sampson bygevoeg.