SUID-AFRIKA se o. 19-krieketspan het sy eendaagse reeks in Engeland uitstekend begin. Die besoekers het Maandag die eerste van drie wedstryde teen Engeland se jeugspan in Durham met 79 lopies gewen. Dié sege is ’n groot hupstoot vir die Suid-Afrikaners se selfvertroue nadat hulle in die meerdaagse reeks met 2-0 geklop is. In Maandag se wedstryd het Suid-Afrika 229/9 aangeteken en die tuisspan in 39,4 boulbeurte vir 150 lopies uitgeboul. Lustig Jonathan Bird het met 51 vir die meeste lopies gesorg, maar daar was goeie ondersteuning wat Suid-Afrika na sy stewige telling gehelp het. Curtis Campher (43*), Wandile Makwetu (39) en Sinethemba Qeshile (32) het almal ook lustig die wilgerlat geswaai. Die naatbouler Thando Ntini (4/19) het met puik boulwerk Engeland vroeg in die knyp gehad. Die draaiers Jade de Klerk en Kgaudise Molefe het ook behoorlik bygedra met twee paaltjies elk. Suid-Afrika kan met ’n oorwinning môre in Newcastle die eendaagse reeks wen. Die derde en laaste wedstryd word Sondag in Scarborough in Noord-Yorkshire gespeel. Suid-Afrika se o. 19-groep is: Wandile Makwetu (k, Noordelikes), Achille Cloete (Boland), Jade de Klerk (OP), Jean du Plessis (SWD), Jarred Jardine (Gauteng), Mondli Khumalo (KZN Binneland), Thamsanqa Khumalo (Dolphins), Jacob Miltz (Gauteng), Kgaudise Molefe (Gauteng), Jason Niemand (Grens), Thando Ntini (WP), Gideon Peters (Noordelikes), Sinethemba Qeshile (Grens), Joshua Richards (Gauteng), Louis van Schalkwyk (Noordwes), Jonathan Bird (WP), Curtis Campher (Noordelikes).