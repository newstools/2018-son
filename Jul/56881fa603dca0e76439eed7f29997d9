KEVIN Anderson wil nou vir die res van sy loopbaan onder die Suid-Afrikaanse vlag tennis speel. Die langeraat was onlangs in die nuus toe hy verras het deur die eindronde van die mansenkelspel op die Wimbledon-toernooi te haal. In die eindstryd het die Serwiër Novak Djokovic baie maklik met Anderson afgereken. Die telling was 6-2, 6-2 en 7-6 (7/3). Marathonstryd Op pad na die eindstryd het dit egter beter met Anderson (32) gegaan. Hy het Roger Federer in ’n marathonstryd in die kwarteindronde uitgeskakel. Daarna was hy in die halfeindstryd teen die Amerikaner John Isner ná meer as ses uur aan die wenkant. Anderson woon in Florida in Amerika en is met ’n Amerikaanse vrou getroud. Hy het al ’n paar jaar gelede om Amerikaanse burgerskap aansoek gedoen. Ná sy oorwinning oor Federer het Anderson gesê dié proses is byna afgehandel. Hy het gister egter aan Jacaranda FM gesê hy sal vir die res van sy loopbaan as ’n Suid-Afrikaner in aksie wees. Hy het voorheen al gesê hy hoop om dubbele burgerskap te hê. – News24