DAAR is ’n verlammende vrees in Ocean View. Dit kom nadat drie mense binne ’n week doodgeskiet en talle gewond is. Gemeenskapslede sê hulle is nou moedeloos en gatvol van al die geweld en het besluit om ’n march vir more te reël. Die doel van die march is sodat die nodige rolspelers kan sien hulle is ernstig oor ’n oplossing. ’n Gemeenskapsaktivis van die groep Let’s Help Each Other in Ocean View sê hy vrees veral vir kinders se veiligheid noudat dit skoolvakansie is. “Dis hartseer om te sien wat in ons gemeenskap aangaan. “Wanneer die kinders van skietvoorvalle hoor, hardloop hulle om die lyk te sien. Dis nie eens ’n geval van bang wees nie, want dis die norm in die gemeenskap.” Die aktivis sê hul noodkreet is dat die gemeenskap saamstaan en die polisie ook die vertroue van inwoners wen. “Ons strate lyk soos Rwanda wat klein soldaatjies gehad het wat met guns rondhardloop. Hulle is nie bewus van die nagevolge nie. “Die kliniek moes Dinsdag gesluit word omdat hulle voor die plek geskiet het. “Die meeste van die tyd weet die mense wie die skieters is, maar hulle is te bang om uit te praat omdat hulle bang is die polisie werk met die gangsters.” Volgens die inwoners is hulle gatvol van al die skietvoorvalle in die area. ’n Inwoner wat verkies om anoniem te bly, sê dis meestal onskuldige mense wat raakgeskiet word. “Die ouens weet nie eens hoe om te skiet nie. Dis erg dat onskuldige mense suffer. Een van daai bullets wat verkeerd geskiet word, kan ’n onskuldige seermaak.” Nog ’n inwoner wat uit vrees nie haar naam wou gee nie, sê sy is veral bekommerd oor die jeug in Ocean View. “Om dinge erger te maak, is dit jong laities wat so gun skiet. Hulle behoort in die skool te wees, maar hulle loop rond met guns. “Hulle het nie eens respek vir ouer mense nie. Hulle parade in die strate rond met die guns en teen die tyd wanneer ons die polisie bel, is dit te laat, want dan skiet hulle net randomly.” Inwoners sal Sondag voor die polisiestasie bymekaarkom om ’n memorandum te oorhandig. Hulle eis dat nog polisielede deploy word en dat die polisie inligting oor gangsters opvolg. Slagoffer Die aktivis het ook ’n beroep op alle inwoners gedoen om saam te staan. Sers. Noloyiso Rwexana, ’n polisiewoordvoerder, bevestig ’n skietvoorval het gister omstreeks 08:10 in Milky Waystraat gebeur. “Die slagoffer, in sy 30’s, is in die kop geskiet.” Geen arrestasies is gemaak nie.