ELSA Witbooi (33) van Timothy Valley is so opgewonde soos ’n kind voor Kersdag oor haar nuwe blyplek, wat môre – op Mandeladag – aan haar oorhandig word. Witbooi, wat MIV-positief is en in Junie uitgevind het sy het kanker, en haar boyfriend het in haar aunty se yard vir hulle ’n piepklein blyplek van lappe, planke en ander items aanmekaargeslaan nadat hul hok laas jaar uitgebrand het. “Dit was glad nie lekker om in die klein plekkie te bly nie. Dit was baie koud en ek het baie pyn gehad. “Dit was net groot genoeg om te slaap. Ons het buite op die vuur gekook. “Die laaste tyd het hy (die boyfriend) so met my aangegaan oor kos en dan trek hy die kombers van my af en dan moet ek koud slaap. “Hy skel my vir die lelikste uit en het gesê ek is ’n n****r, dis dié dat ek so lyk. My oompie-hulle het gesê hy moet maar loop.” Witbooi sê sy kan nie wag om by haar nuwe blyplek in te trek nie. “ ’n Week gelede het ek nie geweet ek sal in my nuwe, beter blyplek intrek nie. Ek is baie excited. “Ek is meestal baie in pyn en kan nie wag vir die hitte van die huis nie. Ek het al gewens ek kon intrek. “As dit nie was vir die ward committee en die raadslid Eddie Harker nie, sou ek nie dit ontvang het nie.” Sy voeg by dat sy nooit ’n las vir ander wil wees nie, maar dat dit sal help om te praat. “Mense wat in dieselfde bootjie is, moet uitreik en vra hoe hulle gehelp kan word,” is Witbooi se advies. Harker, raadslid vir wyk 38, sê Witbooi se lot is deur Gerald Leander van die Open Hands Founda­tion onder sy en die burgemeester, Athol Trollip, se aandag gebring. “Ek het onmiddellik daarop gereageer. Ek het ook ’n maatskaplike werker ingekry sodat ’n ID vir haar gekry kan word. “Ons het ook menslike nedersettings se hulp ingekry, wat die materiaal verskaf het vir die huis. “Die raadslede gaan ook bydraes gee vir wat sy nodig en ek sal maandeliks met haar opvolg, haar onder my vlerk neem en ’n pad met haar stap.” Harker sê hy voel goed oor sy bydrae, veral omdat sy ma ’n slagoffer van kanker was. Sy is in 2015 oorlede. Hy voeg by dat raadslede nie oral kan wees nie. “Mense moet hul klagtes na die raadslede se kantore bring. Munisipale kwessies geniet prioriteit en dan die maatskaplike probleme.” Witbooi se nuwe huis word môre 10:00 aan haar oor­handig.