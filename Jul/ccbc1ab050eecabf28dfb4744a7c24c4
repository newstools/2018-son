DIE DA se hantering van die sogenaamde Patricia de Lille- sage wys hy stel nie belang in die waarheid nie. Só sê die Wes-Kaapse ANC-sekretaris, Faiez Jacobs, nadat die DA Donderdag ’n mosie van wantroue teen die Kaapse burgemeester, Patricia de Lille, ter elfde uur onttrek het. Dit sou die tweede mosie van wantroue op ’n volle raadsvergadering teen De Lille wees nadat sy die vorige een in Februarie met net een stem oorleef het. Jacobs meen: “Die manier waarop die DA oor die laaste paar maande die De Lille-saak hanteer het, wys die party word gelei deur oneerbare individue.” Volgens hom veroorsaak die “vyandige omgewing” binne die DA-koukus in die Stad Kaapstad dat die council nie goeie dienslewering aan Kapenaars kan verskaf nie. Die ANC-leier in die Stad, Xolani Sotashe, sê sy party is nie daar om De Lille te beskerm nie. Sotashe sê: “Ons verwerp die aantygings dat De Lille op ’n ANC-mandaat is. Ons beskerm bloot die pos wat sy beklee. “Want as ons toelaat dat sy mishandel word, gaan dit ook met die volgende burgemeester gebeur.” Die DA se federale uitvoerende raad (FedEx) se adjunkvoorsitter, Natasha Mazzone, sê dié party het ’n ooreenkoms met De Lille bereik. As deel van dié ooreenkoms het albei partye saamgestem dat die mosie onttrek word en De Lille se dissiplinêre verhoor “spoedig” in die openbaar gehou word. Dit sal in Augustus oor ’n tydperk van drie dae plaasvind, sê Mazzone. Sy sê verder: “Die ooreenkoms gee ruimte vir die burgemeester om op ’n regverdige, redelike manier verantwoordelik gehou te kan word ... “Ons werk hard daaraan om te verseker dat die DA-koukus, die burgerlike komitee en die funksies van die Stad daarop fokus om Kapenaars eerste te sit.”