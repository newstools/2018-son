DIE Sharks gaan môreoggend almal ondersteuners van die Highlanders wees. Dit is wanneer die span van Otago die Rebels in die Forsyth Barr-stadion in Dunedin aandurf (afskop 07:15 SA tyd). ’n Sege vir die Highlanders sal die deur oopmaak vir die Sharks om die uitspeelrondes van die Superrugby-reeks te haal. Die Highlanders het egter nie hul sterkste moontlike span gekies nie. Dit sal dus belangrik wees dat die Sharks op hul beste is wanneer hulle môre teen die Jaguares op Kingspark (afskop 17:15) in Durban te staan kom. Die Jaguares het vanjaar ’n baie beter span as die een wat laas jaar so gesukkel het. Geklop Laas week se nederlaag teen die Bulls op Loftus Vers­feld was die span van Argentinië se eerste nederlaag in sewe wedstryde. Die laaste keer dat die Jaguares teen die Sharks te staan gekom het, het hulle die span van Durban met 29-13 geklop. Die ervare Beast Mtawarira is terug in die Shark-span nadat hy laas week ’n blaaskans gevat het. Mtawarira vorm ’n gedugte voorry saam met Akker van der Merwe en Thomas du Toit. Die Shark-span is: Curwin Bosch, Kobus van Wyk, Lukhanyo Am, Andre Esterhuizen, Lwazi Mvovo, Robert du Preez, Louis Schreuder, Daniel du Preez, Jacques Vermeulen, Philip van der Walt, Ruan Botha (k), Tyler Paul, Thomas du Toit, Akker van der Merwe, Tendai Mtawarira. PLAASVERVANGERS: Chiliboy Ralepelle, Juan Schoeman, John-Hubert Meyer, Hyron Andrews, Wian Vosloo, Cameron Wright, Marius Louw, Makazole Mapimpi.