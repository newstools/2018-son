DIS verbasend dat soveel DA-kandidate hulle verkiesbaar stel as die premier van die Wes-Kaap. So sê ’n prominente lid, die provinsiale minister van vervoer en openbare werke, Donald­ Grant. Die DA se voorsitter van sy federale uitvoerende raad, James­ Selfe, het vroeër die kandidate in ál die provinsies bekend gemaak. Sewe kandidate in die Wes-Kaap is benoem, en die provinsiale leier en minister van be­huising, Bonginkosi Madiki­zela, word as een van die gunstelinge beskou. Die ander gunsteling in die wedloop vir die top-pos in die Wes-Kaap is die provinsiale minister van ekonomiese geleenthede, Alan Winde. Die buiteperde is Fazloodien Abrahams, David Maynier (DA-LP), Kelly Baloyi, Jacobus Mac­Farlane en Michael Mack. Die enigste provinsie met meer kandidate is Gauteng, met nege. Grant, wat na verwagting ná die huidige administrasie sal aftree, sê hy wil nie die uitslag voorspel nie. Hy sê die DA volg ’n deur­sigtige en “ope proses waarin almal mag aansoek doen. “Wat my verbaas, is die getal kandidate wat benoem is; ek ken sommige van hulle nie eens nie.” Grant sê hy het nie hom nie verkiesbaar gestel nie omdat hy op sy departement wil fokus. Hy sê: “Ek moet seker maak dit funksioneer deeglik. Ek bly uit politiek.” Son het vroeër dié week berig dat die ANC se sekretaris in die Wes-Kaap, Faiez Jacobs, meen geeneen van die DA-kandidate is geskik om die premierspos te beklee nie. Jacobs het veral die benoemings van Winde en Madiki­zela gekritiseer. Prosesse Jacobs sê Madikizela sowel as Winde het misluk daarin om die Wes-Kaapse inwoners dienslewering te bied. Hy sê dis een van die redes waarom dienslewerings­betogings amper daagliks in die hele provinsie gehou word. Selfe hou egter vol dat wat nominasie en die verkiesing van sy leiers betref, volg die DA die beste prosesse van ál die partye. Hy meen: “Die DA is die enigste party met ’n deursigtige kandidatelys wat daarop toegespits is om die beste kandidate te vind. “Ons is die enigste party in Suid-Afrika met ’n proses wat so deursigtig gevolg word.”