NET 554 uit 5 270 skole in die Oos-Kaap het ’n biblioteek tot hul beskikking. Dít is net een uit tien skole. Só sê Edmund van Vuu­ren, DA-LPW en woordvoerder oor onderwys, nadat Mandla Makupula, die Oos-Kaapse LUR vir onderwys, op sy vrae daaroor in die provinsiale wetgewer gereageer het. “Dit is ’n groot tragedie. Die geskiedenis sal die ANC streng veroordeel oor hierdie kwessie. “Dit het ’n katastrofiese impak op die ontwikkeling van leerders en speel vir seker ’n groot rol in die swak opvoedkundige uitkomste in die provinsie. “Die DA het empatie met die groot frustrasie, teleurstelling en magteloosheid wat leerders voel wanneer hulle skoolprojekte moet doen.” Makupula se skriftelike antwoord op Van Vuuren se vrae lui dat 338 laer- en 216 hoërskole in die Oos-Kaap biblioteke het. “Daar is baie redes waarom baie skole nog nie biblio­teke het nie. “Die eerste rede is dat klaskamers en ablusiegeriewe die hoogste prioriteit is vir die verskaffing van infrastruktuur. Befondsing “Die voorsiening van biblio­teke is deel van die beplande norme en standaarde vir 2023.” Makupula het bygevoeg die befondsing wat vereis word hang af van bestaande infrastruktuur en word op ’n saak-tot-saak-grondslag bepaal. “Dis duidelik dat skole met min leerders en wat vir rasionalisering geskeduleer is, nie biblioteke sal kry nie. “Intussen fokus die Oos-Kaapse onderwysdepartement daarop om klaskamerbiblioteke te verskaf. “In 2018 het 1 430 gr. R-klasse boeke vir verskeie genres ontvang en in 2019 gaan alle gr. 1- tot gr. 3-klasse versamelings van 64 Xhosa- en Sotho-stories ontvang,” het Makupula bygevoeg. Van Vuuren meen die swak onderwysstelsel in die provinsie is een van die dryfvere vir strukturele armoede wat leerders se toekomsplanne ’n knou gee. Van Vuuren voeg by die ANC-geleide regering het die kinders van die provinsie weer verwaarloos. “Met ’n veeleisende kurrikulum het die leerders van net 338 laerskole en 216 sekondêre skole toegang tot biblioteke by hul skole. “In ’n landelike gemeenskap waar ’n skool geen elektrisiteit, sanitasie of lopende water het nie, beteken geen skoolbiblioteek dat daar nie bykomende bronne van inligting is, behalwe dit wat die onderwyser bied nie. “Weens die nalatigheid van die onderwysdepartement in die Oos-Kaap word ons deur ’n groot agterstand van infrastruktuurlewering by skole in ons provinsie in die gesig gestaar.” Hy voeg by dat die leerders nog baie jare sonder biblioteke sal wees. “Dit moet vinnig verander. Dit het tyd geword dat ons ál die provinsie se leerders eerste stel.”