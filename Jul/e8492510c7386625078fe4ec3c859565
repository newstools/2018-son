KRY die volgende generasie kolwers van Suid-Afrika reg vir die Indiese subkontinent! Dít moet die vernaamste plan vir Suid-Afrikaanse krieket wees om vir beter kolfvertonings in die subkontinent te sorg, meen die voormalige Protea Ashwell Prince. Sri Lanka het die toetsreeks teen die Proteas Maandag in Colombo met 2-0 beklink nadat sy draaiers albei wedstryde oorheers het. En dit het opnuut vrae laat opduik oor die Proteas se vermoë om draaiboulwerk op die subkontinent baas te raak. Prince het simpatie met die Proteas wat onder fel kritiek deurloop, maar dink daar moet meer met die voorbereiding vir toere na die subkontinent gedoen word. “Dit is ’n baie taai taak om daar te kolf, maar ek kan verstaan dat die ondersteuners teleurgesteld is met die manier waarop ons kolwers gevou het. “Ons is aan meer veggees gewoond soos ons gesien het in die laaste kolfbeurt van Theunis de Bruyn en Temba Bavuma,” het hy gesê. Mark Boucher is nóg ’n voormalige Protea wat soos Prince vir sy vegtersbeurte met die kolf bekend was en wat meer veggees wou sien. Prince dink egter die probleem kan met beter voorbereiding reggestel word. “Die Proteas kon dalk meer in hul voorbereiding gedoen het. Een driedaagse wedstryd in Sri Lanka was nie genoeg voorbereiding vir die toetse nie. “Wanneer jy na Australië en Engeland toer, hoef jy nie vroeg daarheen te gaan nie omdat die toestande baie met Suid-Afrika ooreenstem. “Die toestande op die subkontinent is vir ons anders en daarom moet daar meer in die voorbereiding ingaan. “Ons jeugspanne moet soveel moontlik na die subkontinent toer – een of twee keer per jaar. “Sulke toere sal vir die jong spelers van groot waarde wees. Selfs net die kolwers kan soontoe gaan vir oefenkampe. “Kyk net hoe ’n groot poging wend Indië aan om te verseker hy presteer weg van die huis af.” Volgens Prince kan Sri Lanka nie daarvoor verkwalik word dat hy blaaie voorberei wat sy draaiers pas nie. “Dit is maar net hoe dit werk. Wanneer Sri Lanka later vanjaar in Suid-Afrika toer, gaan ons blaaie hê wat die naatboulers gaan help. “Die loot hoef nie weggedoen te word nie. Wanneer ’n blad regtig swak is, sal die Internasionale Krieketraad ingryp.”