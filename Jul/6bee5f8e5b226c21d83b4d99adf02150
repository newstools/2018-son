DIS die tweede jaar dat die Wes-Kaapse gesondheidsdepartement Madiba se nalatenskap voortdra met sy #Operation100-projek. Dis om ’n noodsaaklike verskil te maak aan die omstandighede van die minstens 100 mees weerlose pasiënte deur hulle operasies te bied. ’n Woordvoerder vir die departement, Darren Francis, sê die koste daarvan is ekstra tot die departement se begroting. Francis sê: “Danksy borge en skenkers kan ons help om pasiënte­ se lewe te verbeter.” Een van hulle is Zharane Lewin (2) van Grassy Park. Zharane kon nie soliede kos eet nie omdat haar mangels vergroot was. Die Rooi Kruis-kinder­hospitaal het haar ouers laat weet sy voldoen aan die kriteria om as ’n begunstigde van die projek geopereer te word. Zharane is geopereer en deesdae lei sy ’n normale lewe. Nóg ’n pasiënt, Robert Francis (56) van Mitchells Plain, het lank las gehad van arth­ritis in sy heup. Francis was gedurig in pyn en het gesukkel om te loop. Ook Francis, wat sy verjaardag môre op Mandeladag vier, is suksesvol geopereer as ’n begunstigde. In die eerste projek verlede jaar het die departement 67 begunstigdes gehelp. Die hoof van die departement, dr. Beth Engelbrecht, vra dat haar personeel weer hul tyd moet opoffer om die begunstigdes te behandel. Doelwit Engelbrecht vra ook privaat besighede om bydraes te lewer, veral finansieel, om Madiba se nalatenskap voort te dra. Hoewel die doelwit met die #Operation100-projek 100 pasiënte­ is, is 195 pasiënte al gehelp danksy die bydraes van borge en personeellede wat hul tyd opoffer. Engelbrecht sê: “Ons weet kinders was na aan Madiba se hart. So, ons sluit ook kinders by die projek in, dít alles om die lewensgehalte van ons pasiënte­ te verbeter.”