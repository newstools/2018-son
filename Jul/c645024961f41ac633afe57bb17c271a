‘KOM klaa’ met wat jy het...” Dit was die lewensles van ’n begaafde trompetspeler se mammie aan hom voordat sy haar lewe in ’n skietvoorval verloor het. Dié wyse woorde is vir Siraaj Arendse soveel werd soos wat duisende rande in ’n beursie vir ’n ander man sou beteken. Sy oorlede mammie se woorde is wat die talentvolle Siraaj en sy broers van Manenberg aan die lewe hou. Siraaj se talent vir musiek is natuurlik en hy kan nie eens een bladmusieknoot lees nie. Als is op gehoor. Hy sê: “Niks in die lewe kom maklik nie ... Beslis nie vir my en my broers nie. Ál wat ons nou ken en wat ons besig hou, is ons musiek. “Vir my is musiek en my trompet my sielsgenoot. Musiek kan jou nog nooit teleurstel of drop nie.” Siraaj (25) speel al die afgelope 15 jaar die trompet. Son op Sondag het dié skugter maar talentvolle jong man een laat aand onder ’n brug in Kaapstad aangetref en is gelok deur die pragklanke uit sy trompet. Siraaj, wat van nature skaam is, het ’n hele week moed bymekaar geskraap om te rea­geer op Son op Sondag se versoek om ’n berig oor hom te doen. Sielsgenoot “Ek wil graag hê mense moet die man agter die trompet leer ken. “Ek is nie ’n druggie of alkoholis nie. Ek is ’n musikant wat my musiek met mense wil deel,” sê hy. Sy liefde vir musiek het al van kleins af begin. Sy familie het ’n groot passie vir musiek. “Dit is iets wat in ons bloed is. Ek kan dalk nie musiek lees nie, maar die note en klanke loop in my bloed. Ek steel met my ore en speel van die hart af,” verduidelik hy saggies. Die winter se koue het aan die musiekman gevat. Met sy gebarste lippe en geswelde wintershande hou hy sy trompet, sy sielsgenoot, styf vas. Hy plaas sy vingers amper met deernis en respek op sy trompet en neem ’n groot teug asem. Hy druk sy lippe styf teen die mondstuk en dan bekoor die klanke uit sy trompet jou. Hy sê dan skamerig: “Elke keer as ek speel, vat dit my na ’n ander wêreld ... ’n beter een. “Ek maak my oë toe en wens en bid vir ’n goeie lewe. “Dit laat my aan my ma se woorde dink. Dit gee my hoop dat ek dalk ’n kans het om iets van my lewe te maak,” sê hy. Maar omdat hy altyd in survival mode is, is dit nie vir hom maklik om oop te maak oor sy lewe nie. “My droom is om eendag nie meer in survival mode te wees nie. Om vry te wees en my musiek te gebruik om my lewe te verbeter.” Hy speel tans sy trompet elke aand onder ’n brug in die stad. “Daar is so nou en dan mense wat my musiek waardeer en ander wat net verbyry. Maar ek sal aanhou speel totdat ek raakgesien word en iemand my die geleentheid gee om verder te gaan.”