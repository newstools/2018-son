TWEE slagoffers is dood en een ernstig beseer nadat brande die naweek in shacks uitgebreek het in aparte voorvalle in die Baai. Albei brande het gisteroggend vroeg ontstaan. In die eerste voorval het drie shacks in Veeplaas wat langs mekaar opgerig is, omstreeks 03:40 gebrand. Die inwoners daarvan het alles in die vlamme verloor. Kapt. André Beetge, ’n polisiewoordvoerder, sê ’n slagoffer is in die Dora Nginza-hospitaal nadat hy ernstige­ brandwonde opgedoen het. Beetge sê hy was erg onder die invloed van alkohol. Son verneem die beseerde is die 41-jarige Dali­wonga Zamane. Die slaapkamer van sy buurman Mark Nobebe is gedeeltelik gebrand. Nobebe vertel: “Ek was op die bed toe die vuur hier langsaan begin het. Brandwonde “Ek het Daliwonga se deur afgeskop om by hom uit te kom en hom te red uit die vuur. Hy het hard geskree.” Zamane se skoonsuster Bospiho Kholisile, wat ook op die toneel was, sê: “Ek is nou op pad Dora Nginza toe om vir hom te gaan kuier. “Sy brandwonde is baie bad. Hy het in sy gesig, nek, arms en hande gebrand.” In die ander voorval is twee slagoffers dood toe ’n shack gister omstreeks 04:30 in Ngomastraat, Ikanvelihle, afgebrand het. Die shack was agter­ die hoofhuis, waarin die ouers van een van die oor­ledenes woon. Beetge sê die slagoffers was Yanga Nongqoma (26) en ’n onbekende besoeker. Nongqoma se ma is in kennis gestel van die brand deur ’n verbyganger wat die vlamme agter die huis gewaar het. Die polisie vermoed in albei gevalle het die brande ontstaan weens vlambare bronne van hitte wat teen die koue gebruik is. Die polisie maan inwoners daarteen om uiters versigtig te wees wanneer hulle enige vlam­bare bronne teen die koue gebruik.