VERSKEIE partye het hulle daartoe verbind om volgende jaar se verkiesing as een te beveg. Die partye is die First Indigenous Nation of SA, die People’s Right Party en Unison SA. Die partye het Donderdag saam met verskeie kerk­organisasies en kulturele groepe op Icosa se vergadering in Kaapstad tot dié besluit gekom. Hulle het hulself verbind tot eenheid en ’n resolusie onderteken om as een party in die verkiesing te veg. Icosa sal dus nou ’n leidende rol speel nadat baie van die kleiner partye, kulturele groepe en gemeenskappe ingestem het om hom te ondersteun. Besprekings Volgens Dawid Kamfer van Icosa is dit ’n “water­shed moment”, aangesien die vorige pogings vir eenheid misluk het. Peter Marais, wat as die voorsitter van die besprekings benoem is, sê: “Ons kan nie meer toekyk hoe dit wat aan ons behoort net weggevat word nie. Toe regstellende aksie kom, is nie een van ons daardeur bevoordeel nie. Ek is nou moeg en wil graag my ondervinding met julle deel.” Icosa se president, Dawid Kamfer, sê: “Wat die grondkwessie betref, gee dit aan die regmatige eienaars, die Khoi-gemeenskap. Dit is ’n geskiedkundige dag. Ons het ons verbind om saam te staan en as ’n eenheid te veg. Dit gaan oor om ons mense se lewe te verander deur die bruin kiesers in die Wes-Kaap te verenig.” Die koördineringskomitee sal binne 30 dae verslag doen oor die vordering wat gemaak is met die verbintenis tot eenheid.