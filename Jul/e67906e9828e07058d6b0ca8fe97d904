GARDENS se rugbyspan het Saterdag met ’n baie goeie sege onoorwonne gebly in die Oostelike Provinsie se Grand Challenge-reeks. Die Groentruie van Uiten­hage het Park op Londt Park in Port Elizabeth oortuigend met 32-18 geklop. Harlequins, die Madibaz en Polisie het hul posisie op die punteleer met waardevolle oorwinnings verbeter. ’Quins was in ’n wegwedstryd teen Progress in ’n riller-stryd betrokke. Progress het aanvanklik die pas aangegee, maar soos dikwels hierdie seisoen het ’Quins weer hul kenmerkende veggees gewys. Dayle Nel se drie het gesorg dat ’Quins die knoop met 18-16 kon deurhak. Ondanks sy naelskraapse nederlaag is Progress steeds sterk in die wedloop om by die uitspeelwedstryde betrokke te wees. Die Madibaz het Star of Hope met 27-13 geklop en Polisie was met 36-24 te sterk vir Missionvale. Despatch het gewys hy moet nooit onderskat word nie. Hy het Kruisfontein met 19-14 in ’n taai stryd geklop. Die meeste van die wed­stryde is in nat toestande gespeel, maar die spelers het oor die algemeen goed aan­gepas en aantreklike krag­metings gelewer.