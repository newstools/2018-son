SIVIWE “Shakes” Soyizwapi gee nie om hoeveel drieë hy vir die Springboksewesrugbyspan druk nie. Ál wat vir die boorling van Mthatha saak maak, is dat dit aan die einde van die dag tot ’n Wêreldbekertitel lei. Soyizwapi het die Blitsbokke met ’n vierkuns aan drieë gehelp om ’n plek in die kwarteindronde van die Wêreld­bekertoernooi te verseker. Suid-Afrika het Ierland in San Francisco (Amerika) se AT&T-stadion met 45-7 geklop. Die Blitsbokke het van­oggend (00:22) teen Skotland in ’n kwarteindstryd te staan gekom. Soyizwapi het met sy vier vyfpunters vir Suid-Afrika uitgeblink. Hy verkies egter om sy spanmaats se harde werk vir sy sukses te prys. “Ek was maar net gelukkig om op die regte tyd op die regte plek te wees,” het Soyizwapi gesê. “Die manne aan my binnekant het ál die harde werk gedoen. My job was net om die goeie werk van gehalte­spelers soos Justin Geduld, Werner Kok, Selvyn Davids en Rosko Specman af te rond.” Die Blitsbokke het met hul vertoning gewys hulle is ’n groot gunsteling om die WB-titel te verower. Daar hang egter nog ’n swaard oor hul koppe, want in die laaste vier WB-toernooie kon hulle nie verby die kwarteindronde kom nie. Die Blitsbokke weet ook dat hulle nie die Skotte kan onderskat nie. “Ja, die laaste keer dat ons teen hulle gespeel het, het hulle ons in die groepfase van die Parys-toernooi (Wêreldreeks) geklop,” het Philip Snyman, die Blitsbok-kaptein, sy spanmaats herinner. “Ons sal op ons allerbeste moet wees as ons nog in die toernooi wil bly. Ons durf hulle nie onderskat nie.” Die Blitsbokke is ook Afrika se enigste verteenwoordiger in die kwarteindronde. Kenia sou die Blitse se teenstanders in gisteraand se kwarteind wees. Hy het egter ’n gerieflike voorsprong van 26 punte in die water gegooi. Skotland het teruggeveg om Kenia in bykomende speeltyd met 31-26 te klop.