Moegamat Farouk Oliver, ’n lid van die Hard Livings-bende, het ’n tronkvonnis van 25 jaar gekry. Kapt. FC van Wyk, polisiewoordvoerder, sê dit volg ná deeglike ondersoekwerk. Oliver is gevonnis vir die moord op ’n 16-jarige laitie op 9 September 2017 in Manenberg. Hy is Dinsdag in die Khayelitsha-prioriteitshof gestraf. Van Wyk sê: “Op die moorddag het die polisie die slagoffer met verskeie skietwonde in sy bolyf ontdek. “Dié moord is gepleeg in die hartjie van ’n gemeenskap waar dit moeilik is om ooggetuies of getuies te vind. “Die 16-jarige laitie was ’n lid van die Americans en is ’n paar meter van sy huis af geskiet.” Toewyding Die waarnemende Wes-Kaapse polisiekommissaris, genl.maj. Hendrik Burger, het die cops in die saak geprys. Burger het gesê die suksesvolle vervolging het gekom as gevolg van harde en goeie spanwerk. Volgens Burger het dit die eenheid ses weke gevat om die ondersoek te voltooi. “Dis ware toewyding. “Dié speurders gee hoop aan die gemeenskap dat ons bendegeweld kan klop.” Burger het ’n beroep op die inwoners van Manenberg gedoen om met die polisie saam te werk sodat ’n veilige omgewing vir almal geskep kan word. Enigeen met inligting oor misdaad word gevra om die Manenberg-polisiestasie by 021 699 9400 of Crime Stop by 08600 10111 te skakel.