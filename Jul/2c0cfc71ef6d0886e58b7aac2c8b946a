AARON Finch, aanvangskolwer van Australië, was gister in Harare in ’n verwoestende bui met die kolf toe hy 172 lopies van net 76 balle teen Zimbabwe ge­moker het. Sy rekord was net drie lopies kort van die kanon-kolwer Chris Gayle se wêreldrekord. Die kolfvertoning van die 31-jarige kaptein van die Aussies het grootliks bygedra tot die besoekers se sege van 100 lopies oor Zimbabwe in die Drienasies-T20-reeks. Die ander span in dié Drie­nasiesreeks is Pakistan. Finch is uiteindelik uitgehaal toe hy sy paaltjies raak geslaan het. Albei paaltjies in Australië se kolfbeurt het in die 20ste beurt gekantel. Die Aussies het 229/2 aangeteken nadat hulle ingestuur is om eerste te kolf. Finch het sy persoonlik vorige hoogste telling van 156 lopies van 63 balle wat hy in 2013 teen Engeland in Southampton aangeteken het, verbeter. Sy aanvangsmaat, D’Arcy Short, het 42 lopies behaal. Finch is met 240 nou ook die voorste lopiemaker in die reeks. Fakhar Zaman van Pakistan is met 67 lopies tweede. Die tuisspan het moedig teruggeveg en het net 129/9 in sy 20 beurte bereik. Die Aussies se blitsbouler Andrew Tye het 3/12 in sy vier beurte platgetrek. Zimbabwe se span is uitgedun omdat van sy staatmakers hulle weens ’n loongeskil met die nasionale unie nie vir die reeks beskikbaar gestel het nie.