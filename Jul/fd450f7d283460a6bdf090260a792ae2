JALOESIE, erfporsies en ’n vervalste testament. Dis die middelpunt van ’n familie van ’n plaas genaamd Houtkloof, buite Caledon, se skeuring. Jacoba Valentine het die plaas van 23 hektaar wat sy van haar pa geërf het, aan haar ag kinders bemaak. Elke kind het 2,9 hektaar gekry. Ouma Valentine is in 1999 oorlede. Valentine se oudste seun, Lesley, het sy gedeelte aan sy dogter Esmerelda Molfert gegee om te bewerk. Molfert vertel: “Ek het eintlik na my pa gegaan en vir hom gesê ek het ’n visie gekry om te gaan boer op ons gedeelte van die plaas.” Sy vertel dat haar pa se gedeelte die familiebegraafplaas ingesluit het. “Daar was destyds ’n huis, maar toe ek na die plaas is om te gaan boer, was daar net ’n murasie. Ons het die huis weer gebou en die grafte wat so bebos was, skoongemaak. Ek het ook nooit ’n probleem gehad wanneer mense die grafte kom besoek het nie.” Molfert sê drie jaar het verby gegaan en haar boerdery met varke en hoenders het floreer. “Ek het twee manne gehad wat my gehelp het.” Sy sê sy vermoed die familie het jaloers geword toe hulle gesien het hulle floreer. “Toe word ons sak en pak uitgesit, want my tannie wat die eksekutrise van die testament is, het gesê my ouma se huis was nie deel van die testament nie.” Ná ’n uitgerekte hofgeding het die hooggeregshof beslis dat die testament ongeldig was en het die stukkie grond op die plaas weer in Molfert se besit geplaas. Die strydbyl is egter nie begrawe nie. Lesley sê sy suster het verlede week weer by sy huis in Hermanus opgedaag. “Sy soek nou weer my ma se ID, want daar is nog ’n boedel wat uitbetaal moet word. Maar sy is nie deursigtig nie. Ek weier om dit vir haar te gee. Sy gooi net die testament voor en hou vol dat sy een of ander aanspraak op die hele plaas het. Die testament word nou gebruik om haar eie ding te doen.” Lesley sê die meesterskantoor ondersoek ook die moontlikheid dat die testament vervals is. “Dit is nie my ma se handtekening onderaan die dokument nie. Behalwe dit is daar baie ander kwessies in die dokument wat nie sin maak nie.” Lesley, ’n afgetrede onderwyser, het self sy suster voor die hof gedaag. Hy sê sy en sy dogter se pensioen is gebruik om die lawyers te betaal. “Ons geld is nou op om weer lawyers aan te stel, maar die ding moet nou stop, anders gaan die generasies ná ons steeds voortgaan om te stry en te baklei oor my ouers se boedel.” Volkwyn het by navraag gesê sy is geskok dat haar broer en haar broerskind Son genader het. “As hulle kwessies het, kon hulle my genader het. Ek het hom gaan sien, maar hy soek nie die waarheid nie.” Sy hou vol dat die testament wel haar ma se wense is. “Ons (die kinders) het nie ’n sê oor dit nie.”