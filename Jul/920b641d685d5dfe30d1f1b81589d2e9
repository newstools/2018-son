ATLANTIS. – ’n Sekuriteitswag (27) wat daarvan verdink word dat hy twee vroulike wagte in afsonderlike voorvalle verkrag het, se borgtogaansoek is Dinsdag in die landdroshof tot 2 Augustus uitgestel. ’n Derde vrou beweer ook dat hy haar probeer verkrag het toe sy op nagskof was. Volgens een van die slagoffers werk hulle nie vir dieselfde maatskappy as die beskuldigde nie. ’n Bron het aan Son gesê die verdagte het sy slagoffers mooi uitgekies. Die bron sê die verdagte het presies geweet wanneer die slagoffers op patrollie gaan en dan toegeslaan. Tydens die eerste voorval op 26 Junie was die klaagster omstreeks 02:00 op patrollie toe sy op die fabriek se perseel oorval is. Die bewering is dat die verdagte die slagoffer se hande en voete met haar skoenveters vasgebind en haar toe verkrag het. Die bewering is voorts dat die verdagte ’n week later op ’n ander perseel toegeslaan en dieselfde modus operandi toegepas het. Die slagoffers, onderskeidelik 28 en 31, het albei genoem dat die verdagte ’n masker gedra het. Die verdagte het na bewering presies ’n week later ’n derde keer toegeslaan. Sy slagoffer het hom egter verras deur sy masker af te pluk. Hy het toe op die vlug geslaan. Die slagoffer het die verdagte herken as die sekuriteitswag by ’n nabygeleë fabriek. Rdl. Barbara Ras, ’n kampvegter vir kinder- en vroueregte, meen ’n moontlik reeksverkragter is dalk gestuit. Ras sê: “Ons weet nie hoeveel vroue kon dalk slagoffers geword het as dit nie vir die dapper optrede van die derde vrou was nie.” Sy het bygevoeg dat vroue by die verdagte se volgende hofverskyning gaan betoog.