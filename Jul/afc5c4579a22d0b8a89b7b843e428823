DIE OP-Olifante se komende Curriebeker-veldtog kan in nét so ’n ramp ontaard soos die afgelope SuperSport Challenge. Son het betroubaar verneem dat die Oostelike Provinsie-rugbyunie (OPRU) op soek is na spelers by sy klubs vir die komende reeks. Dit beteken daar sal moontlik weer van voor af ’n span vir die Curriebeker bymekaar gekry moet word. Die OP het meestal gebruik gemaak van semi-professionele spelers in die afgelope Supersport Challenge, waar hy net een oorwinning in agt wedstryde behaal het. Die OP-president, André Rademan, het voorheen gesê hulle wil graag ’n beter span in die veld stoot vir die Curriebeker, maar soos Son verstaan, gaan daar nie ’n groot verbetering wees nie. Luidens ’n brief van die OPRU word klubs gevra om voor 16 Julie van hul beste spelers te identifiseer. Die klubs moet dan hul lyste nie later nie as 18 Julie inhandig. Dit gaan ongelukkig die huidige OP-breier, Ryan Felix, weer met net ’n maand se voorbereiding los. Die OP skop sy Curriebeker-veldtog op 25 Augustus teen Boland in Wellington af. Die OP se Grand Chal­lenge-klubkompetisie eindig eers ’n week (op 18 Augustus) voor die afskop van die Curriebeker-reeks. Afstuur Die klub wat die Grand Challenge wen, moet ook die provinsie in die jaarlikse Gold Cup verteenwoordig en sal sy beste spelers beskikbaar wil hê. As Felix weer net van klubspelers gebruik gaan maak, sal die Olifante se seisoen weer op ’n ramp afstuur. Felix sal die derde keer sedert sy aanstelling as OP-breier met ’n nuwe span spelers wenrugby moet probeer speel. Rademan het vroeër aan Son gesê die SuperSport Challenge is reeds gebruik sodat Felix en sy span op stryk kon kom. Die mat word egter nou weer onder Felix se voete uitgepluk met die nuus van nóg proefwedstryde.