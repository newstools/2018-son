DIE Hoërskool Sanctor in die Baaise Northerns gaan die naweek groot makietie hou as deel van die skool se 25ste bestaansjaarvieringe. Die Idols-finalis Christo Daniels, ’n oud-leerder van die skool, en plaaslike rap-kunstenaars tree op Saterdag 4 Augustus tydens die skool se familiepretdag op die sportveld op. Die vieringe begin 07:00 met ’n pretdraf. Die inskrywingsgeld is R20 per persoon. Kinderhoekie Naadirah Abader, onderwyser en hoof van skoolmedia en -kommunikasie, sê daar sal genoeg vermaak vir almal wees. “Die vermaak sluit in rugby, netbal en sokker, motorfietsritte, die Coca-Cola Waya Waya-trok en ’n kinderhoekie waar die kleintjies besig gehou gaan word. “Om die honger mae te vul, gaan ietsie vir almal se smaak verkoop word – van heerlike burgers en chow mein tot kerrie en rys.” Abader sê die skool doen ’n beroep op die gemeenskap om dié groot geleentheid saam met hulle te vier. Kaartjies Sanctor hou ook op 29 September ’n gala-event by die Ou Tramways-gebou vir sy bestaansjaar-reünie. Die kaartjies vir die spoggeleentheid is R160 per persoon. Oud-leerders en ander belangstellendes word versoek om hul kaartjies so gou moontlik by die skool te gaan koop. Abader sê die skool het sy deure op 18 Januarie 1993 met 20 onderwysers en 420 leerders geopen. “Tans spog die skool met 1 187 leerders onder leiding van Appollis January. Die afgelope ses jaar is ons ’n no fees-skool.”