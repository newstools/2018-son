DIE gemeenskap het gister byeengekom om sy respek aan klein Tashwell Nel te betoon. Dié kleuter (een jaar en nege maande) van Cafda Village in Retreat is Sondagaand noodlottig gewond. Sy mammie het ook ’n skietwond aan haar arm opgedoen. Die voorval het in Kom­lossy­straat plaasgevind terwyl die kleintjie op sy uncle se skoot in sy pa se kar gesit het. Volgens sy antie, wat verkies het om anoniem te bly, was Tashwell se favourite plek agter sy pa se wiel. Klein Tashwell het in die hospitaal aan sy wonde beswyk. Sy antie het gister aan Son gesê talle mense het Woensdagaand die kleintjie se roudiens bygewoon. “Dit was baie emosioneel. Daar was soveel mense en nie ’n droë oog nie. “Sy ouers is steeds baie getraumatiseerd en hartseer.” Volgens haar sal Tashwell môre ter ruste gelê word.