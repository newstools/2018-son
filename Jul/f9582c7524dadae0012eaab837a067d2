DIE Crusaders kan van ’n tuis-eindstryd in Superrugby vergeet as hulle weer ’n foutbesaaide vertoning in Saterdag se halfeindstryd opdis. Richie Mc­Caw, ’n voormalige kaptein van Nieu-Seeland en die Cru­saders, meen sy ou span durf nie ’n gevaarlike span soos die Hurricanes kanse op ’n skinkbord aanbied nie. Hoewel die Crusaders gemaklik in die kwarteindronde met die Sharks klaar- gespeel het, glo McCaw die Durbaniete is nie in dieselfde klas as die Hurricanes nie. “Dit is klein foute en herhaaldelike strafskoppe teen jou wat dinge kan laat skeefloop,” het McCaw in ’n onderhoud met 1 News gesê. “Sulke foute kan maak dat jy onder druk geplaas word, veral as jy teen ’n span soos die Hurricanes speel. Dít kan tot sewe punte teen jou lei.” Volgens Mc­Caw het die Crusaders se foute daartoe gelei dat die Sharks ’n drie kon gaan druk nadat die verdedigende kampioen die eerste 20 minute oorheers het. “As hulle daardie foute tot ’n minimum kan beperk, het hulle genoeg vaardighede en die spelpatroon om goed te vaar.”