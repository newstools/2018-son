DIE Britse fietsryer Geraint Thomas het ’n hele seisoen aan die voorbereiding vir die uitmergelende Tour de France gewy en daarom moet sy oorwinning nie as ’n verrassing beskou word nie. Só sê Dave Brailsford, die baas van die Team Sky-span. Chris Froome was die oorweldigende gunsteling om die Tour ’n vyfde keer te wen, maar dit was hom nie beskore nie. “Ons het reeds in Desember besluit Geraint se seisoen moet só verloop dat hy in Julie by die Tour de France peak. “En hy het dit skitterend reggekry,” sê Brailsford. “Die klimaks kon nie in ’n meer emosionele oomblik gekom het nie. “Die toer het só lank gevoel en was die laaste paar dae op ’n naaldpunt gebalanseer. “Dink nou aan al die emosie met só ’n merkwaardige sege.” Die 32-jarige Thomas het sy neus voor gekry met twee skofoorwinnings in die Alpe in die tweede week en het ná die 11de skof die geeltrui oorgeneem. – BBC