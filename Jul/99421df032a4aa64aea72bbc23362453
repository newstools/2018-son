’N MAN is die naweek dood in ’n skietery in Bloemendal in die Baaise noordelike gebiede. Kol. Priscilla Naidu, ’n polisiewoordvoerder, sê Jason “Junks” Muller (21) is Saterdag om en by 21:40 dood. “Daar word beweer dat ’n man gevind is in ’n erf in Scholtzstraat. Volgens die polisie se inligting is die motief vir die skietery onbekend. “Muller het ’n koeëlwond in die kop opgedoen. Die provinsiale bende-ondersoekeenheid ondersoek ’n saak van moord,” sê Naidu. Vanessa Naidoo (44), Muller se ma, se hart is verskeur. Sy vertel sy was in die huis toe vriende van Muller by haar aangekom het met die nuus. “Hulle het vir my gesê ‘Jason is nou net doodgeskiet – deur die kop en die oog’. Ek het toe op gehardloop en was eerste op die toneel, voor die polisie en ambulans. Die night watch was ook daar.” Naidoo sê Jason was potblou en dit het gelyk of hy van die mortuary af kom. “Hy is my oudste seun van vier kinders en sou op Erfenisdag in September 22 geword het. Daar is mense wat sê as die ambulans vinniger gekom het, sou hy dalk gel­ewe het,” sê Naidoo hartseer. “Hy het my altyd gehelp in die huis. Hy sou byvoorbeeld my vensters was of in die tuin werk.” Muller het eintlik by sy pa in Humewood gewoon, maar het vir ’n maand by sy ma gaan kuier. Nicole Naidoo (22), Muller se niggie, was ook op die toneel. “Hy is in die kop geskiet en sy oog was uit,” sê Nicole met trane wat vloei. Ruth Naidoo (80) is net so geskok oor haar eerste kleinkind se dood. “Hy het voor my grootgeword en het altyd uitgehelp in die huis. Ek gaan sy glimlag en jokes mis,” sê Ruth. Lawrence Bosman, voorsitter van die sektorpolisie in sektor 4, was ook gou op die toneel in Scholtzstraat. “Ons het die tyd van die skietery al gelê. Dís toe ek vier skote hoor afgaan. “Ons het opgevlieg en ek het na die toneel gegaan en dit solank afgebaken sodat niemand kan tamper met die toneel nie. Terwyl ons besig was, het nog twee skote iewers afgegaan.” Shirlene May (55) en haar man, Malcolm (56), het nog TV gekyk toe die skote buite hul voordeur afgegaan het. Malcolm sê: “Ons het eers gedink hulle skiet op ons huis en ons het platgeval op die vloer. Toe dit stil is, het ons gaan kyk. “Ek het nie dadelik vir Jason erken nie. Dit lyk of die laaste twee skote hom ge-finish het.” Oopgesluit Shirlene sê toe sy Jason se naam uitroep, het hy nog gelewe en in haar rigting gekyk. Zane (20), haar seun, was Muller se beste vriend. Hy kan nie sy trane keer nie. “Ons het in die huis langsaan gekuier en ek het vir hom oopgesluit. Net toe ek terug in die huis is, het die skote afgegaan. Hy het nog vir my gesê hy wil nie hier loop nie. “Hy was ’n baie stil outjie en hy was nie besig met gangsterism nie.” Muller word oorleef deur sy ouers en drie sibbe. Kapt. Johan Rheeder, ’n polisiewoordvoerder, sê: “Sondag omstreeks 01:00 is die lyk van ’n vrou in Groverstraat in Palm­ridge gevind. Die details rondom haar dood is nog onduidelik. “Die polisie ondersoek ’n saak van moord.”