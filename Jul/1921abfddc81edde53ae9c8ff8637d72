DIE opgrawing van die lyk van ’n “onbekende” vrou om te bepaal of sy dalk hul vermiste suster is, was die laaste hoop van ’n familie van Queenstown. Dié hoop is verydel toe Charmaine Steenkamp se familie heelpad van Queenstown af gereis het net om by die polisie te hoor hul versoek om die onbekende vrou se lyk op te grawe, is van die hand gewys. Steenkamp was ongeveer 43 jaar oud toe sy in November 2010 vermis geraak het. Sy was ’n huishulp van Gelvandale en het by haar werkgewer ingewoon. Patrick Rooy, ’n swaer, sê in 2012 het die speurder wat haar saak ondersoek, gesê sy kan moontlik verbind word met ’n lyk wat einde 2011 in Schauderville gevind is. Die ontbinde lyk van ’n vrou is op 20 Desember 2011 op ’n oop stuk veld in Schauderville gevind. Die lyk van die vrou, wat tussen 35 en 45 jaar oud was, was in ’n laken toegedraai “DNS-toetse is toe gedoen, maar omdat die lyk erg ontbind was, kon daar nie ’n duidelike monster geneem word nie en dit kon nie gebruik word nie. “En dus wou ons ’n opgrawing doen.” Rooy het einde Oktober verlede jaar ’n e-pos gekry van ’n cop dat die inquest afgehandel is. In die e-pos is geskryf dat die kwessie oor die opgrawing en die besluit daaroor op 23 November 2017 bespreek sou word. Enigste “Ons het Sondag vir dié doel Baai toe gekom en het vandag (Maandag) die nuus gekry dat omdat ons versoek ’n siviele kwessie, die bepaling van identiteit, is en nie ’n kriminele saak nie, is ons versoek afgekeur. “Daarmee het ons enigste kans om vas te stel of die vrou wat begrawe is Charmaine is, verdwyn. Dit was soos ’n grashalmpie waaraan ons vasgeklou het.” Rooy voeg by hulle is ontevrede omdat dit só lank nadat hulle die e-pos ontvang het, geduur het vir die departement van openbare vervolging (DOV) om hulle van die besluit te laat weet. “Van Oktober tot gister was daar geen kommunikasie nie.” Hy sê die onsekerheid oor wat met Charmaine gebeur het, vat aan sy skoonma, Johanna (71), en sy vrou, Bella, se gesondheid. “Hulle wil net afsluiting vind; of die nuus positief of negatief is. Nou sal hulle altyd wonder. “En as sy vermoor is, loop die killer dalk nog vry hier rond.” Tsepo Ndwalaza, ’n woordvoerder van die nasionale vervolgingsgesag in die Oos-Kaap, het gesê om ’n opgrawing te doen, moet ’n hofbevel verkry word. “Die hofbevel is slegs in die hooggeregshof verkrygbaar en word gewoonlik in die vorm van ’n aansoek ex parte ingedien.” Ex parte beteken dat die aansoek in belang van een party ingedien word. “As die aansoek geweier word, het hulle die reg om teen die besluit te appelleer. “Die aansoek ex parte kan slegs gedoen word afhangende van hoe vinnig die beëdigde verklaring ingedien word ter ondersteuning van die aansoek en hoe vinnig dit in die hooggeregshof aangehoor kan word.”