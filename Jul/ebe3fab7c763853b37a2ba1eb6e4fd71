DIE DA-hoofsweep in die Wes-Kaapse wetgewer, Mark Riley, het Lennit Max gister sterkte toe­gewens. Max is onlangs aangestel as spesiale adviseur vir die minister van polisie, Bheki Cele. Son het vandeesweek berig hy het dié pos aanvaar weens frustrasie omdat die DA-leierskap glo weier om sy ervaring in die polisie te gebruik om misdaad te bekamp. Eerbare Max was al minister van gemeenskapsveiligheid en polisiekommissaris. Riley het hom voorspoed toegewens en gesê sy opvolger sal gou bekend gemaak word. Max het vroeër gesê hy het as ’n DA-LPP bedank, maar bly ’n DA-lid. Bonginkosi Madikizela, Wes-Kaapse DA-leier, het Dinsdag gesê Max het effektief van dié party weggestap en dit sal die eerbare ding wees om daaruit te bedank.