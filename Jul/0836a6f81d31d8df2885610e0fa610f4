’N JOLLERY is glo die oorsaak van ’n brand waarin ’n ma haar huis verloor het. Son het Woensdag berig oor Belinda Mitchell van Belhar wie se dogter, Gaynor (23), na bewering haar huis aan die brand gesteek het. Die ma het aan Son vertel Gaynor het dronk van ’n paartie afgekom, haar poedelnakend uitgetrek en die huis aan die brand gesteek. Belinda het toe gesê sy vermoed Gaynor se vriende het haar drank gespike. Gaynor Mitchell, ’n student aan die Northlink-kol­lege­, sit nou agter tralies in Pollsmoor tot haar volgende hofverskyning op 4 September. ’n Buurvrou vertel dit gaan op die oomblik nie goed met die jong vrou nie. Sy en twee ander vroue wat anoniem wil bly, het gister aan Son vertel Belinda­ jol met ’n getroude man en dis om dié rede dat die dogter so opgetree het. Een vrou wat ’n video-clip van Gaynor gemaak het terwyl die cops haar in die polisievên laai, beweer die jollery kom al ’n tyd aan. “Gaynor kon dit nie meer hanteer nie. “Terwyl die polisie haar in die vên gelaai het, het sy nog gesê sy is gatvol van haar ma se jollery.” Belinda ontken alles. “Die man is geskei en ek het hom hier laat kom intrek,” het sy gesê. Belinda sê haar oorlede man en die kinders was baie geheg aan mekaar.