DIE saak teen twee broers wat daarvan aangekla word dat hulle vyf jaar gelede ’n man van sy beursie met R3 000 beroof het, is in die Oudtshoorn-streekhof vir die uitspraak uitgestel. Jaswin Fredericks (28) en Ferdinand Ewerts (35) pleit onskuldig op ’n klag van roof met verswarende omstandighede nadat hulle na bewering die 25-jarige Andries du Preez op 24 Julie 2013 in Hoogstraat met ’n mes gesteek en beroof het. Ferdinand het Vrydag in kruisondervraging deur Willem Vister, die staatsaanklaer, getuig dit was sy eie beursie en geld wat die polisie in sy besit gevind het toe hulle in die vroeë oggendure in Jacobsonstraat gearresteer is. Hy was saam met sy jonger broer op pad na ’n taverne in Bridgton om vir hom bier te gaan koop. Dit was ’n opdrag van sy ma, het hy getuig. Hy het daarby ontken die feit dat sy ma die geld aan die klaer terugbetaal het, is ’n bewys dat hy en sy broer die man beroof het. “Ons het haar nie gevra om dit te doen nie,” het hy gesê. Vister het dit aan hom gestel dat hy leuens vertel, waarop hy geantwoord het dat hy ’n eed afgelê het en in die hof is om die waarheid te praat. Vaughn Shone, die twee broers se regsverteenwoordiger, het die hof vir hul vryspraak gevra omdat hul weergawes redelik moontlik waar kan wees en hulle nie deur die klaer geïdentifiseer kon word nie. Retha Pretorius, die streeklanddros, het die hofsaak daarna vir uitspraak tot Maandag uitgestel.