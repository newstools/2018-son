NET drie maande nadat haar dogter Helga Booysen oorlede is, moet Gladys October van Jame­sonweg in Schauderville weer by ’n oop graf staan. Hierdie keer is dit Helga se jongste seun, Jovahn (24), – October se kleinseun – vir wie sy moet begrawe nadat hy Saterdagaand doodgesteek is. October (65) het gesê sy het Saterdag vroegaand by vriende ingedraai om te gesels nadat sy brood gaan koop het. Sy het vertel toe sy by die huis kom, het sy gehoor Jovahn, wat by sy meisie in ’n circle in Highfieldweg gebly het, het ’n top kom haal om aan te trek. “Ek het vis gebak vir ons om te eet. Ek het die kombuis skoongemaak en was besig om die hoender vir die volgende dag skoon te maak toe ek hoor hoe iemand skree. “Dit was so voor tienuur die aand. ‘Ant Gladys, kom uit, kom uit! Vahn lê in die circle!’ het die persoon geskree.” Volgens haar het sy by die huis uitgehardloop en haar kleinkind bebloed sien lê. “Jovahn Booysen. Ek het geskree: ‘Wat het gebeur?!’, maar niemand kon ’n antwoord gee nie. Dit was nie ’n mooi gesig nie, want hy is baie wreed vermoor. Seergekry “Daar was ’n tou om sy nek gebind en hy is met ’n breë lem gesteek. Dit was ’n diep wond,” het sy verduidelik terwyl sy na haar hart wys. Sy het bygevoeg die bloed het “soos ’n rivier” geloop. “Ek het gedink hy het net seergekry, maar toe ek nader kom, toe voel ek hy is dood. “Sy oë was nog half oop en toe maak ek dit toe en bid dat die Here sy siel vat, en ek het dankie gesê vir die jare wat Hy hom vir ons gegee het.” Volgens October het almal wat op die toneel was, gesê hulle het hom daar gekry. “Ek vertrou God gaan vir my die openbaring kry wie hom doodgemaak het. “Ek is nie kwaad nie, maar voel die een wat hom doodgemaak het, moet betaal. “My kind was nie ’n gangster nie. Hy was stout en is nou onlangs gevang vir roof. “Hy het uitgekom en vir my gesê: ‘Mamma, ek is nou klaar met dit.’ ” October is bekommerd oor Jovahn se begrafnisonkoste. “Ek weet nie waar ek die geld gaan kry om hom te begrawe nie. “Sy ma, Helga, het gesê sy het polisse gehad vir haar kinders, maar ek het haar drie maande gelede begrawe. “Sy het in Riemvasmaak met ’n Rastaman, Blake, gebly. Ek weet nie hoe om hom in die hande te kry nie. “Ek hoop hy sal die dokumente hierheen kan bring. “Iemand het gesê ek moet Jovahn by die hospitaal laat uitbrand, maar hy is nie ’n dier nie. Hy is my kind. “Sy ma is in Jacksonville begrawe en ek wil hê hy moet by haar lê.” Jovahn het ’n broer, Jo­cluan (27), wat geestelik gestrem is. Hy is tans in veilige bewaring in die St. Albans-gevangenis terwyl hy wag vir ’n bed in ’n hospitaal vir versteurdes. “Ek gaan die speurders vra om hom uit te laat kom vir sy broer se begrafnis.” October het verduidelik hoe moeilik die tragedie vir haar is. “Ek gaan nie meer huil nie. Ek het die hele naweek my trane geëet, maar ek het God gevra om my stil te maak. “Wat God gedoen het, is welgedaan. Ek kan nie daarteen stry nie. “Ek het nou die eerste keer geëet. “Ek het gister (Sondag) heeldag net tee gedrink, want as ek wou eet, het ek voor my gesien hoe hy lê.” Sy het gesê Jovahn was ’n mensemens wat baie lieflik was. Kol. Priscilla Naidu, ’n polisiewoordvoerder, het die voorval bevestig. “Die motief en verdagtes is nog onbekend. Die Gelvandale-polisie ondersoek ’n saak van moord.”