DIE grootbase van WP Rugby moet pa staan vir die patetiese stand van sake in dié unie. Die WP en die Stormers is in ’n geldelike verknorsing met Johann Rupert se Remgro-groep wat sowat R44 miljoen van WP Rugby se professionele arm eis. Benewens die finansiële reus van Stellenbosch, soek die maatskappy Aerios, wat ’n advertensie-ooreenkoms met die WP aangegaan het, vergoeding van R250 miljoen vir ’n deal wat na bewering nie eerbiedig is nie. Benewens dié geldelike gemors is die unie se afrigtingspan in ’n hoogs omstrede krisis gedompel. Dit is dus geen wonder dat die Stormers vanjaar een van hul swakste seisoene op die speelveld beleef nie. Wanneer daar onmin in ’n span se bestuur- en afrigtingspan is, maak dit nie saak hóé talentvol sy spelers is nie. Onder sulke omstandighede kan dit nie anders nie as om spelers se vertonings negatief te beïnvloed. Die vraag is hoe die WP se grootbase – insluitend die president, Thelo Wakefield, en sy raad – toegelaat het dat die situasie so kwaai handuit geruk het. Paul Zacks, WP Rugby se uitvoerende hoof, moet ook verantwoordelik gehou word vir die finansiële gemors waarin die unie hom bevind. As rugbyskrywer moet ek reeds etlike jare by swart afrigters hoor hoe sleg hulle deur Gert Smal, die WP se direkteur van rugby, behandel word. Volgens hulle is dit lank reeds aan die broei en iets waaroor hulle baie ontevrede is. Hulle het nie doekies omgedraai nie en reguit gesê Smal het rassisties teenoor hulle opgetree. Dit voel vir hulle die enigste rede waarom daar swart afrigters in die WP se strukture is, is om aan die unie se kwotavereistes te voldoen. Al is dié sogenaamde swart afrigters baie bekwaam en bevoeg om belangrike rolle in die afrigtingstrukure te vul, kry hulle nie genoeg ondersteuning nie. Hulle voel hulle word ook nie ernstig opgeneem nie. Hulle voel hulle word deu-rentyd ondermyn. Hoe die WP se uitvoerende raad dít kan toelaat, gaan my verstand te bowe. Die unie bevind homself in ’n uiters plofbare situasie. As daar nie daadwerklike veranderinge aangebring gaan word nie, gaan die situasie voortaan net vererger. Wat dink jy? Volg my op Twitter by @adnaan1111 of stuur ’n e-pos aan amohamed@media24.com