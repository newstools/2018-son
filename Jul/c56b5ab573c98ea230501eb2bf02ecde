DIS die Kaap van Storms. Nee, ons praat nie van die regte storms nie. Ons praat van die storms van geweld wat die streek in ’n wurggreep het. In Dinsdag se koerant lees ons op bladsy 2 van die gruwelike einde waaraan ’n tiener van Wellington gekom het. ’n Man het glo gebieg oor wat hy met haar gedoen het. Sy is vermoor, uitgebrand en soos ’n stukkende ding gedump op ’n tiep. Dít was die aaklige lot van Deoline Demas (16). Sy is op 7 Junie laas lewend gesien, maar haar lyk is eers op 15 Junie gevind. En dié gruwelikheid is glo deur Lorenzo van Rooyen, ’n familielid, aangevang. Hy het al klaar op aanklag van moord verskyn. Maar dit sal die arme kind nie terugbring nie. En onder haar storie lees ons van die brandweerman Michael Davids wat dood gevind is met steekwonde. Dit hou net nie op nie ...