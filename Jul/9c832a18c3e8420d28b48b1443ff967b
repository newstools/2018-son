KNYSNA. – Hulle is glad nie so kalm soos ’n daggawalm nie. Só sê bure oor die dampe wat uit die Rasta-kamp in Nekkies oor hulle trek. ’n Hele klomp inwoners woon slegs meters weg van die kamp­bewoners se shacks. ’n Inwonerkomitee het Maandag beraadslaag oor die daggadampe en hoe dit hul gemoed en borskas raak. Patrick Vellem, wat reg agter ’n groot shack in die Rasta-kamp woon, kla die dampe trek reguit in sy huis in en dan ruik die hele plek na dagga. Vellem sê: “My en die kinders se klere ruik al na dagga. “In die taxi kyk mense my snaaks aan en skuif dan ’n bietjie weg. Kyk, ek respekteer Rastas, maar hulle moet ook aan ander mense dink. Ek het al gaan kla en dit het gelyk asof hulle kennis neem, maar hulle doen niks nie.” Lorraine King het bygevoeg: “Die probleem begin laat in die aand en in die oggend wanneer hulle hul ganja rook. “Die rook kom straight in my shack in en ek voel skaam as ander mense in my plek inkom.” Ras Elfias “Fire” Solomon, ’n Rasta-leier, ontken dat hul dampe die lug vervuil. “Ek dink mense blaas dit uit proporsie. Ons is ’n gedissiplineerde groep. Ons almal sit saam in ’n behuisingskrisis en moet leer om mekaar te akkommodeer.”