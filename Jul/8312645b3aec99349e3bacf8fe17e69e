SY SOU tydens die skool­vakansie by haar vriende gaan kuier, maar het nooit daar uitgekom nie. Die lyk van ’n jong meisie is gisteroggend in ’n vlak graf agter die St. Helenabaai-sportterrein gevind. Dis vermoedelik dié van die 16-jarige Berodine Boyce­, ’n gr. 11-leerder van die Hoërskool Louw­ville in Vredenburg. Sy was vyf dae vermis. Die lyk was in ’n kombers en ’n swart sak toegedraai. Hoewel die lyk nog uit­geken moet word, het haar suster, Sheldine (19), aan Son bevestig die tekkie wat naby die lyk gevind is, het aan haar suster behoort. Volgens Sheldine was Berodine se sakkie Saterdag – toe sy vermis geraak het – gepak om by haar vriende in Laaiplek te gaan kuier. Maar sy vertel toe hulle by die huis kom, was die deur gesluit en Berodine was weg met die sleutel. Sheldine vertel: “Niemand weet waarheen sy is nie, maar sy is alleen hier weg. Haar sakkie was gepak en sy sou by haar vriende in Laaiplek gaan kuier. “Toe ons in die huis kom, het die sakkie steeds hier gestaan.” Volgens Sheldine het Bero­dine se vriende die Sondag kom sê sy het nooit by hulle uitgekom nie. Sheldine sê: “Ons weet nie wat om te glo nie. Daar loop te veel stories rond. “Daar is mense wat sê dat hulle haar in ’n kar sien klim het en sommige sê weer hulle het haar in Laaiplek gesien.” Sheldine sê wat vir haar die vreemdste is, is dat haar pa self Woensdagaand na haar suster se liggaam gaan soek, maar dit nie gevind het nie. Volgens Sheldine het hulle Woensdagaand ’n gemeenskapsvergadering gehou en het die gemeenskap besluit hulle gaan die volgende oggend na Bero­dine se liggaam begin soek. Sy vertel: “Skielik, toe die gemeenskap gaan soek, het hulle haar lyk gekry. “My pa het op daardie selfde kol gesoek waar sy gekry is, maar daar was niks.” Trevor Benjamin, ’n gemeenskapsleier, sê die honde-eenheid het gister­oggend gehelp met die soektog en op ’n liggaam afgekom. Benjamin sê hoewel Berodine se tekkie op die toneel gevind is, is sy nog nie amptelik uitgeken nie. Teen gister se druktyd het die polisie nog nie op Son se navrae gereageer nie.