’N YSIGE kouefront tref die suidelike, westelike en ooste­like dele van Suid-Afrika vandag en bring heelwat sneeu mee. Snow Report SA voorspel vlae sneeu van vandag af tot vroeg Dinsdag. Swaar sneeu sal op die pieke van die Kaapse berge tot in die Groot Karoo en die Drakensberge voorkom. Hoewel die sneeu groot pret kan wees vir vakansiegangers in dié gebiede, het die SA Weerdiens ’n waarskuwing uitgereik vir die Wes-Kaap en westelike dele van die Noord-Kaap, waar ontwrigtende sneeuval, gelokaliseerde oorstromings en uiters winderige toestande saam met die kouefront verwag word. In die Oos-Kaap sal Lady Grey en Barkly-Oos soos gewoonlik lekker sneeu kry. – Traveller24