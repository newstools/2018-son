’N VERMEENDE mert van die Junky Funky- bende is Woensdagaand in ’n koeëlreën afgemaai. Die voorval het om en by 21:10 buite KFC in Tokai gebeur. Gangsters het losgebrand op ene Derek terwyl dié in sy motor was. Volgens inwoners wat verkies om anoniem te bly, word vermoed iemand het met die gewonde Derek (31) tot in St. Bonifacestraat in Hillview gery en die motor daar gelos. Derek het later in sy motor beswyk. Dit was nie ver van sy huis nie. Hy het voor in die passasiersitplek gesit. Die cops het tussen 10 en 20 koeëldoppies op die toneel gevind. Die afgelope week is verskeie mense in die Retreat-, Seawinds- en Hillview-area doodgeskiet. Rizaar Janodien (16), ’n lid van die Fast Gun-bende, is Maandagaand in Retreat om die lewe gebring. Hy is in die kop geskiet. Dinsdagmiddag helder oordag is Enrico Muller, ’n taxi-driver, vol lood gepomp. Hy en nog drie mans het in Seawinds in sy motor gesit toe daar op hulle los­gebrand is. Muller is in die daghospitaal oorlede. Die ander drie mans is gewond. Dinsdagaand het Zane Jonkerman (37) van Hillview in ’n drive-by-shooting omgekom. Hy is gistermiddag volgens Moslem-geloof begrawe. Jonkerman het sy motor by sy huis uitgetrek en was op pad werk toe toe hy in die visier beland. Hy is 14 keer raak geskiet en het agter die stuurwiel aan sy wonde gesterf. Kort daarna – vroeg daardie selfde aand – is die 28-jarige Tyrone Davids van Hillview in ’n ander drive-by shoot­ing koelbloedig doodgeskiet. Hy is om en by 18:50 in Amatolastraat vol lood gepomp toe mans uit ’n swart Toyota Conquest op hom geskiet het. Op die toneel is 19 koeëldoppies gevind. Gavin Wallburg, voor­sitter van die Steenberg-polisiëringsforum, het gekla oor die min cops in die gebied om die voortslepende bendegeweld te bekamp. Volgens konst. Wesley Twigg, een van die woordvoerders van die polisie, is niemand is nog in verband met die moorde in hegtenis geneem nie.