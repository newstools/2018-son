SIYA KOLISI móét aanbly as die Springbokkaptein. Dis die mening van Chester Williams, die legendariese Springbokvleuel. Williams het gister aan Son gesê Rassie Erasmus, Bokbreier, het nou die luukse om voortaan ook op die nommer van Warren Whiteley te kan druk om die Springbokke in die afwesigheid van Kolisi te lei. Whiteley is weer fiks. Die Bok-agsteman gaan die Lions in die kwarteindstryd Saterdag teen die Jaguares op Ellispark in Johannesburg aanvoer. Duane Vermeulen is nie beskikbaar vir die Kampioenskapsreeks nie. Whiteley behoort dus voortaan die Bokke se nr. 8-trui te dra. Williams sê oor die kapteinskap: “Wanneer Siya dalk ’n besering opdoen, is daar ten minste ’n opvolger of iemand wat onmiddellik sy skoene sal kan volstaan. “Wanneer Siya en Warren egter in dieselfde span gekies word, glo ek Siya moet die kaptein wees.” Intussen het Erasmus gister vyf nuwe spelers by die Springbokgroep ingesluit wat aan ’n oefenkamp in Stellenbosch gaan deelneem. Salmaan Moerat, Marco van Staden, Damian Willemse, JD Schickerling en Cobus Wiese is die vyf nuwe spelers wat uitgenooi is om hulle by die groep aan te sluit. Die groep bestaan net uit spelers van die Stormers en die Bulls. Erasmus het bevestig dat die spelers van die Lions en Sharks hulle by die groep sal aansluit wanneer hul Superrugby-verpligtinge afgehandel is. Willemse (losskakel) en Moerat (slot) was vroeër vanjaar vir die Bababokke in aksie. Hul Stormer-spanmaats Schickerling (slot) en Wiese (flank/slot) het ook vroeër in hul loopbane vir die Baba­bokke uitgedraf. Van Staden (losvoorspeler) handhaaf tans ’n uitstekende peil vir die Bulls. Ervare Bokke soos Eben Etzebeth (slot), Coenie Oosthuizen (stut) en Trevor Nya­kane (stut) is ook almal terug nadat hulle die toetse in Junie as gevolg van be­sering misgeloop het. Die groep is: VOORSPELERS: Pieter-Steph du Toit, Eben Etzebeth, Steven Kitshoff, Siya Kolisi, Wilco Louw, Frans Malherbe, Bongi Mbonambi, Salmaan Moerat, Si­khumbuzo Notshe, Trevor Nyakane, Coenie Oosthuizen, JD Schickerling, RG Snyman, Marco van Staden, Cobus Wiese. AGTERSPELERS: Damian de Allende, Warrick Gelant, Jesse Kriel, Embrose Papier, Handré Pollard, Ivan van Zyl, Damian Willemse.