SONDER Messi is ons net nog ’n span. So sê die 1986 Wêreld-beker-wenner Diego Maradona oor Argentinië nadat sy Wêreldbeker-toernooi Saterdag tot ’n einde gekom het toe Frankryk met ’n oorwinning van 4-3 vir die kwarteind­ronde gekwalifiseer het. Volgens Maradona het Argentinië verloor omdat te veel druk op Messi geplaas word. “Ons het meer na die cinema gekom as om te kom speel, want ons het kom kyk om die aangekondigde dood van ’n span te sien. En dit is wat gebeur het,” sê hy. “Frankryk het Messi uitgesluit sodat hy nie agter hulle kon inkom nie. Sonder Messi is ons net nog ’n span. “Die spel is op ’n manier gespeel wat ons verwag het,” verduidelik Maradona. Hy voeg by nóg ’n Wêreldbeker-toernooi het nou gekom en gegaan en Argentinië sit met niks. Een van Argentinië se mees ervare spelers, Javier Mascherano, het ook geen tyd gemors om sy uittrede uit internasionale sokker aan te kondig nie. Die middelskakel het ’n rekord van 147 wedstryde vir sy land gespeel. Mascherano het aan Argentynse TV gesê: “Hierdie hele storie is verby en van nou af is ek ’n fan van die Argentynse span. Ek hoop dat hierdie ouens in die toekoms iets kan wen.” Almal bespiegel nou ook of dit die einde van Messi se loopbaan met die Argentynse span is. Messi (31) kan wel die volgende toernooi haal, maar sal dan sy 35ste verjaardag gevier het. Die sokkerster het voorheen – in Junie 2016 – ná die Argentynse span se Copa América-toernooi ook sy stewels opgehang, maar ’n maand later was hy terug by die manne. Messi het tot nou nog geen nasionale titel met Argentinië verower nie.