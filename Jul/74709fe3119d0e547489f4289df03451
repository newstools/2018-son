’N REGSTUDENT aan die Universiteit van Suid-Afrika (Unisa) sit in Polls­moor nadat sy na bewering haar gesin se huis afgebrand het. Gaynor Mitchell, ’n derdejaarstudent van Belhar, het volgens haar ma, Belinda, vroeër die Saterdagaand gaan kuier. Belinda sê in trane dat sy nie weet wat deur haar kind se kop gegaan het nie. “Sy het net hier van haar kuierplek gekom, haar toe poedelnakend uitgetrek en die hele huis aan die brand gesteek,” het Belinda gesê. Volgens die ma het sy haar dogter geen rede gegee om die plek af te brand nie. “Alles het so vinnig gebeur en ek kon haar nie keer nie. “Binne oomblikke was die hele huis onder vlamme en ek moes toe na veiligheid vlug. “Gaynor was nog in die huis, wat besig was om te brand. “Ek het vir haar geskree om uit die huis te kom, maar sy het haar nie gesteur aan my nie,” het Belinda gesê terwyl die trane rol. Volgens Belinda het die bure van die vlamme geblus en kon Gaynor toe uit die huis gered word. Belinda sê die brandweer het uitgekom om die brand heeltemal te blus. Die student is kort ná die brand in hegtenis geneem. Belinda sê haar kind se toekoms is nou op die spel. “Sy is een van die top­studente by die kampus en ek weet nie of sy nog welkom gaan wees daar nie.” Belinda sê sy het gehoor een van Gaynor se tjommies het haar drankie ge-spike. “Sy het absoluut niks gesê nie en net die plek aan die brand gesteek,” het Belinda vertel. Volgens haar het Gaynor nog nooit in haar lewe so uitgehaak nie. Belinda sê sy gaan dringende hulp vir haar dogter kry sodra die hofsaak afgehandel is. Gaynor het Maandag vlugtig in die hof verskyn op ’n klag van brandstigting. Sy is gewaarsku om weer op 4 September in die Bellville-hof te verskyn. Gaynor bly in aanhouding in Pollsmoor. Mense wat vir Be­linda – wat nou geen heenkome het nie – wil help, kan haar by 062 979 6486 bel.