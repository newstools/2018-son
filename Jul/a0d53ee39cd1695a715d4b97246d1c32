DURBAN. – Die Wes-Kaapse o. 21-sokkerspan het gister in sy tweede wedstryd hier by Safa se nasionale toernooi verloor. Die span van Arashaat Daniels het op die buiteveld van die King Zwelithini-stadion in sy tweede wedstryd in die week lange toernooi teen Limpopo 1-2 vasgeval. Die Kapenaars het hul eerste wedstryd van die week ­lange toernooi teen Noordwes met 0-3 verloor. Dit lyk maar bra donker vir die Wes-Kapenaars en hulle kom boonop vandag teen die SA Studentespan (Ussa) sowel as die Oostelike Provinsie te staan. Daniels het ná die wedstryd gesê hoewel sy span albei wedstryde verloor het, is hy steeds positief oor die res van die toernooi. Daniels sê: “Ons sal dit regkry, daar is net te veel talent. Dinge sal verbeter.” Intussen lê daar ’n harde dag vir die OP voor nadat hy teen Ussa met 0-4 vasgeval het. Hulle speel vandag twee wedstryde en kom teen Noordwes sowel as die Wes-Kaap te staan. Ussa, wat verlede jaar in die eindstryd teen Gauteng verloor het, het die wedstryd oorheers en het die sege verdien. Nkosana More het die studente se eerste doel aangeteken nadat hy ’n dwarsskop van die vlugvoetige Dylan Murchie kort voor rustyd goed bereken het en die bal met ’n kopstamp in die doelhok gestuur het. Die ander doele is deur Thabang Chuene, Kavendree Makhene en Murchie behaal. Murchie is ook as die speler van die wedstryd aangewys. Ryan Leander van die Oos-Kaap het die bal goed langs die linkerkantlyn beheer en het by twee geleenthede kanse verbrou om doele te behaal. Die Ussa-studente sal egter al hul wedstryde moet wen as hulle weer die eindstryd wil haal. Hulle het hul eerste wedstryd teen Limpopo met 1-2 verloor. Uitslae: Noord-Kaap 0, Mpumalanga 3; Ussa 1, Limpopo 2; Vrystaat 0, Gauteng 2; Wes-Kaap 0, Noordwes 3; Noord-Kaap 1, KwaZulu-Natal 4; Ussa 4, Ooste­like Provinsie 0; Mpumalanga 0, Vrystaat 0; Limpopo 2, Wes-Kaap 1.