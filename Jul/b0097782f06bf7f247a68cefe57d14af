DIE skoonmaakprojek langs Ou Standfordweg in Helenvale in die noordelike gebiede van die Baai is glo gestaak omdat daar nie meer geld daarvoor is nie. Die inwoners het die afgelope week hieroor oproerig geraak en in Standfordweg tyres gebrand. Daar is klippe gegooi en be­togers het ook klippe gebruik om die pad vir motoriste te versper. Traangas en rubberkoeëls is aangewend om die groep in toom te hou. Die polisie het die pad van Windvogel tot by Gailweg afgesper. Die leerders van die Hoërskool Gelvandale is selfs vroeg huis toe gestuur as gevolg van die oproerigheid. “Ons soek werk by die mense wat sê hulle wil bende­geweld tot stilstand bring, want dit gebeur nie hier nie. “Daar is baie projekte waar paaie ensovoorts in Helenvale opgegradeer word, maar ons kry nie die werk nie. “Wanneer ons klaar gevote het, dan’s almal weg. “Daar is glo R90 miljoen gegee vir projekte in die area,” sê ’n betoger wat verkies om anoniem te bly. Hy voeg by hy het so lank laas gewerk dat hy maar sy eie plan moes maak. Nog ’n man van die Gaat sê hy sukkel sonder werk. “Ek bly al 33 jaar in my ma se backyard en het ’n vrou en kinders vir wie ek moet sorg. “Ek het maklik tien jaar laas werk gekry.” Die mense is verder om­gekrap omdat net tweeweeklikse kontrakte volgens hulle geteken word vir werk. Pieter Hermaans, ’n DA-raadslid, sê hy beoog om vandag met die mense te vergader om die probleme met hulle te bespreek. “Iemand het vir hulle die inligting gegee dat daar nie meer geld is vir die projek nie. Nou is hulle ongelukkig.”