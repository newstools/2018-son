DAAR gaan Kanye West al weer! Net toe ons so ampertjies van sy omstrede slawerny-twiets vergeet het, toe twiet hy nóg ’n spul twak. Hy hou vol ons moet tog asseblief nie weer na hom verwys as ’n rapper nie. Die mal haas twiet: “Musiek is ’n vorm van kuns. Joernaliste is eintlik minagtend en pa­- t­ronising wanneer hulle my die sanger, die rapper of selfs die popster noem. Daai tipe joernaliste tree op asof hulle beter as ons is.” Hy voeg by dat na musikante soos Prince en Michael Jackson verwys word as “recording artists” en dat hy eintlik dink dat almal wat in die musiekbedryf werk, só genoem moet word. Hy tier voort op Twitter: “Dis net nog ’n voorbeeld van diskriminasie deur die elite en op grond van klas. Prince en Michael Jackson se Wikipedia-inligting sê hulle is recording artists. In die toekoms moet almal in die musiekbedryf recording artists genoem word.” Ja, dis amptelik, Kanye se kop raas beslis.