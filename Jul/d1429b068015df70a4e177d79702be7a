DIE voormalige DA-aktivis Nontuthuzelo Jack (50) meen Mmusi Maimane kan maar kom, want sy is nie bang vir hom nie. Jack het dié uitlating gister gemaak gedurende haar getuienis in die Baaise landdroshof. Sy staan tereg op ’n aanklag van naamskending. Die Baaise burgemeester, Athol Trollip, het haar voor die hof gedaag oor haar bewering dat Trollip haar R3 000 wou betaal om dirt oor Veliswa Mvenya uit te krap. Mvenya is die voormalige voorsitter van die DA en was ’n lid van die Oos-Kaapse wetgewer. Sy het in Mei uit die party bedank. Jack het gister getuig Trollip het haar op 20 Maart 2016 vroeg die oggend gebel. Sy beweer sy en Trollip het by die bushalte naby die polisiestasie in Motherwell vergader en die twee het in Trollip se voertuig gesit en gesels. Volgens haar getuienis het Trollip haar gevra om hom te help met ’n interne DA-saak waarin sy ’n getuie was. Jack het beweer Trollip wou hê sy moes by die polisiestasie ingaan om te gaan praat oor die saak, in ruil vir betaling. Sy het getuig Trollip het R3 000 by hom gehad, maar sy het geweier om sy omkoopgeld te vat. “Ná ons gesprek het ek uit die kar geklim en hom gevloek. “Ek het vir hom gesê ek wil nie ander mense se bloed op my hande hê nie.” Jack het verder getuig sy kon nie ’n brief aan die DA skryf om haar griewe te lug nie, want as leier in die provinsie moes alles tog deur Trollip gaan. “Hoe rapporteer ek hom by homself.” “Ek wou die storie uitbring toe kontak ek vir Sisanda by die Daily Dispatch. “Ná die koerantberig op 28 Maart het Elmarie Botha van die DA my gekontak om ’n verklaring af te lê. “Toe ek haar vra wie haar gestuur het, het sy gesê Mmusi Maimane. Ek het gesê ek is nie bang vir hom nie en hy kan maar kom.” ’n Verklaring is later by die DA se James Selfe afgelê. Adv. Jomari du Toit­, staatsaanklaer, het dit in kruisverhoor aan Jack gestel dat haar en Trollip se selfoonrekords as bewyse by die hof ingedien is. Du Toit het gesê dié rekords toon dat Trollip haar nooit op 20 Maart 2016 gebel het soos sy beweer nie. Jack is ook uitgevra oor hoe laat Trollip haar op die dag gebel het. Sy het beweer hy het haar 07:00 gebel en hulle het 08:00 vergader. Du Toit wou weet waarom Jack in haar oorspronklike verklaring aan Selfe en die polisie gesê het Trollip het haar 07:00 gebel en hulle het 09:00 in Motherwell vergader. Die aanklaer het dit aan Jack gestel dat dit onmoontlik was vir Trollip om op 20 Maart 2016 met haar in Motherwell te wees, want hy was in Port Alfred in die kerk. “Trollip het kom getuig hy was in Port Alfred daardie naweek. Hy en sy verloofde het die Vrydag al vertrek. “Die Saterdag was hy by ’n krieketfees en die Sondag 09:00 was hy in die kerk. Daar is foto’s wat bewys hy was daar,” het Du Toit gesê. Die saak duur voort.