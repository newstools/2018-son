DIT lyk of Nikki Bella (34) en John Cena (41) se storie ná ses jaar regtig uit is. Die twee rofstoeiers het in April hul verlowing afgestel, maar Nikki het steeds by John gewoon. Volgens Channel24 is Nikki nou reg om met haar lewe aan te gaan. Ingeligtes na aan die Nikki sê sy het op haar eie begin shop vir goedjies vir haar nuwe plek. Die rofstoeier gaan nou glo op haar eie woon. Sy kyk tans na huise in La Jolla in San Diego terwyl haar eksverloofde in China rondreis. Noudat Nikki haar eie plek soek, is dit seker die laaste strooi vir hul verhouding, want nadat sy die verlowing verbreek het, het hulle vergeefs probeer versoen raak. Hulle was in Junie op ’n date, maar as ’n mens na die paparazzi-foto’s op TMZ kyk, kan jy sien hulle het self nie meer baie hoop vir hul verhouding nie.