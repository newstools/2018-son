CRISTIANO Ronaldo is volgens Fifa die vinnigste sokkerspeler in vanjaar se Wêreldbekertoernooi in Rusland. Baie sou dalk gedink het dié titel sou aan Frankryk se 19-jarige ster Kylian Mbappé gaan, maar hy is nie eens in die top-20 nie. Mbappe het net 32,4 km/h behaal toe hy Argentinië geterroriseer het. Hoewel Ronaldo reeds 33 is, is daar nog baie vaart in sy bene. Volgens baie is Ronaldo reeds verby sy beste in dié Wêreldbeker, maar hy het die baie ordentlike spoed van 34 km/h bereik toe hy 80 m gehardloop het in ’n teenaanval tydens sy span se 3-3 gelykop stryd teen Spanje in Sochi. Die ander spoedvrate is Ante Rebic (Kroasië), wat gelyk trek met Ronaldo teen 34 km/h, Luis Ad­víncula (Peru) teen 33,8 km/h, Santiago Arias (Colombia) teen 33,6 km/h, en Kyle Walker en Jesse Lingard (albei Engeland) teen 33,5 km/h.