ROGER Federer, die verdedigende kampioen van die mansenkelspeltitel op Wimbledon, het deurgeseil na die kwarteindronde. Dit sal die 16de keer wees dat die Switserse tennisster hom onder die laaste agt spelers van die gesogte grasbaantoernooi bevind. Federer (36) het die Fransman Adrian Mannarino (30) op die hoofbaan aangedurf. Die Switser het net 16 minute nodig gehad om die eerste stel te wen. In die tweede stel het Mannarino effens meer weerstand gebied, maar uiteindelik was dit die ervaring van jare se Grand Slams wat Federer die knoop laat deurhak het. Hy het Mannarino met 6-0, 7-5, 6-4 huis toe gestuur. Federer is goed op koers om sy negende Wimbledon-titel te ver­ower. Mannarino het in ’n Grand Slam nog nie verder as die laaste 16 gevorder nie, terwyl Federer nou reeds 32 agtereenvolgende stelle op Wimbledon gewen het. Teen druktyd was sy teenstander nog nie bepaal nie. Kevin Anderson (nr. 8) van Suid-Afrika en Gaël Monfils van Frankryk was ook nog in ’n stryd betrokke om hul plek te bepaal. Angelique Kerber van Duitsland het haar plek onder die laaste agt spelers in die vroueafdeling bespreek met ’n oorwinning van 6-3, 7-6 oor Belinda Bencic van Switserland.