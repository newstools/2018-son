’N MEISIE wat reeds drie weke vermis word, is gister na ’n tikhuis in Belhar getrace. Teen druktyd was die polisie egter nog besig om die adres te probeer vasstel. Volgens Candice Sobotker, voorsitter van die Wes-Kaapse eenheid vir vermiste mense, het hulle uitgevind Jacqueline Williams (25) word wel in ’n drug-huis aangehou. Sobotker het bygevoeg dat hulle nog die adres probeer vasstel. Sy sê: “ ’n Meisie wat haar boyfriend by dié drug-huis gaan uithaal het, het Wil­liams daar gesien. “Ons probeer nou om die meisie op te spoor, want sy word ook deur die polisie gesoek. “Sodra ons die meisie met die inligting in die hande kry, sal ons weet waar om Jacqueline te kry.” Williams, wat volgens haar mense aan skiso­frenie ly, is laas op AllPay-dag gesien toe sy vir haar ’n koeldrank gaan koop het. Reeds voordat die tip-off oor haar by die polisie uitgekom het, het haar skoonsuster, Estrolita Heuvel, vermoed dat sy deur gangsters aangehou word. Heuvel sê: “Ons vermoed dat ’n ene Nella haar vir tik aan die gangsters verkoop het. “Nella is glo nou op die run en sy vlug van die polisie.” Heuvel vertel: “Mense het ons kom roep en gesê sy sit op ’n hoek ’n paar strate weg van ons. “Toe ons daar kom, was sy klaar weg. “Twee dae daarna het daar weer mense kom sê hulle het haar gesien. “Dis tóé dat ons hoor van ’n Nella saam met wie sy dalk weg is. “Ons vermoed Nella het haar dalk vir tik verkoop. “As sy nie betrokke was nie, sou sy nie weghardloop nie.” Heuvel sê hulle is baie bekommerd oor Williams omdat sy nou reeds drie weke nie haar pille gebruik het nie. “As sy nou net die heeltyd vol drugs gepomp word, gaan sy mos nie weet waar sy haarself bevind nie. Heuvel sê sy het al begin vrees dat Williams iets oorgekom het en nie meer in Belhar is nie. Konst. Wesley Twigg, ’n polisiewoordvoerder, het bevestig dat die polisie tans die saak van die vermiste jong vrou ondersoek. Twigg het egter nie uit­gewei oor of die polisie ’n tip-off gekry het dat Wil­liams by ’n drug-huis aangehou word nie.