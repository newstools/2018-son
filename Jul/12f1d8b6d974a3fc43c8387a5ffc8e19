DIE man wat sy vrou van agter af geseks het nadat hy ’n deel van haar kopvel met ’n mes van 30 cm afgesny het, is skuldig bevind. Die 52-jarige man het gister in die Parow-streekhof verskyn. Landdros Amanda van Leeve het hom skuldig bevind aan twee klagte van aanranding met die doel om ernstig te beseer en twee klagte van verkragting. Die voorval het in Desember 2016 in Delft gebeur. Die egpaar is al 26 jaar getroud, maar is reeds ’n ruk vervreem. Die man het vroeër getuig sy vrou (45) het gereeld rondgeloop wanneer sy haar Sassa-geld kry en dan het hy haar gereeld aangerand. Die man het toe getuig op die betrokke dag was sy by ’n ander man. Hy het ’n brief aan haar geskryf en iemand het dit na haar gevat. Hy wou gehad het sy moes huis toe kom. By haar terugkeer het hy haar gevloek en haar vir ’n hoer uitgeskel. Hy het getuig hy het nie van haar hare gehou nie en wou dit met die mes van 30 cm lank afsny. “Ek het haar gevra om haar klere uit te trek omdat ek bang was sy hardloop weg. “Ek wou dinge uitpraat,” het hy getuig. “Sy het kaal op die bed gesit en later met my penis begin speel.” Die man het toe gesê sy vrou wou seks van agter gehad het. Van Leeve het gesê dit is onwaarskynlik dat iemand seks wou hê terwyl die bloed van haar kop af vloei. “Geen mens sal onder sulke omstandighede instem om seksuele omgang te hê nie. “Die beskuldigde moes die bloed gesien het. Ek verwerp sy weergawe.” Die vrou is toe na bure toe wat haar hospitaal toe geneem het. Die landdros het ook weer verwys na die distriksgeneesheer wat vroeër getuig het. “Hy het gesê hoe groot die wond aan haar kop was en dat ’n mens haar skedel kon sien. Sy kon dood gewees het.” Sy is later oorgeplaas na die Tygerberg-hospitaal, waar plastiese chirurgie op haar kopvel uitgevoer is. Die man word vandag gevonnis.