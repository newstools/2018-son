BRADLEY Fredericks se huurder het glo ’n hele maand lank aan sy moord beplan. Volgens ’n ingeligte het Fredericks se huurder, wie se naam aan Son bekend is, hom glo aan die polisie oorgegee. Fredericks (41), wat in Orpheus­straat, Woodlands, gewoon het, was sedert 9 Julie vermis. Hy is egter eers op 21 Julie amptelik as vermis aangemeld. Volgens Anthea van der Vent, die woordvoerder van Lentegeur se gemeenskapspolisiëringsforum, het hulle ’n oproep van Fredericks se buurman gekry. Dié het vertel iets vreemds gaan by Fredericks se huis aan. Van der Vent sê: “Die neighbour het ons vertel mense het Fredericks se goed uit sy huis gedra en sy het Fredericks self omtrent twee weke voor dit laas gesien. “Die neighbour was bekommerd omdat Fredericks voorheen elke oggend buite gestaan en gegroet het. “Toe was Fredericks skielik twee weke lank nêrens te sien nie.” Van der Vent sê hulle het toe ’n soektog van stapel gestuur. Vrees “Ons het oud-raadslid Natalie Bent gebel en gehoor of sy hom by die kerk gesien het omdat hy gereeld daar was, maar ook niks. “Dis tóé dat ons en die polisie begin soek het.” ’n Betroubare informant vertel dat Fredericks persoonlik aan iemand vertel het hy vrees vir sy lewe. Die persoon sê leidrade is toe opgevolg en ’n getuie is opgespoor wat bos gelos het. “Volgens die getuie het die 24-jarige huurder Fredericks se moord beplan omdat hy na bewering die huis vir homself wou hê. “Die huurder het sewe maande saam met Fredericks gewoon en het glo ’n maand aan sy moord beplan.” Van der Vent sê hulle het saam met die polisie in ’n veld na Fredericks se lyk gaan soek. “Ná 20 minute het ons sy lyk so 200 m weg van sy huis gevind. Dit was in ’n diep graf begrawe.” Son verneem die huurder het hom gister aan die polisie oorgegee. Die informant voeg by dat drie ander mense ook vir ondervraging in die cop shop was. Sers. Noloyiso Rwexana, ’n polisiewoordvoerder, het bevestig ’n saak van moord is geopen nadat die lyk van ’n man in ’n graf gevind is. “Omstandighede rondom die voorval word nog ondersoek. Ondersoekbeamptes volg tans alle leidrade op. Geen arrestasies is nog gedoen nie.” Fredericks se familie wou gister nog nie kommentaar lewer nie.