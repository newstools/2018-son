OUDTSHOORN. – Die South African Majorette and Cheerleaders Association (Samco) het die verlede naweek sy Trompoppiekampioenskap aan­gebied. Die drummies het hul staal behoorlik getoon in dié kompetisie wat Saterdag hier geëindig het. Die voorsitter van die SWD-trompoppievereniging en van die plaaslike reëlingskomitee, Johnny Bisschoff, bestempel die kampioenskap as ’n reuse-sukses. Bisschoff sê: “Ons het positiewe terugvoer van be­soekers gekry. Hulle het die verrigtinge as fantasties bestempel. “Die mense was beïndruk met die gasvryheid, vriendelik­heid en behulpsaamheid van die inwoners en hoe netjies die dorp is. “Die Oudtshoorn-munisipaliteit het meer as sy kant gebring, en daarvoor is ons geweldig dankbaar.” Dit was die tweede keer dat die kampioenskap in Oudtshoorn aangebied is; die eerste keer was in 2008. Bisschoff sê altesaam 2 800 deelnemers, 360 afrigters en honderde ouers en familielede het van oor die land heen op Oudtshoorn toegesak. Hy sê dit het vir ’n geweldige ekonomiese hupstoot gesorg. Elite-afdeling Bridgton Senior Sekondêr (BSS) het die Presidentsliga gewen en is as die Kampioen van Kampioene aangewys. Die Hoërskool Môrester was derde en De Rust vyfde. Danksy die prestasies van BSS en Môrester sal hulle volgende jaar in die Elite- afdeling deelneem. BSS het vier van die af­delings in die eindronde gewen: Pom/Non-Prop; die Flag Group, Baton Group en Large Drill. Hy was ook die naas­wenner in die Throwing Prop-afdeling. Die eerste groot mikpunt van ál die spanne is om deur te dring tot die finale groep van agt in die afdelings van die liga waarin hulle deelneem. In die Elite-afdeling vir laerskole het Van Reede die sewende plek behaal en Sacred­ Heart het negende geëindig. Van Reede was vierde in die Baton-afdeling. Die Hoërskool Oudtshoorn het 10de van die 16 spanne geëindig. Hy bly in die Elite-af­deling aangesien net die laaste drie spanne afskuif na die Presidentsliga. Die kampioenskap word volgende jaar in Oos Londen aangebied.