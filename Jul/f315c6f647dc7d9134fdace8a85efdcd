GEORGE. – ’n Man (52) vertel “baie gelowige” diewe het hom beroof. Lundi Tshando bly alleen in sy huis. Hy vertel hy was besig om die Bybel te lees toe hy hoor iemand peuter aan sy agterdeur. Tshando, wat ’n vleis-en-popcorn-stalletjie bedryf, sê: “Toe ek hoor iemand peuter, het ek gaan kyk en die agterdeur oop­gemaak. “Twee mans wat met messe ge­wapen was, het my teruggestoot in die huis. “Een van die mans het my in die voorkop gesteek. Dit het gebeur terwyl ek besig was met voorbereiding vir ’n kerkdiens.” In die sitkamer het die verdagtes die oopgeslane Bybel gesien. Doodlem “Dis toe dat die twee mans vir my sê ek moet ’n gebed vir myself doen – en sommer vir hulle ook. “Terwyl ek met my oë toe gestaan en bid het, het hulle my flat-screen-TV, R600 kontant, my selfoon en my jacket gesteel en uit die huis gevlug.” Tshando het bygevoeg hy was oortuig daarvan dat een van die twee mans hom gaan doodlem terwyl hy gebid het. Hy vertel hy het aan sy linkerskouer en kop beserings opgedoen. ’n Buurvrou sê hul gebied raak nou ’n steelnes. Die polisie het reeds die voorval begin ondersoek.