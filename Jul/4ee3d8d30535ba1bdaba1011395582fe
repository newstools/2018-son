EEN van Kleinskool se oudste en mees geliefde inwoners sit dalk een van die dae sonder ’n dak oor sy kop. Boonop vier Willem “oom Boere” Engelbrecht volgende week sy 91ste verjaardag. As hy die kersies op sy verjaardag uitblaas, gaan sy enigste wens wees om voor sy dood ’n huis te kry waarin hy sy laaste jare op die aarde in gemak en vrede kan uitleef. Oom Boere woon al sedert die 1970’s in sy nou vervalle sinkhuis, maar dié huis word een van die dae gesloop om plek te maak vir ’n nuwe teerpad. Bouwerk aan die pad het reeds rondom die huis begin­. Die pad strek regdeur Barberry-weg in Kleinskool. Engelbrecht sê hy het die huis in sy jonger dae met sy eie hande gebou. “Ek word by die dag net meer bekommerd, want ek het nie ’n ander heenkome nie. “Ek is nou al so oud. “Dit is byna onmoontlik om van nuuts af te begin blyplek soek.” Engelbrecht se dogter, Charmaine Panganie, sê benewens die feit dat mense haar pa se huis wil platslaan, woon die bejaarde in haglike omstandighede in sy sinkhuis. Volgens Panganie word die huis sopnat wanneer dit reën. Haar pa bibber van die koue in die wintermaande. Daar is gate in die huis se dak en die plankvloer is kapoet. Engelbrecht is te siek om die buitetoilet te gebruik. “My pa woon al sy lewe lank hier. “Ons hoop van harte dat die metro kan ingryp om my pa te help.” Neville Higgins, die raadslid in die gebied, sê hy het in 2016 bewus geword van Engelbrecht se ontbering. Volgens Higgins het hy gehoop om vir Engelbrecht op sy 90ste verjaardag al ’n huis te kry, maar dit het nie gebeur nie. Higgens sê almal in Kleinskool­ ken vir oom Boere. Hy was op sy dag ’n bakker wat die heerlikste brode, koek en pasteie gebak het vir mense in die area. “Ek het die amptenare van die munisipaliteit bewus­ gemaak van die oom. “Hulle wou hom Joe Slovo­ toe laat verhuis, maar dit gaan nie deug nie. “Ek is persoonlik druk besig om ’n plot in Kleinskool te help identifiseer en om oom Boere op die destitute­-lys te kry. “Die oom gaan nié sterf voordat hy die huis kry wat hom regtens toekom nie.”