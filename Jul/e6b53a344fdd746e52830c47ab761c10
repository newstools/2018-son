WAYNE Parnell se strewe om weer sy beste peil te bereik, het momentum gekry. Ná sy suksesvolle veldtog as die voorste paaltjievraat vir die Edmonton Royals in die Kanadese Global T20-toernooi is hy gereed vir nóg ’n taak. Die fokus van die veelsydige speler van die Cape Cobras is nou op ’n kontrak met die Engelse graafskap Worcestershire in die Eerste Liga. Parnell sê: “My hoofdoel is om Worcestershire te help om die kwarteindronde van die T20-reeks te haal.” Hy vertrek Maandag na Engeland. “Ek wil ook die kans gebruik om weer my beste peil te bereik. “Ek glo dat ek met my unieke boul- en kolfvaardighede ’n bydrae tot Worces­tershire en die Cobras se sukses kan maak.” Parnell (29), wat verlede seisoen met talle beserings gesukkel het, het ook sy nasionale kontrak gedurende dié tydperk verloor. Hy was sedert Januarie op die kantlyn voordat hy Kanada toe is.