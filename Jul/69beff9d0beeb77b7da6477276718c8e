DIE Oos-Kaapse hooggeregshof het Donderdag beslis dis ongeldig en ongrondwetlik dat die regering talm om swak en onveilige skoolinfrastruktuur te fix. Die voorspraakgroep Equal Education (EE) het dié saak, bekend as #FixTheNorms, teen die departement van basiese onderwys ingestel. Die waarnemende regter Nomawabo Msizi het gesê: “Ek kan my nie voorstel waarom – uit die aard van die reg ter sprake en die talle krisisse – die respondent nie ’n plan kan maak om hulpbronne toe te wys nie. As sy (Angie Motshekga) beweer sy kan nie, is sy verplig om daai versuim te verdedig.” Msizi sê die minister laat mense aflei ons kan nooit van die regering verwag om verantwoording te doen nie. – News24