WERKGEWERS in die skoenbedryf vergader na verwagting vandag op die 12de dag van die verlammende nasionale staking om dit tot ’n einde te probeer bring. Die arbeiders in dié bedryf het omstreeks drie weke gelede ’n finale aanbod van ’n loonverhoging van 6,25% verwerp en daarna met ’n beskermde staking begin. Die vakbonde die Southern African Clothing and Textile Workers’ Union (Sactwu) en die National Union of Leather and Allied Workers (Nulaw) eis ’n 9.5%-verhoging. André Kriel, Sactwu-hoof­sekretaris, het gister gesê die lede staan nog vas op dié syfer en sal aangaan met die staking totdat aan hul eis voldoen word. Kriel sê verder: “Ons is egter ingelig die CEO’s van skoenfabrieke vergader in Durban. “Dié vergadering is om te oorweeg of hulle ’n hersiene aanbod aan die twee betrokke vakbonde op die tafel gaan sit.” Hy sê verder hy kan nie dié vergadering se uitslag voorspel nie, maar enige nuwe aanbod sal eers na die lede gevat word vir ’n mandaat voordat Sactwu ’n besluit sal neem. Intussen duur die staking landwyd voort, sê Kriel. In Kaapstad is groot skoenmaatskappye soos Green Cross, Buccaneer en Bolton se deure steeds toe. Dié wat nog op ’n manier hul sake bedryf, doen dit op ’n veel kleiner skaal.