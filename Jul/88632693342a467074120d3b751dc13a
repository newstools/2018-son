DIE pyn van nog ’n hartseer einde tot ’n Wêreldbekerveldtog is te erg vir die Engelse sokkerspan om te verdra. Nie eens die feit dat hulle vanjaar se skouspel in Rusland in die derde plek kan afsluit, kan die Three Lions en hul breier, Gareth Southgate, troos nie. Die Three Lions kom vandag in St. Petersburg in ’n uitspeelwedstryd vir die derde plek teen België te staan. Gevra of hy al enige positiewes uit sy span se WB-veldtog kon neem, het Southgate verkies om liewer tot later te wag. “Ek dink dis iets wat miskien nog so ’n paar dae moet wag, want tans voel ons die pyn en hartseer van ’n nederlaag,” het Southgate gesê. “Om eerlik te wees, niemand van ons het verwag om in dié posisie te wees nie. As jy jouself tot in so ’n posisie kry en goed speel, moet jy sulke geleenthede ten volle benut. Die kleedkamer is tans ’n baie moeilike plek om in te wees.”