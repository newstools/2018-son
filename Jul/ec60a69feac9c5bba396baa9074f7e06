DIS hoog tyd dat geweld teen vroue en kinders deeglik vasgevat word. Só het die burgemeester van Kaapstad, Patricia de Lille, dié week gesê op die 100 Men March-veldtog teen geweld teen vroue en kinders. De Lille sê Suid-Afrikaners moet hulself afvra of die vroue en kinders van die land werklik vry is van enige vorm van mishandeling en geweld. Sy wonder: “Doen ons as ’n nasie genoeg om te verseker dat ons die kwesbaarstes in ons gemeenskappe van mishandeling bevry?” En sê dan: “Die vlakke van mishandeling van en moord op vroue en kinders in Suid Afrika is steeds baie hoog. “Om dié siekte uit te roei, vereis dat alle sektore saamstaan en om dit met mening te beveg.” De Lille sê sy het die statis­tieke bekyk, en dis “regtig ontstellende syfers”. Onaanvaarbaar Die statistieke dui aan dat gemiddeld een uit vyf vroue ouer as 18 die slagoffer van geweld is en dat kinders die slagoffers is van 41% van alle verkragtingsake die afgelope drie jaar. Sy sê dis eintlik onaanvaarbaar vir ’n land met ’n grondwet wat ontwerp is om kwesbare groepe te beskerm. De Lille bestempel mans wat gewelddadig is, as lafaards. “Hulle dink hulle is so sterk of beweer dat hulle sterk is, maar hulle is in werklikheid swak,” sê sy. Sy vra gemeenskappe om meer te doen om te verseker dat alle vroue en kinders beskerm word teen alle vorme van onderdrukking, of dit nou tuis of by die werk is. Sy sê: “Ons kan nie arms gevou staan in ’n wêreld waarin vroue geminag word nie. “Ons moet ’n stryd voer om ons nasie van dié afstootlike misdade te bevry.”