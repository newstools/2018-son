SIMON Dortley meen hy doen die Nelson Mandelabaai-munisipaliteit se werk deur self die vlakte oorkant sy huis skoon te maak. Dortley, van Juniperstraat in Sanctor, sê sy versoeke vir skoonmakers val al jare op dowe ore. Die paramedic vertel hy en die kinders in die omgewing maak al langer as twee jaar die plekkie met hul eie tuingereedskap skoon. Dortley sê die rede vir sy versoek is nie net dat dit skoon moet wees nie; die kinders in die area moet ’n veilige plek hê om te speel. Hy vertel: “Ek het die vorige raadslid gevra, maar niks het gebeur nie. “En toe die nuwe raadslid, Trevor Louw, aangestel is, het ek hom persoonlik hieroor gaan sien. “Ek is toe hand en mond belowe dat daar werk van gemaak sal word. “Nog niks het gebeur nie.” Dortley woon sedert­ 1991 in die gebied. Hy betaal iemand R150 per maand om die gras op die oop vlak oorkant sy huis te sny omdat hy vrees skerp voorwerpe kan die kinders seermaak. “Al wat ek wil hê, is dat die munisipaliteit die plek met ’n stootskraper moet kom skoonvee. Ek sal die res self doen. “Hulle skraap skoon in Calpurniaweg, waar niemand bly nie, maar nie hier nie. “Ek hou van tuinmaak. Wat help dit as my tuin mooi lyk en oorkant my huis lyk die munisipaliteit se grond so?” wil Dortley weet. Hy voeg by ’n skoon ruimte sal bydra tot die kinders se veiligheid. “Ek en ander mans in die straat moes onlangs kwaaddoeners verwilder wat die kinders wou beroof wat op die vlak gespeel het.” Dortley sê nog ’n probleem is party inwoners se onwet­tige storting van tuinvullis op die vlakte. Hy onderneem om te sorg dat die munisipaliteit inligting kry oor almal wat hul vullis onwettig op die oop stuk veld los. Dortley sê hy put genot daaruit om saam met die kinders die plek skoon te maak. “Die munisipaliteit kan selfs net ’n graaf gee of ’n boom laat aanplant, maar op die oomblik gebeur niks. “Ek het tyres en aalwyne aangebring om die stukkie oop grond direk oorkant my huis af te skort, maar dan word die tyres oornag gesteel.” Hy glo: “Dit kan ’n baie mooi gebied wees hierdie.” Volgens Dortley wil hy ook spoedhobbels in die straat laat aanbring. Hy het gehoor hy moet ’n petisie laat opstel wat die inwoners in die straat moet onderteken. “Hier is ’n blinde draai en met jong mense wat so jaag, kan ’n ongeluk baie vinnig gebeur.” Volgens Louw is die versoek vir skoonmaakdienste aan waste management gestuur. “Hulle is nou in my wyk en begin dan in Extension 21. Dan move hulle na West End, Sanctor en Arcadia.”