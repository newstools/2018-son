DIE Sharks het gister hul plek in die kwarteindrondes van die Superrugby-kompetisie bespreek. Dít kom nadat die span van Durban op Kings Park met 20-10 met die Jaguares afgereken het. Die rustydtelling was 13-3 in die Sharks se guns. Die Jaguares kom volgende week op Ellispark in Johannesburg in die een kwarteindstryd teen die Lions te staan, terwyl die Sharks die verdedigende kampioen, die Cru­saders, in Christchurch aandurf. Die span van Robert du Preez (afrigter) het twee drieë teenoor die een van die Argentyne gedruk. Akker van die Merwe, haker van die Sharks, is agterna as speler van die wedstryd aangewys. Hy glo die Sharks sal aansienlik moet verbeter as hulle enige kans wil staan om die Crusaders te klop. Ruan Botha, kaptein van die Sharks, beskou die kwarteind teen die Crusaders as net nog ’n geleentheid vir sy span. Hy sê: “Ons het ’n goeie rekord in Nieu-Seeland en enigiets kan daar gebeur.” In die ander kwarteindstryde pak die Waratahs die Highlanders in Sydney, terwyl die Hurricanes en die Chiefs mekaar in Wellington pak. Puntemakers: SHARKS – drieë: Akker van der Merwe, Cobus van Wyk; doelskop: Robert du Preez (2); strafdoele: Du Preez (2). JAGUARES – drie: Sebastian Cancel­liere, doelskop: Joaquin Diaz Bonilla, strafdoel: Diaz Bonilla.