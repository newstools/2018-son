RASSIE Erasmus se Springbokspan het ’n ander spelstyl as die Suid-Afrikaanse Superrugbyspanne. Aphiwe Dyantyi het gister laat blyk daar is steeds ’n groot verskil in die manier hoe hulle die spel by die Lions benader en hoe dit op toetsvlak gedoen word. Dyantyi het vanjaar sy toetsdebuut vir Suid-Afrika in die reeks teen Engeland gemaak. Die 23-jarige spoedvraat gaan Saterdag op vleuel vir die Lions in die een kwarteindstryd van die Superrugby-kompetisie teen die Jaguares op Ellispark in Johannesburg uitdraf. Die boorling van Oos-Londen het oor die verskillende spelstyle gesê: “Ons gebruik ’n heeltemal ander stelsel as die een wat by die Bokke gebruik word. “Dit maak sake uiteraard glad nie makliker nie. “Aan die einde van die dag, bly die spel van rugby steeds dieselfde. “Dit maak sake somtyds egter baie moeilik, maar ons sal maar net moet aanpas en uitvoer wat die verskil­lende afrigters van ons verwag.” Die Springbok-afrigter is tans besig met ’n oefenkamp in Stellenbosch, waar hy met die Stormer- en Bulls-spelers werk. Die Sharks- en Lions-spelers gaan hulle later by die kamp aansluit. Dyantyi se opmerking dat die SA franchises almal verskillend speel, is dalk iets wat tot dusver die vertonings van die Bokke gekniehalter het. Voortreflike Die Nieu-Seelandse streekspanne speel almal dieselfde soort rugby. Wanneer hulle dus vir die All Blacks uitdraf, kan enige speler wat in die span kom, maklik inskakel. En dit is een van die redes waarom die All Blacks altyd met voortreflike spel vorendag kom. Die Jaguares en die Argentynse nasionale span is bykans dieselfde span. Onder die afrigting van Mario Ledesma speel die Ja­guares egter meer as ’n gehegte eenheid. Dyantyi glo die Argentyne gaan beslis ’n groot uitdaging bied. Hy verwag dat hulle Saterdag met ’n geweldige aanslag gaan kom. “As gekyk word na die eerste wedstryd toe ons vanjaar teen hulle te staan gekom het en waar hulle nou is, het hulle ongelooflik gevorder,” het Dyantyi gewaarsku. “Hulle het ál hul wedstryde op hul toer in Australasië gewen. Dit wil gedoen wees.”