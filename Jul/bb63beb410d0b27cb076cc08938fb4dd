IS BJORN Basson die South­ern Kings se nuutste aanwins? Dié voormalige Stormer- ­vleuel is oorspronklik van King William’s Town, maar is tans in die Baai. Volgens gerugte het hy by sy familie kom kuier, maar met die Kings wat op soek is na nuwe spelers, kan daar meer agter sy besoek wees. Basson is net die regte tipe speler vir die span van Deon Davids (afrigter). Hy is ewe gemaklik op heelagter en vleuel en het hope ervaring nadat hy reeds die Bulls, Cheetahs en Stormers op Superrugbyvlak verteenwoordig het. Met die Kings wat tans lyk of hulle hul heelagter Masixole Banda weens beserings op losskakel gaan inspan, sal Basson net die regte man wees om op heelagter oor te neem. Natuurlik is Basson ook ’n voormalige Springbok. Dit sal die nodige status aan Davids se span verleen om moontlik nog spelers te lok. Basson speel wel tans saam met die ander voormalige Kings-speler James Hall vir Oyon­nax in die Franse Top14. Die Kings het glad nie ge­reageer op die gerugte wat rondgaan nie. Son het betroubaar verneem die South­ern Kings se ander nuwe aan­winste – Sarel Pretorius, JC Astle en Schalk Oe­lofse – het uiteindelik by die span aangesluit en begin oefen. Dit is egter moeilik om te dink dat dié drie spelers enigsins ’n groot verskil gaan maak aan die Kings se Pro14-aanslag. ’n Speler soos Basson sal alleen ook seker nie genoeg wees nie, maar dit sal vir die sukkelende Kings definitief ’n stap in die regte rigting wees.