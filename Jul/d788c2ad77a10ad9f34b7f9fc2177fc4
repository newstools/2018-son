DIE Kapenaar Tristan Hanslo is een van die spelers wat kan baat by Safa se nuwe plan om jong spelers by Bafana Bafana te betrek in ’n desperate poging om vir die 2022 Wêreldbeker te kwalifiseer. Só het Danny Jordaan, president van Safa, Sondag gesê ná die SAB o. 21-toernooi in Durban. Jordaan het gesê die 18-jarige Hanslo, wat as speler van die toernooi aangewys is, sal genooi word om saam met Bafana Bafana te oefen. Hanslo was ’n lid van die Suid-Afrikaanse Studentespan (USSA) wat die week ­lange toernooi gewen het. Die toernooi het Sondag in die King Zwelithini-stadion in Umlazi geëindig. “Ek het reeds met Stuart Baxter, ons nasionale afrigter, daaroor gepraat. As jy gaan kyk na hoe Engeland en Frankryk in die pas afgelope Wêreldbeker-toernooi gevaar het, is dit mos net logies om die jonges te begin inspan. “As ’n speler nou 18 of 20 jaar oud is en jy tel vier jaar by, sal hy mos meer opgewasse wees as hy die nodige blootstelling kry,” het Jordaan gesê, Jordaan het ook verwys na die nasionale o. 20-span, die Amajita, wat vir volgende jaar se o. 20 Afrikanasies-toernooi gekwalifiseer het. Die Suid-Afrikaners het Malawi Saterdag met 2-0 geklop. Hy wil ook hê dat van dié spelers nou ook by die nasionale span betrek word. Hanslo is ’n eerstejaarstudent wat ekonomiese ontwikkeling aan die Universiteit van Wes-Kaapland studeer. Hy sê wil ’n beroepspeler word en sal sy studies en sokker kombineer.