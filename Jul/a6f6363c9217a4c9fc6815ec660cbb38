LIAM Jones (36) van Windvogel is gister in die Baaise hooggeregshof op twee klagte van verkragting en ’n klag van menseroof skuldig bevind. Die eerste klag hou verband met die rape van ’n 18-jarige vrou op 29 Januarie 2011 en die tweede rape-klag met dié van ’n vyfjarige meisie op 29 Julie 2013. Regter Nomawabo Msizi het in haar uitspraak oor die eerste klag gesê die klaer se ouderdom toe die voorval plaasgevind het, is in ag geneem. Sy was alleen met ’n ouer man wat self getuig het oor sy krag as ’n rugbyspeler. Hy het verder getuig­ hy het die klaagster besoek, maar het geen getuies ter ondersteuning van sy saak geroep nie. Hy het ook nie mediese bewyse gelewer van sy fisieke toestand ná die operasie wat hy ondergaan het wat hom – volgens sy getuienis – nie in staat sou stel om die klaagster te verkrag nie. Msizi het gesê sy vind dit vreemd dat Jones se pa – vir wie die klaagster se ma oor die voorval gebel het – die bewering teen sy seun “entertain” het, maar nie getuig het nie. Sy het bygevoeg dat die staat se getuienis op ’n enkele getuie gebou is en dit met onafhanklike getuienis gestaaf is. Msizi het gesê daar was teenstrydighede in Jones se getuienis oor wat gebeur het toe hy die klaagster besoek het. Sy het bygevoeg dat sy dit incredible en ridiculous vind dat iemand wat volgens sy eie getuienis baie drink, sy verhouding met die klaagster as dié van ’n mentor en ouer broer beskryf. Volgens haar is dit moeilik om te glo dat hy ’n rolmodel of ’n tipe ouer broer vir ’n matriekmeisie kon wees. Volgens Msizi is sy tevrede dat al die bewyse wat die klaagster se verkragting bevestig, voor die hof geplaas is. Die regter het ook gesê die staat kon meer doen om sy saak te versterk. Msizi het in haar uitspraak oor die tweede en derde klagte gesê wanneer die bewyse in sy geheel beskou word, was Jones nie ’n “model van truthfulness” nie. Msizi het verduidelik sy vind dit vreemd dat hy ook in hierdie saak nie enige getuies laat roep het om sy saak te steun nie. Sy het gesê Jones het in sy pleitverduideliking aangevoer hy het op die dag van die tweede verkragting hewig gedrink en uitgepass. Msizi het bygevoeg dat hy presies kon onthou wat hy gedrink het, maar nie wat voor en gedurende die verkragting gebeur het nie. Volgens die regter is dit ’n geval van selective am­nesia. Jones het getuig hy is aangerand toe hy met die vyfjarige meisie gevind is, maar die polisie het geen beserings gesien nie. Dr. Tony Moodley het ná ’n ondersoek by die Dora Nginza-hospitaal ook nie enige beserings gevind nie, het Msizi gesê. Die regter het bygevoeg daar is onder die omstandighede net een slotsom en dit is dat Jones nie die waarheid gepraat het nie. Die saak is vir voorvonnisverrigtinge tot Donderdag uitgestel.