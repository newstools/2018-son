’N MA van drie is die gelukkige mens wat op Vrydag 13 Julie byna R17 miljoen gewen het. Die vrou (47) van Bonteheuwel bly in ’n back­yard shack. Haar bejaarde ma bly ook by haar. In ’n verklaring wat uitgereik is deur Ithuba (die groep wat die Lotto beheer), staan die vrou het nou uiteindelik die kans gekry om nie meer in armoede te leef nie. Sy het die aand op TV met die draw gesien sy het gewen, maar nie geweet hoeveel sy losgeslaan het nie. “Ek speel gereeld PowerBall en Lotto. Wanneer ek speel, sal ek wel die draw op TV kyk. “Die aand van 13 Julie het ek my dogter gevra om die kaartjie vir my te kyk. “Sy het teruggekom en gesê ek het gewen. Ek het gesê ek sal die volgende dag kyk hoeveel ek gewen het,” vertel die vrou. Sy sê sy het die Saterdag gaan werk. Haar dogter het toe gaan kyk hoeveel sy gewen het en haar later gebel om te sê sy is ’n miljoenêr. “Ek het my supervisor gevra of ek vroeër kan gaan en gesê wat aangaan. “Ek wou seker maak daardie kaartjie is veilig.” Ithuba het gereël dat die vrou Johannesburg toe gaan om haar wengeld by die hoofkantoor te kry. Toe sy in Johannesburg aankom, het sy net daar besluit sy kom nie terug Kaapstad toe nie. “Ek het baie jare lank in ’n shack gebly en wil ’n ordentlike dak oor my kop hê,” verduidelik sy. Sy beplan om vir haarself ’n huis te koop en ook vir elkeen van haar twee seuns. Haar ma, dogter en klein­kinders sal by haar bly. “My dogter het matriek klaargemaak, maar het nie geld gehad om verder te studeer nie. Sy sal nou verder kan studeer sodat sy die kwalifikasies kan kry waaroor sy gedroom het.”