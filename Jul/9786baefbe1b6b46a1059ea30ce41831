MANDELADAG word vandag gevier, maar die mense van Silvertown in Uitenhage, ook bekend as Lapland, voel hulle het eintlik niks om te celebrate nie. Só sê Maggie Jacobs (59), ’n jare lange gemeenskapsaktivis in Silvertown. “Ons het in 1995 uit ou Lapland hierheen getrek. Ons het elkeen ’n sinkstruktuur as huis gekies omdat dit wat ons aangebied is, nie groot genoeg was om ’n gesin te huisves nie. “Ons het die sinkhuise gevat sodat ons die grond kan kry. “Die rectification van ons huise is in 2010 goedgekeur, maar hier het nog niks gebeur nie.” Jacobs sê die mayor en sy komitee moet kom kyk wat aangaan. “ Kwa­Nobuhle se mense het steenhuise. Greenfields het ná ons tot stand gekom, maar spog met steenhuise. “Wat is dan fout met 104 (Silvertown se huise) dat ons nie steenhuise kan kry nie?” Jacobs sê sy’t van 1982 af baklei vir huise vir haar mense. “My begeerte is dat voor my bruin kis hier uitgedra word, ál Silvertown se mense steenhuise moet hê. “Ek wonder wat dink die government van bruin mense. “Ons suig aan die bees se agterspeen. Daar’s niks meer melk nie. Ons suig net bloed.” Rachel Dyssel (66) sê hartseer sy was 48 toe sy by Silvertown ingetrek het. “My man het ook nie sy begeerte vir ’n steenhuis gekry voordat hy dood is nie...” Jacobs meen die huidige situasie is weer soos apartheid. “Ons het destyds swaar gekry en kry nou weer swaar. “Maar hier trek ons die streep. Genoeg is genoeg. Hier is net een in- en uitgang vir Lapland en volgende week maak ons hom toe.” Nqaba Bhanga, mayco-lid vir menslike nedersettings, het die navraag oor die regstelling van Silvertown se huise na ’n amptenaar in sy departement verwys. Mthubanzi Mniki, munisipale woordvoerder, het bevestig hy sal die navraag opvolg.