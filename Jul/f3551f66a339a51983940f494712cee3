DIE oud-Springbok Akona Ndungane is aangestel as een van die ambassadeurs wat sal help om die speler van die dag in die Cravenweek aan te wys. Dié week lange toernooi word van Maandag af by die Hoër Jongen­skool Paarl (Boishaai) aangebied. Dit eindig volgende Saterdag met wat bekend is as die nie-amptelike eindstryd. Ndungane is een van talle Springbokke wat hul stempel in die toernooi afgedruk het. Hy het Grens as ’n leerder van die Hoërskool Hudson Park in Oos-Londen in die toernooi in 1998 in Vander­bijlpark verteenwoordig. Ndungane en ’n groep kenners sal die top­presteerders uitsonder. Hy sê: “Om in die Cravenweek te kon speel was beslis een van die hoogtepunte van my rugby­loopbaan. “Ek is verheug daaroor om een van die ambassadeurs vir dié toernooi te wees. Dis juis in dié toernooi dat my rugbyloopbaan begin het. “Dis werklik ’n eer om as ’n ambassadeur daartoe terug­ te keer.” Die Blou Bulle, Goue Leeus en Westelike Provinsie het ook uitnodigingspanne ingeskryf om meer spelers blootstelling te bied.