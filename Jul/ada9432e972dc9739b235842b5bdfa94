GEORGE. – ’n Handsakdief moes in ’n buitetoilet wegkruip oor die gemeenskap hom wou moer. Die 23-jarige verdagte het ’n harde les gekry. Hy is pak gegee met stokke, klippe is na hom gegooi en hy is uit die stinkende gemeenskapslatrine getrek om ’n goeie les geleer te word. Die mannetjie het glo granny­ Sheila Phillips (67) se handsak gesteel toe sy van die supermark af teruggekom het. Die verdagte is opgemerk deur wakker konstruksiewerkers wat gesien het hoe hy hom in die kleinhuisie gaan wegsteek. Die tante se beursie en geld is gevind waar dit agter die toiletsitplek ingegooi is. Volgens Phillips het die verdagte opgedruk om haar winkeltrollie te stoot. Sy sê: “Maar ek het die jong dan gesê ek makeer nie hulp nie. Terwyl ek die trollie na die taxi’s gestoot het, het dieselfde jong langs my geloop. My handsak was in die trollie saam met die groceries. “Toe is hy vinnig en gryp die handsak en hol na die toilette se kant toe.” Kapt. Dumile Gwavu, ’n polisiewoordvoerder, het egter ’n boodskap om mense te laat relax: “Moenie reg in eie hande vat nie! Dis beter om sake aan te meld sodat die polisie daarmee kan deal.”