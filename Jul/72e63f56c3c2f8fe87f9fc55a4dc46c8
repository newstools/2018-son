AGT wegwedstryde in Superrugby en agt teleurstellende nederlae vir Stormer supporters. Robbie Fleck (Stormer- afrigter) en sy span het Saterdag weer in ’n oorsese wedstryd gegly toe die Jaguares hulle met 25-14 in Buenos Aires geklop het. Die Kaapse franchise het altesame tien wedstryde dié seisoen verloor, met die Chiefs en Lions die enigste spanne wat op Nuweland kom wen het. Die gevaarligte vir Fleck en sy span het reeds op hul Australasiese toer begin flikker nadat hulle teen die Waratahs, Cru­saders en Highlanders kleigetrap het. Toe het Fleck nog vol bravade gepraat van hoe seges voor die Newlands faithful sal help om vir die uitspeelrondes te kwalifiseer. Sedert Fleck se aanstelling as breier het die Stormers meer van ’n afwaartse kurwe in hul vertonings begin lewer. Vanjaar se seisoen is selfs slegter as die era waarin Kobus van der Merwe die span afgerig het. Dit het dalk tyd geword vir die Westelike Provinsie-rugbyunie se ringkoppe om ’n nuwe breier te kies nadat hulle drie jaar gelede ’n balls-up van Eddie Jones se aanstelling gemaak en geweier het om John Mitchell aan te stel. John Dobson blyk tans na die beste opsie te wees om by Fleck oor te neem. Dobson het toe mos nie die pos as afrigter van die Ierse klub Connacht gekry nie. Dít is aan Andy Friend van Australië gegee. Son verneem dit was om persoonlike redes dat Dobson op die pos uitgemis het. Dobson het verlede jaar die WP tot Curriebeker-sukses afgerig. Die WP het onder Dobson ook die eerste wenner van die SuperSport Challenge­ geword. Paul Treu, hulpafrigter by die Stormers, sal sekerlik sy naam ook in die hoed wil gooi om die huidige gemors te probeer regstel. Treu is ’n persoon wat sy gesag afdwing en as Blitsbok-afrigter groot sukses behaal het. Daar word egter bespiegel dat hy nie ’n groot gunsteling onder spelers is oor sy handhawing van dissipline nie.