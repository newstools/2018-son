“DIE ANC is en was nog nooit ernstig oor misdaadvoorkoming nie.” Só het die DA-leier, Mmusi Maimane, gisteroggend gesê nadat hy, die Wes-Kaapse DA-leier, Bonginkosi Madikizela, en die provinsiale minister van gemeenskapsveiligheid, Dan Plato, die Nyanga-polisiekantoor besoek het. Dié cop shop is in die laaste boekjaar die land se “moordhoofstad” gedoop nadat 271 moorde hier aangemeld is die meeste in die hele land. Maimane, Madikizela, Plato en ander rolspelers het gisteroggend omtrent ’n uur met brig. Vuyisile Ncata, Nyanga-stasiebevelvoerder, en ander polisiebestuurslede vergader voordat hy die media toegespreek het. Volgens Maimane is dit die nasionale regering wat toegelaat dat misdaad buite beheer raak. Maimane sê: “Dis oor die ANC polisiekommissarisse aanstel wat polities connected is en nie noodwendig die beste vir die job is nie. “Daarom gaan ons altyd met dieselfde probleme met misdaad sit. “Die ANC wanbestuur die ekonomie. Ons as die gewone burgers moet eers terugstaan en onsself vra wat óns doen om te verseker die regering doen meer vir sy mense. “Mense word gearresteer, maar die tronke is reeds vol, want die nasionale regering het versuim om nog tronke te bou. “Die ANC was nog nooit ernstig oor misdaadvoorkoming nie. Ons mense word doodgemaak. Hoe langer die ANC stilsit en niks doen nie en liewer geld op sy eie sekuriteit uitgee, hoe meer gaan ons mense ly.” Madikizela het bygevoeg ’n faktor wat tot die hoë moordsyfer ly – nie net in Nyanga nie, maar in die hele provinsie – is die feit dat die bevolking in die laaste twee jaar verdubbel het. Polisiebronne het nie met dié groei tred gehou nie. Hy voeg by die Wes-Kaap het die laagste verhouding van inwoners tot polisielede in die land – 560 tot 1 in vergelyking met die nasionale gemiddelde van 369 inwoners per polisielid.