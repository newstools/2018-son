DIE baba was yskoud en al blou in die gesiggie. Daar was ook ’n blou merk aan die een kant van haar kop en sy het ook ander beserings aan haar oortjie en ook bo-op haar kop gehad. Dít is die afgryslike gesig wat Vivian Carelse (45) van Wesbank Maandag in sy voorkamer begroet het. Die baba se ma, Chantell Bernadus (30), het tot op hede nog nie die baba se geboorte geregistreer nie. Sy het die onskuldige kindjie selfs nog nie eens ’n naam gegee nie. Bernadus sal na verneem word vandag in die Blue Downs-landdroshof verskyn op aanklag van moord op haar twee maande oue baba. Sy het die afgelope drie maande in Carelse se huis gebly. Volgens Carelse het die baba die afgelope week ’n verkoue gehad. ’n Ontstelde Carelse sê: “Ons het haar die afgelope week gesoebat om die siek baba na die kliniek te neem. “Sy het liewer vir die baba hoesstroop en insmeergoed gekoop. “Maandag­oggend het haar boyfriend haar weer gesoebat om die kind kliniek toe te neem. “Dit was koud en reënerig en ek het nie gaan werk nie. “Ek het laat geslaap en toe ek omstreeks 15:00 opstaan, was alles stil in die huis. “Ek het aangeneem hulle het die baba toe wel kliniek toe geneem. “Toe ek in die voorkamer kom, het die baba alleen op die bank gelê. “Ek het die kombersie opgelig en gedink die baba slaap. “Haar ogies was toe en haar gesiggie was blou getrek. Ek het aan haar voorkop en lippies gevat en sy was yskoud. “Daar was ’n blou merk aan die een kant van haar kop en ’n merk aan haar oortjie. “Ek het besef die kind is dood en by die venster uitgekyk of ek iemand sien. “Op daardie oomblik het Chantell en haar boy­friend by die hek ingekom. “Hulle albei was lekker dronk en ek het vir hulle gesê om na die kind te kyk, want ek dink daar is groot fout. “Sy het die kombersie opgelig en begin huil. “Ek het die polisie en ambulans gebel. Die paramedici het op die toneel bevestig die kind is aangerand en Chantell is op die toneel gearresteer.” Volgens Carelse wou Chantell nie die baba gehad het nie en sy was baie nalatig met die kind. Nathan Adams van die plaaslike buurtwag sê: “Ons is uitgeroep na die geval. Die polisie het eers vier uur ná die voorval op die toneel opgedaag. “Ons is baie ontevrede oor wat met die baba gebeur het. “Dit is die derde geval in ’n kort tydjie waar ’n baba vermoor is. “Die afgelope twee maande het twee gevalle plaas­gevind waar pasgebore babas­ in dreine gevind is.” Volgens Adams gaan hulle vandag buite die Blue Downs-landdroshof teen borgtog betoog. Die polisie het bevestig dat ’n moordsaak geopen is en misdaad vermoed word.