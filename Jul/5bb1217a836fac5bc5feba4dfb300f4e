HY SAL nie in die Hongaarse Grand Prix (GP) by Lewis Hamilton tweede viool speel nie. Só sê Valtteri Bottas (Finland), Mercedes-spanmaat van Hamilton (Brittanje). Hierdie twee jaers hou die res van die deelnemers op hul tone om die Formule Een-titel. Bottas het ’n kontrak aanvaar om in die volgende seisoen weer vir Mercedes te jaag. In die vorige GP op Hocken­heim in Duitsland is hy aangesê om Hamilton toe te laat om te wen. Bottas en Hamilton het kort agter mekaar gebly toe die veiligheidskar ontplooi is. Bottas ontken dat sulke instruksies Sondag ’n gereelde verskynsel sal wees in die Hongaarse GP. Op die mediakonferensie met die jaers van die verskeie spanne het Bottas gesê: “Ek glo albei van ons sal dié naweek ons eie planne volg. “Natuurlik word elke wedren afsonderlik benader. Daar is geen sprake daarvan dat ek ’n onder­steunende rol moet speel nie. “Hopelik is dít die geval vir die res van die seisoen.” Ná die wedren dié naweek sal die spanne vir ’n maand nuwe komponente kan toets. Hul volgende wedren is eers op 26 Augustus op die Circuit de Spa-Francorchamps in België. – planetf1.com