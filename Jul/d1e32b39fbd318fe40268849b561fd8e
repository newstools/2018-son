DAAR is ’n splinternuwe, drama-belaaide reeks wat jou vir nog sal laat soebat. Die ouens daar by kykNET het vir ons die uitmuntende reeks Fynskrif geskep. Hierdie is ’n drama wat gesentreer is rondom die regsfirma Van Wyk & Ven­note. In elk van die 13 episodes het die prokureurs ’n saak wat hulle tussendeur persoonlike en familiedramas moet hanteer. Dis ’n mengsel van The Good Wife, Boston Legal, Parenthood en Brothers and Sisters en daar is ewe veel drama en komedie regdeur die reeks. Die reeks begin met een van die vennote wat aftree en fokus op siviele (en nie kriminele) sake. Daar is dus geen hofdrama nie. Daar word eerder op regsake en die emosie daaragter gefokus. Ek het na die voorskou van hierdie reeks gegaan waar ons twee episodes gekyk het en binne die eerste tien minute was ek hooked. Julle, dit is dêm goed geskryf. Daar is sterk karakters wie se rolle perfek vertolk word. Die karakters is intelligent en witty en ek het my by tye gebreek oor die snaaksighede wat hulle kwytraak. Die sepie word boonop ook in die mooi Kaap geskiet. Jy kan jou verlustig in pragtige tonele van Stellenbosch, Somerset-Wes en die Kaapse CBD. Hierdie reeks is vir my baie modern en luuks. Nie net gaan die ouerige mense voor die kassie vasgenael sit nie, maar die jonger kykers word ook getrek. Die karakter Thandi (gespeel deur Crystal Donna Roberts) is verfrissend en jonk en het my so baie aan myself herinner, want ons vat mos deesdae foto’s van alles met allerhande hashtags. Van Suid-Afrika se beste akteurs speel in die reeks, soos Neels van Jaarsveld, Tinarie van Wyk Loots, Kim Cloete en Charlton George. Hierdie is ’n reeks wat by enige ander oorsese reeks kan kers vashou.