DIE nagmerrie, of is dit ’n angsaanval, duur voort vir Suid-Afrika se sukkelende krieketspan in Sri Lanka. Sri Lanka is in ’n baie gunstige posisie om die tweede en laaste toets in Colombo te wen wanneer die derde dag se spel vanoggend begin. In die eerste toets was Sri Lanka maklik in Galle baas toe sy draaiers oorheers het, en die tweede toets volg dieselfde patroon. Sri Lanka het gister in sy tweede kolfbeurt gaan uitskei met die telling op 151/3 – reeds ’n tamaai voorsprong van 365 lopies – met die aanvangskolwer Dimuth Karunaratne (59*) weer ’n doring in die vlees. Die Proteas is in hul eerste beurt goedkoop vir net 124 lopies uitgeknikker. Dit was net die kaptein, Faf du Plessis (48), wat weer ietwat weerstand gebied het. Dié telling was ál antwoord op Sri Lanka se stewige 338. Suid-Afrika se kolwers is deur die draaiers verwoes en dit lyk onmoontlik dat hulle in die tweede kolfbeurt op dié draaiersblad met ’n merkwaardige ommeswaai sal kom om te verhoed dat Sri Lanka die reeks met 2-0 wen. Dié swak kolfwerk het die linksdraaier Keshav Maharaj se briljante werk in Sri Lanka se eerste beurt ongedaan gemaak. Maharaj het 9/129 ingeoes en sy boulvertoning word net deur Hugh Tayfield in ’n toets vir Suid-Afrika oortref. Tayfield het in 1957 in Johannesburg 9/113 teen Engeland ingeoes. “As ons die toets wen, sal my boulvertoning vir my nóg meer beteken. “Die blad het my boulwerk gehelp, maar ek het ook van die kolwers met die vlug van my aflewerings geflous,” sê Maharaj.