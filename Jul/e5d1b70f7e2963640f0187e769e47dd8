DIE Suid-Afrikaanse tennisspeler Kevin Anderson het vir die eerste keer die halfeindronde van die Wimbledon-toernooi gehaal. Die 32-jarige Anderson het die eerste gekeurde Roger Federer (36) van Switserland gister­ in die kwarteindronde op die grasbane van Wimbledon uitgeskakel. Die telling in die titaniese stryd van meer as vier uur was 6-2, 7-6, 5-7, 4-6 en 13-11. Ná ’n verspot maklike eerste stel in Federer se guns het die poppe daarna behoorlik begin dans. Net toe dit lyk of Anderson die tweede stel sou wen, het Federer die valbylpot met 7-5 ingepalm om die telling 2-0 in sy guns te maak. Die derde stel het knaend wipplank gery en weer is om die beurt punte van mekaar gewen. Anderson het egter ál meer druk toegepas en Federer het ongedwonge foute gemaak. Die agtste gekeurde Suid-Afri­kaner moes eers ’n wedstrydpunt afweer voordat hy die derde stel met 7-5 gewen het. Hy het ook die vierde stel met 6-4 gewen om ’n vyfde beslissende stel af te dwing. Nie een van die spelers wou in dié stel bes gee nie, maar Anderson se sterk afslaanwerk het gesorg dat hy uiteindelik sy neus voor kry. In nog ’n kwarteindstryd het Novak Djokovic van Serwië vir Kei Nishikori van Japan gemaklik met 6-3, 3-6, 6-2 en 6-2 geklop. Rafael Nadal van Spanje was ook voor druktyd in ’n taai stryd gewikkel teen Juan Martín del Potro van Argentinië