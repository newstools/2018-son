SOKKERKOORS het die Franse hoofstad beetgepak en die verkope van die nasionale span se sokker-hemde het die hoogte in geskiet kort voor Frankryk se Wêreldbeker-eindstryd teen Kroasië. Aanhangers het by winkels op die Avenue des Champs-Élysées en die hoofstad se République-area gespog met replika-hemde met die name van die span se sterre, soos die sensasie Kylian Mbappé en N’Golo Kanté, daarop. “Ons het baie bestellings vir hemde gehad en ons het hulle almal reeds verkoop,” het ’n bestuurder by die NSH-sokkerwinkel in Parys gesê. “Daar was baie bestellings vir Mbappé en Kanté-hemde.” Ander het weer nuwe maniere gevind om die World Cup te melk. Die Paryse bakker Didier Lavry, wat die Le Petit Mitron-bakkery bestuur, het ’n spesiale driekleurkoek vir die eindstryd gemaak. Die blou hemde van Les Bleus is orals in Parys se kroeë en kafees te sien soos wat die stad voorberei het vir ’n fantastiese naweek, wat ook gister Bastilledag ingesluit het. Die groot vraag is nou: Gaan Frankryk se sterre sy ondersteuners rede gee om fees te vier of gaan Kroasië hul harte breek? Rusland 2018 sal beslis onthou word as een van die beste toernooie ooit. Veral met die verdedigende kampioen, Duitsland, wat vroeg reeds dramaties uitgeboender is, sowel as 2010 se kampioen, Spanje. Dit sal veral spesiaal wees as Kroasië Frankryk kan klop.