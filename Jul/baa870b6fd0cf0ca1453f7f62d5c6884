SES mense het Sondag op die plaas Witrivier by Rawsonville verdrink. Jan Swartz (38), sy twee seuns, Juandre (7) en Ashley van Rooyen (5), tesame met sy neef Marco Swartz (36), sy dogter Marronique (5), asook Patrick Simon (27), het verdrink. Polisieduikers soek onverpoos na die liggame van Jan, Juandre, ’n gr. 1-leerder, en Marco. Die ses het verdrink toe die trekker waarop hulle gery het in die Jan Dutoitsrivier omgeslaan het nadat die rivier weens die hewige reënstorm afgekom het. Marco het die trekker bestuur. Maandagoggend het polisieduikers Ashley se lyk uit die rivier gehaal en kort daarna is Simon se lyk gevind nadat dit uitgespoel het. Marronique, ’n gr. R-leerder, se lyk is laat Maandagmiddag gekry. Die polisieduikers het gistermiddag nog in die ysige water na die ander drie lyke gesoek. Lettie van Rooyen (37) is diep hartseer nadat sy haar man, Jan, en twee van haar kinders in die vloed verloor het. “My man het die kinders saamgevat om na die beeste te gaan soek. “Hulle was op pad terug toe die trekker en wa in die rivier vasgeval het. “Die rivier het afgekom en die trekker het omgeslaan. “My een seuntjie Juan (10) en nog ’n maatjie het tot by ’n boom geswem en in die boom geklim. “Hulle kon gered word. My ander seuntjie se lyk is die volgende dag gekry. “Die lyke van die ander een en sy pa is nog nie gekry nie.” Jenna Jacobs (25), Simon se meisie, sê: “Ek het flou geval toe ek die tyding kry van my boyfriend wat verdrink het. “Ek het laat gelê en het vir hom gesê om nie te loop nie. Patrick het saam met die ander na die beeste gaan soek. “Hy en Juandre het aan ’n tak vasgehou, maar die stroom was te sterk en hulle is meegesleur.” Volgens Jacobs sukkel sy om Simon se dood te verwerk en kan sy nie slaap nie. Mina Keyster (52), die ma van Marco, wat die trekker bestuur het, verduidelik: “My kind het net sy werk gedoen. “Wie gaan nou vir sy vrou en hul twee seuntjies sorg? “Ek bid net dat sy liggaam gekry word om afskeid van hom te neem.” Gister was dit bitter koud, met sneeu wat spierwit op die bergtoppe lê terwyl die stormwater ysig en sterk vloei waar die polisieduikers gesoek het. Volgens sers. Noloyiso Rwexana, ’n polisiewoordvoerder, sal die polisie se duikspan voortgaan met die soektog totdat hulle die drie drenkelinge vind. ’n Geregtelike doodsondersoek is geopen.