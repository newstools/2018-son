DIE Oos-Kaap is die provinsie wat sedert Januarie die ergste deur protesaksie in die land geraak is. AlgoaFM berig dat, in die nuutste data wat Woensdag deur Municipal IQ uitgereik is, daar tot dusver altesame 144 betogings oor die gebrek aan dienslewering in Suid-Afrika was. Die Oos-Kaap is die ergste geraak, gevolg deur Gauteng. Daar was ’n effense toename in protesaksies in die Wes-Kaap en die Vrystaat. “Die voetspoor van protes-aktiwiteite word toenemend duidelik oor ’n verskeidenheid van gemeenskappe – van stede tot landelike gebiede – met ’n verskeidenheid van kwessies. “Dit sluit in toenemende eise vir behuising en werksgeleenthede in stedelike gebiede tot basiese dienste en beter bestuur in kleiner munisipaliteite,” verduidelik Karen Heese­, ’n ekonoom by Municipal IQ. Op 30 Junie vanjaar was Mpumalanga met 3% die provinsie met die minste betogings. In die derde plek was die Wes-Kaap met 15%, gevolg deur KwaZulu-Natal met 14%, Noordwes met 9%, die Noord-Kaap met 6%, en Limpopo met 5%. Die protesaksies het die laaste jare meer gewelddadig geword, sê Kevin Allan, die besturende direkteur van Municipal IQ. “Diensleweringsbetogings het ’n daaglikse kenmerk van die Suid-Afrikaanse lewe geword met ’n onrusbarende toename in gewelddadige konfrontasies tussen die betogers en polisie. “Gevolglik gaan die geleentheid vir gemeenskappe verlore om hul griewe op ’n konstruktiewe wyse op te los en munisipaliteite moet hard werk om te verseker dat die kanale vir sodanige kommunikasie toeganklik en relevant bly.” Municipal IQ is ’n gespe­sialiseerde data- en intelligensieorganisasie. Hy versamel data oor diensleweringsbetogings teen munisipaliteite met behulp van die Hotspots Monitor-instrument.