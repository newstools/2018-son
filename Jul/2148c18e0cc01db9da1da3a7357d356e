SY MA was op pad om haar lieflingbaba uit die kar te gaan haal toe ’n stuk of ses skote op hulle klap. Klein Tashwell Nel (een jaar en nege maande) van Cafda Village in Retreat is noodlottig gewond terwyl sy mammie ’n skietwond in haar arm opgedoen het. Die kleintjie se familie het gister aan Son vertel dat hulle deur baie trauma gaan as gevolg van die voorval. Die voorval het Sondagaand in Komlossystraat plaasgevind. Klein Tashwell se antie, wat verkies het om nie haar naam te gee nie, sê sy is op van al die killings op onskuldiges in die area. Die antie verduidelik wat gebeur het. “Die kar het voor die hek by Tashwell se huis gestaan. “Tashwell het voor op sy uncle se skoot gesit en sy antie, susters (6 en 9 jaar oud), niggie (6) en nog ’n klonkie (10) was in die kar. “Hulle was op pad om die klonkie van tien by die huis te gaan aflaai, want almal het by ons huis gespeel.” Die antie vertel van die kind se laaste oomblikke terwyl sy haar foon, met Tashwell se gesiggie daarop, vashou: “Tashwell se mammie het uitgegaan om hom te gaan haal, maar voordat sy aan hom kon raak, het ’n kar langs hulle kar gestop. “Die insittendes het net begin skiet. “Sy mammie is toe raak geskiet en toe die uncle hom wou aangee, het hy agtergekom die kleintjie is klaar agter die kop getref. “Hy is hospitaal toe geneem waar hy afgesterf het.” Volgens die antie is die skietvoorval nie bendeverwant nie. “Dit was ’n random­ skietvoorval. “Dit was laities wat geskiet het. Dis iets wat ’n groot probleem in ons area is. “Dit moet stop! Ons gemeenskap moet nou saamstaan en teen die jongens uitpraat, anders sal ons kinders vir ewig so sterf.” Nog ’n antie wat verkies om anoniem te bly, sê sy vrees net so vir haar kind se lewe. “Jy kan nie eens meer jou kind vir brood stuur nie, want jy weet nie of hy weer lewend terug gaan kom nie.” Kapt. FC van Wyk, ’n polisiewoordvoerder, het bevestig dat ’n saak van moord en poging tot moord ondersoek word. In ’n ander skietvoorval Vrydag in Kardouwsingel in Tafelsig, Mitchells Plain, is ’n negejarige seun in die enkel geskiet. Van Wyk sê die slagoffer het in die pad gestaan toe onbekende verdagtes verskeie skote op lede van ’n rival bende gevuur het. Die kind is in die voorval raak geskiet. Geen arrestasies is nog in verband met die voorval gemaak nie.