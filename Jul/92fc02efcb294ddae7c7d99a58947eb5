DIE polisie se eenheid teen gesinsgeweld in King Wil­liam’s Town was gister verheug oor die vonnis wat ’n verkragter opgelê is. Luyanda Siqola (29) het Vrydag in die streekhof in Stutterheim lewenslange tronkstraf gekry vir verkragting en 15 jaar vir roof. Die vonnis het gekom nadat Siqola ’n 65-jarige vrou verkrag het. Hy het ook ’n 75-jarige man beroof. Albei misdade is op 25 Junie 2015 in die informele nedersetting KwaZidenge gepleeg. Dis net buite Stutterheim. Ten tyde van die misdrywe is beweer twee verdagtes het die bejaarde man se huis binnegedring. Hy is gesteek en sy vuurwapen is gesteel. Die slagoffer het daarin geslaag om weg te kom en het hulp ontbied. Terwyl hy weg was, het een van die verdagtes die bejaarde vrou verkrag. Hulle het met die man se vuurwapen en ammunisie op die vlug geslaan. Die polisie het spoedig werk gemaak van die onder­soek. Hulle kon vasstel Siqola het in die tussentyd sy makker doodgesteek. Siqola is deur middel van DNS-toetse met albei misdade verbind. Die wapen en die ammunisie wat in die voorval gesteel is, is in die dorp Keiskammahoek opgespoor. Kapt. Siphokazi Mawisa, ’n polisiewoordvoerder, het gesê Siqola het verskeie kere in die hof verskyn totdat hy uiteindelik skuldig bevind is. Lt.kol. Zitulele Mahla­mbeni, bevelvoerder van die eenheid teen gesinsgeweld, het gesê die vonnis moet dien as ’n afskrikmiddel vir oortreders. Mahlambeni het die ondersoekbeampte in die saak, sers. Mkhuseli Falo, geprys vir sy harde werk.