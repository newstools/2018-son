IRONIE was aan die orde van die dag toe Kenpark se jaarlikse Arising Stars-sokkertoernooi vir o. 23’s dié naweek op Rocklands se sportterrein stopgesit moes word. Dit kom nadat die knellende waterkrisis in die Wes-Kaap aanvanklik byna die gewilde skouspel in Mitchells Plain gekelder het omdat velde nie in stand gehou kon word nie. Ná maande se beplanning en geskarrel vir geskikte speelvelde het Lyle Johannes, toernooi-organiseerder, en sy komitee uiteindelik die groen lig van die plaaslike sokkerbeheerliggaam, Safa Cape Town, gekry om die toernooi aan te bied. Dus was dit all sys­tems go en die spelers was reg om hul beste op die veld te gee ten spyte van die nat en winderige toestande. Selfs die bekende span Barcelona, van Beaufort-Wes, was in ligte luim met blêrende musiek uit die taxi’s waarmee hulle na die Kaap gereis het. Maar soos die geluks­godin dit wou hê, het die hemele Sondag, die dag van die uitkloprondes, niks teruggehou wat die reën betref nie. Dit het so hard afgekom dat dit die speelvelde totaal verspoel en heeltemal onspeelbaar gemaak het. Niemand, insluitend Johannes-hulle, kon voorspel dat die toernooi afgelas sou moes word weens die reën waarvoor die Wes-Kaap al maande bid nie. “Daar is voorgestel dat ons die toernooi op 15 Julie moet hervat om die uitkloprondes af te handel,” het Johannes gesê. “Ons sal egter die goedkeuring van Safa moet kry.”