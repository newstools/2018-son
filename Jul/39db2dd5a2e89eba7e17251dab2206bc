DAN Malesela weet beserings is die groot rede wat destyds tot sy ontslag as breier van Chippa United gelei het. Daarom het Malesela weer dié span se voormalige fiksheidsafrigter aangestel. Riedoh Berdien, ’n gewese Bayana Banyana-fisio, is terug by die Chilli Boys nadat hy die afgelope seisoen by Free State Stars uitgehelp het. Dáár is het Luc Eymael, die Stars-breier, Berdien geprys vir sy goeie werk. Berdien was ook al die fisio vir die nasionale sokkerspanne van Botswana, Bangladesj en Trinidad en Tobago. Malesela het hom juis vir sy sokker-spesifieke metodes teruggebring. In sy tyd by Chippa het die span hul beste einde tot ’n PSL-seisoen beleef. Die Chilli Boys het opwindende sokker gespeel en sesde geëindig. Malesela hou van ’n hoëtempo-wedstryd en daarom moet altyd verseker word dat die spelers so fiks as moontlik is. Stars het aan die einde van verlede seisoen met sy hardwerkende spelers die Nedbank Cup gewen. Berdien het Chippa ná hul goeie seisoen gelos en Male­sela se span het daarna duidelik meer beserings opgetel. Trouens, dit is volgens Malesela een van die redes waarom dit laas seisoen so ’n gesukkel was om die span weer aan die gang te kry.