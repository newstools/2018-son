DIE polisie het ’n soektog na verdagtes gelas nadat ’n 54-jarige vrou en haar twee jong kinders buite Mthatha vermoor is. Kol. Michelle Matroos, ’n polisiewoordvoerder, sê die aanval deur ’n groep onbekende mans het Sondagoggend in die informele nedersetting Newtown in die Kotishini-administrasiegebied plaasgevind. “Die lyke van drie slagoffers, ’n 54-jarige ma en haar twee seuns van 10 en 7 jaar oud, is omstreeks 05:00 op die misdaadtoneel gekry. “Haar sesjarige dogter is lewend gevind – in ’n kritieke toestand – en daar is met hom hospitaal toe gejaag vir behandeling,” sê Matroos. Motief ’n Buurman het ’n gil in die huis gehoor en die polisie laat weet. Matroos sê: “Daar word beweer dat ’n onbekende man die perseel binnegegaan en die gesin met vermoedelik skerp voorwerpe aangeval het. “Die motief vir die moorde is nog nie bekend nie en ’n ondersoek is aan die gang.” Lt.genl. Liziwe Ntshinga, die Oos-Kaapse polisiekommissaris, het ’n multi-dissiplinêre taakspan geaktiveer om die aanval te ondersoek. “Ons sal nie rus totdat ons die hartelose misdadigers gevang het nie,” sê Ntshinga.