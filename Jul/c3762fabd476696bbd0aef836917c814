KROASIË se kaptein, Luka Modric, erken hy sou môre in die halfeindstryd van die Wêreldbeker-toernooi in die Luzhniki-stadion eerder teen die ou Engeland wou gespeel het. Modric glo die nuwe eenheid in die Engelse span maak hulle baie gevaarliker as in die verlede. “Hulle lyk sterk en meer soos ’n span. “Ek weet nie of daar ’n ander benadering is nie, maar dit lyk of hulle meer soos ’n eenheid speel. Dít is baie belangrik en kan ook help om sukses te behaal.” Davor Suker, voormalige doelskieter van Kroasië en nou die president van die land se sokkervereniging, het Modric se sentiment beaam. “Wat ek graag sou wou hê, is om teen van die vorige Engelse spanne in so ’n belangrike wedstryd te speel. Nou is hulle baie sterk en ons moet dit re­s­pekteer,” het Suker gesê. “Dit is nie geld, Ferrari’s, horlosies en haarstyle wat gaan speel nie. Dit is 11 krygers teen 11 krygers.” Drumpel Modric ken van die Engelse sterre soos Kyle Walker en Danny Rose omdat hy vier seisoene by Tottenham Hotspur in Engeland was. Hy onthou ook ’n jong Harry Kane wat net-net op die drumpel van die eerste span by Tottenham was. “Ek onthou Harry. Hy was nog jonk. “Ek onthou nogal ’n snaakse storie oor hom, maar ek sal dit eers los.” –    Fifa.com