BELASTINGBETALERS se geld gaan down the tubes met dié dat daar die afgelope naweek ingebreek is by die depot van die geïntegreerde openbare vervoerdiens (IPTS) by Cleary Park. Só sê David Ruiters, ’n taxibestuurder by die taxi rank in Cleary Park. “Dis korrupsie wat gepleeg word met al die goed wat gesteel is en die belastingbetalers moet daarvoor betaal. “Werkers het na bewering ’n klomp nuwe items gesteel, soos ’n DVD, televisieskerms, cranks en nuwe tyres­.” Hy beweer die gesteelde goed is in ’n gemerkte IPTS-taxi gevind. Ruiters voeg by hy is nie gekant teen die IPTS nie, maar dit kan die besigheid knou van die taxi-operators wat nie deel daarvan is nie. “Daar moet regverdigheid in die proses wees. Hulle vra R5 op die feeder-roetes en op die Kleinskool-Booysenpark-roete vra ons R10. Dit beteken die mense sal jaag vir die R5-taxi’s. “En kyk wat het nou met die stelery gebeur. Wie weet wat nog kan volg.” Chris King, hoofbeampte van die Vehicle Operating Company (VOC), wat die depot bedryf, sê hy wil nou nie die kar voor die perde span nie. “Ek wou nie hê die ding moet nou al die koerante bereik nie, maar ’n ondersoek sal gedoen word. “Ek moet ook met die maintenance supervisor praat sodat vasgestel kan word wat alles vermis is.” Hy wou nie op enige bewerings kommentaar lewer terwyl die ondersoek nog aan die gang is nie. Luthando Ma­bhoza van die Nelson Mandelabaai-Metro se direktoraat vir paaie en vervoer het teen gister nog nie van die diefstal gehoor nie. Hy het gesê die munisi­paliteit gaan nie ’n ondersoek doen nie omdat die bestuur van die depot in die VOC se hande is. “Die munisipaliteit sal voortgaan om die bedrywighede te monitor ingevolge die onder­tekende kontrak.” Mabhoza het bygevoeg die taxi- en busbestuurders is ook die VOC se werk­nemers. AO Alwin Labans, ’n polisiewoordvoerder, het bevestig ’n saak van diefstal vanuit ’n motorvoertuig word ondersoek. Volgens hom het dit Vrydag tussen 16:00 en 21:00 gebeur. “Die klaer, Chris King, is deur die sekuriteitsbeamptes by die depot gebel en hy is ingelig dat daar by ’n paar taxi’s ingebreek is.” Labans het gesê King het gaan kyk en gesien daar is ingebreek. “Daar is onder meer crankshafts, bearings, computer boxes en wiper motors gesteel.” Labans het bygevoeg dat daar in hierdie stadium nog nie verdagtes is nie en dat dit nog onbekend is hoe die verdagtes toegang tot die perseel verkry het.