DIS belangrik dat geen DA-raadslid by binnegevegte betrokke raak nie. Só sê Solly Malatsi, die nasionale DA-woordvoerder, nadat twee raadslede van die Stad Kaapstad, Angus­ McKenzie en Shaun August, mekaar op Facebook aangevat het. Dié twis het Dinsdag uitgebreek toe McKenzie op sy Facebook-blad geskryf het hy gaan vandag ten gunste van die mosie van wantroue in Patricia de Lille, die Kaapse burgemeester, stem. Die geveg het voortgegaan selfs al het die nasionale DA-leier, Mmusi Maimane, DA-raadslede ’n paar weke ge­lede gevra om nie weer die De Lille-saak in die openbaar, veral nie in die sosiale media, te bespreek nie. Alle hel het losgebreek nadat McKenzie geskryf het De Lille het die party se grondwet oortree. August het ingespring en McKenzie uitgedaag om die bewyse te bring. McKenzie het gereageer en daarna verwys dat De Lille geweier het om te sê of sy wel ’n SMS aan die mayco-lid Xanthea Limberg gestuur het waarin die mayor glo gevra het Limberg moet die voormalige munisipale bestuurder die meeste punte gee sodat hy in sy pos kan aanbly. Hy sê ook die regsfirma Bowman Gilfillan het in sy verslag bevind De Lille het korrupsie in die Stad toegesmeer en die koukus het klaar aangedui hy het vertroue in haar verloor. August kap toe terug die betrokke verslag was voor­lopig en geen finale bevinding is al gemaak nie. Hy vra ook: “Waar is die bewyse teen haar... en nie die crap wat julle van my vriend (De Lille) praat nie.” McKenzie sê: “Ek sal jou Donderdagoggend by die koukusvergadering sien... Ek sal my by die koukus aansluit waarvan die meerderheid die mosie teen De Lille gaan support.” Die DA-koukus vergader na verwagting vanoggend om die mosie teen De Lille te bespreek voordat ’n stemming in die volle raadsvergadering sal volg. Malatsi sê dis belangrik dat ál die raadslede die Kaap prioritiseer en daarop fokus om aan Kapenaars dienste te lewer. “Niemand moet by binnegevegte van dié aard betrokke raak nie.” August sê aan Son hy het McKenzie in die openbaar uitgedaag om sy bewerings te staaf, want hy het die beweringe op ’n openbare platform gemaak. “As hulle enigeen wil aankla, dan moet dit hy wees, want hy is die een wat dit eerste in die openbaar gesê het,” sê August. Malatsi sê geen amptelike klag is in dié verband aangemeld nie. McKenzie hou vol toe Son hom om kommentaar nader hy gaan die mosie ondersteun, want “75% van die DA-koukus het dit op 25 April support” toe hy dit in ’n koukusvergadering ter tafel gestel het.