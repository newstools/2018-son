DIE ernstige tekort aan ambulanse in die Oos-Kaap is ’n krisis wat mense hul lewe kos. So sê Jane Cowley, ’n DA-lid van die portefeuljekomitee oor finansies. “Ek daag die LUR, Helen Sauls-August, uit om met planne vorendag te kom oor hoe om die rampspoedige situasie op te los,” sê Cowley. In ’n antwoord op vrae wat in die wetgewer gestel is, het Sauls-August erken die provinsie benodig 656 ambulanse om te voldoen aan die nasionale voorgeskrewe getal van 1 ambulans per 10 000 inwoners. Cowley sê die huidige vloot bestaan uit 447 ambulanse en daar is geen planne om dié getal te vermeerder nie. Sy sê die SA Menseregtekommissie het in 2015 al opdrag gegee dat die departement aan die nasionale norme voldoen. “Wat selfs skokkender is, is dat altesaam 200 van die 447 ambulanse nie werk nie. “Die ambulanse word eerder reggemaak of dit is afgeskryf. “Dit wil sê daar is 1 ambulans vir elke 32 800 mense in die provinsie.” Cowley het ook gesê die tekort aan nooddienspersoneel sit verdere druk op die tekort aan ambulanse, en paramedici moet gedurig langer skofte werk. Bendegeweld In sommige gevalle moet paramedici die hulp van die polisie inroep om hulle te vergesel na areas waar bendegeweld en gewelddadige protesoptogte algemeen is, lui haar verklaring. By tye word pasiënte in landelike gebiede genoop om in noodgevalle tot R800 op te dok om per taxi hospitaal of kliniek toe te gaan. “Mense sterf en vroue skenk die lewe langs die pad terwyl hulle wag vir ’n ambulans,” sê Cowley. “In baie gevalle stoot mense hul familielede uit desperaatheid in kruiwaens na die naaste kliniek. “Dit is duidelik dat die ANC nie omgee vir die mense van die Oos-Kaap nie.”