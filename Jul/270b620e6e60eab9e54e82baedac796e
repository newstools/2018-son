DIE spreekwoord lui: “Derde keer is skeepsreg.” Maar vir Doneville Vries van Vredendal het dit ses probeerslae geverg om ’n prestasie te behaal. Vries was onlangs die gewaardeerde wenner van die uiters gewilde, dog moordende Orak-uithouwedloop oor 12 uur in sy tuisdorp. Hy neem die afgelope ses jaar gereeld deel en moes elke keer maar tevrede wees om net onder die heel voorste atlete te eindig. Maar op 30 Junie het hy 128 km afgelê om uiteindelik op die boonste vlak van die podium te eindig. En dít was nadat Leroy Hendricks (Itheko, 122 km) die meeste van die tyd voorgeloop het. Vries is die eerste plaaslike atleet en lid van die Olifants­rivier-atletiekklub wat dié wedloop wen. Sy afstand is ook ’n rekord. Onder die vroue het Sanet Calitz (Namaqua, 100 km), wat ook ’n plaaslike atleet is, gewen. Jeugleier By die prysuitdeling is ’n vol­ledige stel hardlooptoerusting aan Vries oorhandig. Wanneer hy nie oefen of hardloop nie, is hy baie betrokke by gemeenskapsaktiwiteite en ’n jeugleier in sy kerk. Vries, wat ’n tweede dan in karate is, bied jong mense op ’n paar omliggende plase op­leiding daarin. Met die regte afrigting en leiding kan die naam Doneville Vries die jongste “gonsnaam” in padwedlope word.