DIE Sharks gaan môre probeer om die Crusaders se Superrugby-partytjie (afskop 09:35 SA tyd) te bederf. Om dit te doen, sal die span van Durban byna die onmoontlike moet regkry. Die verdedigende kampioen­ lyk vanjaar onstuitbaar. Dit gaan ’n ongelooflike poging verg om die span van Christchurch ore aan te sit. Die Sharks het die seisoen afgesluit in die agste plek op die punteleer. Dit is ’n volle 27 punte ná die agmalige-kampioen. Robert du Preez (afrigter) se span kon ook net die helfte aantal oorwinnings (7) teenoor die (14) van sy eweknie, Scott Robertson, behaal. Dit is egter interessant dat die Crusaders en die Sharks mekaar nog nie vanjaar, of laas jaar, aangedurf het nie. Getroef Die laaste keer dat dié twee spanne mekaar die stryd aangesê het, was 28 maande gelede in Durban. Daardie dag het die Crusaders­ die tuisspan net-net met 19-14 getroef. Die span van Canterbury het vanjaar net twee van sy wedstryde verloor. Dít was vroeg in sy Superrugby-veldtog toe hy met 22-44 teen die Hurricanes en 26-42 teen die Highlanders verloor het. Sam Whitelock (kaptein) se span het egter ’n geskiedenis van die kompetisie stadig begin en sterk eindig. Die Sharks het die beste rekord van al die Superrugby-spanne in vanjaar se kompetisie teen Kiwi-spanne. Ruan Botha ( kaptein) se span het die Blues 63-40 in Auckland geklop en net-net met 38-37 teen die Hurricanes­ in Wellington verloor. Daarna het hulle die Highlanders met 38-12 en ’n verswakte Chiefs met 28-24 in Durban getroef. Hul rekord is dus drie uit vier vanjaar teen die Kiwi-spanne. Die vraag is: Kan hulle die ding môre teen die gedugte Crusaders­ doen? Die spanne is: CRUSADERS – David Havili, Seta Tamanivalu, Jack Goodhue, Ryan Crotty, George­ Bridge, Richie Mo’unga, Bryn Hall, Kieran Read, Matt Todd, Jordan Taufua, Sam Whitelock (k), Scott Barrett, Owen Franks, Codie Taylor, Tim Perry PLAASVERVANGERS: Andrew Makalio, Wyatt Crockett, Michael­ Alaalatoa, Luke Romano, Pete Samu, Mitchell Drummond­, Mitchell­ Hunt, Manasa Mataele SHARKS  – Curwin Bosch, Kobus van Wyk, Lukhanyo Am, André Esterhuizen, Lwazi Mvovo, Robert du Preez, Louis Schreuder, Daniel du Preez, Jacques Vermeulen, Philip van der Walt, Ruan Botha, Tyler Paul, Thomas du Toit, Akker van der Merwe, Tendai ‘Beast’ Mtawarira. PLAASVERVANGERS: Chiliboy Ralepelle, Juan Schoeman, John-Hubert Meyer, Hyron Andrews, Wian Vosloo, Cameron Wright, Marius Louw, Makazole Mapimpi.