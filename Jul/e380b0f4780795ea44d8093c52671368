ONTSTOKE inwoners van Missionvale het ’n bouprojek gister tot stilstand gedwing. Dis omdat hulle nie in aanmerking gekom het om aan die projek te werk nie. Meer as 100 inwoners het eers by die raadslid se kantoor saamgedrom om daaroor te kla. Omdat hulle ontevrede was met wat vir hulle daar vertel is, het hulle op die site van die projek toegesak en tyres aan die brand gesteek. Die inwoners het diegene wat wel daar werk, uitgejou. Hulle is dit eens dat hulle nou al jare aan die agterspeen suig wat werkgeleenthede in die gebied betref. Dié selfverklaarde agterspeensuiers sê van hulle sukkel al byna vier jaar om in aanmerking te kom vir werk. Abigail Fillis sê sy het in die afgelope twee jaar nou al male sonder tal vorms ingevul, maar daarvan “kom net mooi boggherôl. “Al wat ons vra, is dat regverdigheid moet geskied met die keurings­proses. “Vreemde mense­ van die township word gekies bo Missionvale se mense. “Ons is bereid om te werk, maar word nie die kans gegun nie. Meanwhile het ons klein kinders wat ons moet voer.” Swaai René Stuurman sê: “Ons kry swaar hier. Ons raak ook mos nou moeg daarvan om ons koeke (met verwysing na onderlywe) te verkoop om te oorleef. “Ons sal die hele plek hier aan die brand steek as ons moet. Bring daai tyre lat ek hom swaai!” Faizel Fourie krap kop oor hoe hy sy vyf kinders gaan voer: “Ek is so gatvol van die gekonkel met hoe mense gekies word. “Hulle force ons tot sulke drastiese aksie.” Die ANC-raadslid van wyk 31, Luyolo Nombola, was gister tydens die drama nie in sy kantoor nie. Nombola het teen druktyd nie op Son se navrae gereageer nie.