DIÉ resep lewer 16 mieliepap-vetkoeke. Bestanddele: Mieliepap-vetkoek: 1 kg (7 k.) koekmeel 2 x 10 g (2 sakkies) kitsgis 15 mF (1 e.) sout 20 mF (4 t.) suiker 600 g (2 k.) gaar, sagte mieliepap 45 mF (3 e.) olie 375 - 500 mF (1½ - 2 k.) water Olie vir diepbraai Romerige hoendervulsel: 4 ontbeende hoenderborsies, gesny 15 mF (1 e.) hoender­spe­serye 30 mF (2 e.) olie 250 g sampioene, in skyfies gesny Witsous: 60 g botter 60 mF (4 e.) meel 500 mF (2 k.) melk sout en peper 30 mF (2 e.) gekapte vars koljander of grasuie Metode: Mieliepap-vetkoek: 1. Meng die koekmeel, kitsgis, sout en suiker. Voeg die pap by en meng dit met ’n houtlepel deur. 2. Meng die olie en water in ’n beker en voeg by die papmengsel. Meng tot ’n sagte deeg, plaas op ’n meelbestrooide oppervlak en knie tot sag en elasties. Plaas in ’n skoon bak en laat rys tot dubbel die volume. 3. Knie die deeg af en rol in ’n lang buis. Sny stukke af en vorm elk met die palms van jou hande in ’n bal. Verhit die olie in ’n diep pan tot warm. 4. Braai ’n paar deegballe op ’n keer tot bruin en gaar binne. Dreineer op handdoekpapier. Romerige hoendervulsel: 1. Geur die hoender met die hoenderspeserye. Verhit die olie en braai die hoender 4 minute. 2. Voeg die sampioene by en roerbraai 6 minute. Die sappe van die sampioene sal die sous lekker geurig maak. Skep uit en hou warm. Witsous: 1. Voeg die botter by die pansappe en verhit tot gesmelt. Roer die meel met ’n houtlepel in. Voeg die melk stadig by en roer deurentyd. Laat prut 3 minute of tot die sous kook en begin verdik. 2. Voeg die hoender en sampioene by die sous. Verhit 2 minute, geur met sout en peper, sprinkel kruie oor en roer liggies. Sit warm voor saam met die oopgesnyde vetkoeke. Sny die vetkoeke oop en skep die vulsel in. Rond af met gesnyde komkommer en slaaiblare indien verkies.