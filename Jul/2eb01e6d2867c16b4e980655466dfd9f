DAINE Klate is nie by Chippa United om te kom aftree nie. Die voormalige Wits- en Orlando Pirates-speler kan reeds môre sy debuut vir die Chilli Boys maak in die Maize Cup-toernooi in Klerksdorp. Klate, wat oorspronklik van Gelvandale is, is Woensdag in die Nelson Mandelabaai-stadion onthul as een van Chippa se nuwe aanwinste. Baie het gemeen weens sy ouderdom van 33 jaar en omdat hy van die Baai afkomstig is, wil hy sy loopbaan by Chippa kom afsluit, maar die PSL se mees bekroonde speler sê hy is ver van klaar. “Ek voel goed. Ek het nog baie passie en ek voel solank die passie daar is, is daar niks wat jou kan stop nie,” verduidelik hy. Klate sê daar is ’n paar voorbeelde om te volg. “Spelers soos Moeneeb Josephs (38) het nou net ’n kontrak van drie jaar by Ama­Zulu onderteken, Dillon Sheppard het gespeel totdat hy 38 was en André Arendse totdat hy 42 was. “Ek het dus nog heelwat tyd tot my beskikking. “Solank ek kan, is ek bereid om te speel.” Klate sê ook die speelkans in die Baai was nie beplan nie, maar hy is hier om alles te gee. “Ek is nie hier vir my eie persoonlike glorie nie. “Ek is nou wel van die Baai, maar ek is hier om waarde na Chippa te bring waar ek kan. “Ek het baie ervaring en ek voel dit is iets wat ek kan oordra aan van die jonger spelers by die klub.”