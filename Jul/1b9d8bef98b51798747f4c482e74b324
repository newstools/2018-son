DURBAN. – Die Suid-Afrikaanse Studentesokkerspan (SASS) moet as die gunsteling beskou word om vanjaar gekroon te word as die nasionale o. 23-kampioen. Gister het die studente die Noord-Kaap op die buiteveld van die King Zwelithini­stadion in Umlazi met 3-1 geklop. Die studente kom vandag teen Gauteng te staan. Dit herinner aan ver­lede jaar se eindstryd, toe Gauteng met die louere weggestap het. In die ander halfeindstryd sal Limpopo teen Mpumalanga te staan kom. Die studente, wat deur Godfrey Tenoff afgerig word, het hulle ná hul nederlaag op die eerste dag teen Limpopo mooi reggeruk en daarna goed gespeel. Daar was egter hartseer en trane vir die Oos-Kaap, wat met 0-1 teen Limpopo vas­geval het. Die manne van die Oos-Kaap het die doel teen die verloop van spel afgestaan nadat hulle sterk op die aanval was. Die Oos-Kaap moes ’n gelykop uitslag bewerkstellig het om die halfeindstryd te kon haal. In ’n opwindende wedstryd het die gasheer, KwaZulu-Natal, teen Mpumalanga verloor en daarmee sy kans weggesmyt om die eindstryd te haal. Die eindstryd vind Sondag plaas en sal op die hoofveld gespeel word. Die uitslae is: Gauteng 6, Noord-Kaap 1; SASS 3, Noordwes 0; Limpopo 1, Oos-Kaap 0; Kwa­Zulu-Natal 0, Mpumalanga 2. Vandag se bepalings is: Gauteng t. SASS; Mpumalanga t. Limpopo.