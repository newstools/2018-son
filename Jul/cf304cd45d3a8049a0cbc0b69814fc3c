GEORGE. – Ouma Tittie Carolus het die afgelope week ’n hele 102 jaar jonk geword. Nou moet sy skiet vir 110. Só het Jean Säfers, raadslid van Blanco, aan haar gesê toe hy haar gaan gelukwens. Säfers beskryf haar as ’n juweel. Groot, helderkleurige ballonne het gehang voor haar huis in Blanco, wat sy laas jaar ontvang het. Binne het daar ’n reuse-koek gestaan waarop “times of my life” geskryf was. Sy is omring deur haar seun, Ronald (77), familie, vriende en haar geliefde honde. Muriel de Villiers, wat haar al die afgelope 52 jaar oppas, sê ouma Tittie se verstand is nog helder en sy is gesond. “Sy kry net Disprins by die kliniek. Dit is ál pille.” Sy glo tannie Tittie gaan nog lank leef. “Tittie gaan ons nog almal oorleef. Sy is baie sterk.”