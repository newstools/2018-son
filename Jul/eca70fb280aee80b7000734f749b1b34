AALIYAH “Angel” Tee (12) se twee killers, Nealon Redhouse en Deon “Kwas” Harmse, is gister elk tot effektief 30 jaar tronkstraf gevonnis. Regter Mandela Makaula het Redhouse en Harmse in Junie skuldig bevind aan die moord op Aaliyah, twee klagte van poging tot moord op die egpaar Tee, poging tot huisbraak met die doel om moord te pleeg, asook huisbraak met die doel om moord te pleeg. Makaula het in sy vonnisoplegging gesê hy is gebind deur wetgewing wat verhoed dat die minimum vonnis van lewens­lange tronkstraf op­gelê word vir oortreders wat minder­jarig was ten tyde van hul dade. Hy het gesê die wesenlike en dwingende omstandighede wat hy in ag geneem het, was dat Redhouse net 17 was toe hy die misdaad gepleeg het. Harmse was al 23, maar is ook as ’n jeugdige geklassifiseer. Makaula het Harmse se siektetoestand in ag geneem, sowel as die eenvormigheid van die vonnisse wat aan die twee opgelê moes word. Hy het albei tot 30 jaar vir die moord op Aaliyah gevonnis, 20 jaar vir die poging tot moord op Edmund Tee en 10 jaar vir die poging tot die moord op Candice Tee. Vuurwapen Hy het hulle ook gevonnis tot vyf jaar vir poging tot huisbraak met die doel om moord te pleeg en vyf jaar vir poging tot huisbraak. Redhouse is ook onderskeidelik 12 en 5 jaar opgelê vir die besit van ’n vuurwapen en ammunisie. Die vonnisse sal gelyk­lopend uitgedien word. Toe Redhouse met ’n smile­ op sy dial daar sit, het Makaula homself onderbreek om te vra of die vonnisoplegging dan vir hom vreugde bring. Dié het geantwoord dat hy “nie omgee nie”. Makaula het bygevoeg die vonnis wat Redhouse tans vir twee moorde uitdien, is nie in ag geneem nie. Hy moet éérs daardie vonnis uitdien voordat die vonnisse wat gister opgelê is, uitgedien sal word. Makaula het bygevoeg Redhouse het geen berou getoon nie en het twee keer geweier dat die proefbeampte ’n voorvonnisverslag opstel. Adv. Mujaahid Sanden het aangekla.