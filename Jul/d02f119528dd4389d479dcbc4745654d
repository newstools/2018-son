MADGE du Preez, D’Almeida se eerste bibliotekaresse, keer môre terug na haar geboortedorp, Mosselbaai, om werk uit haar eerste digbundel, Gemeng, by die eerste Soul Fest te deel. Die begaafde skrywer is in dié kusdorp gebore en getoë, maar het tot in Kaapstad lewens ­verryk. Die Kaapse mense en lewenswyse het haar so geïnspireer dat sy vandag dié stories met heimwee in haar gedigte weergee. Du Preez se gedigte in Gemeng bespreek kontekste wat dit met die verlede verbind. Lesers ontmoet haar en stap saam deur ’n ryk meelewing van emosies. Sy neem hulle saam op ’n reis deur ’n tyd van “Ons Herkoms” en “Apartheid”, titels uit haar versameling. Haar fyn aanvoeling vir die hede, die trauma en die uitdagings word duidelik beskryf in gedigte soos “Djy’s Accountable”. Haar buitengewone gedigte reik ver en bemoedig. Daarin word hoop oor die lewe uitgespreek en kry mense vrye teuels om te droom. Die hoop op ’n mooi toekoms lê veral ingeëts in die gedig “Ek Kom!”. Die 68-jarige Du Preez sê sy is opgewonde daaroor om haar gedigte in haar tuisdorp voor te lees. Sy wil dit opdra as ’n inspirasie vir vroue en die jeug. “Ek het ’n storie om te vertel en wil my lewenservaringe met die gemeenskap deel,” vertel sy en lees sommer spontaan ’n strofe uit een van die gedigte. Sy vertel: “My liefde vir skryf kom van my pa, Willie Jefferey. Hy het destyds vir die (Eastern) Cape Herald geskryf en hy het deur sy skrywe geïnspireer.” Die Soul Fest begin môre en duur tot Sondag. Toegang is gratis en Du Preez tree van 20:00 af in die Mosselbaai-inligtingsentrum op Santos Beach op.