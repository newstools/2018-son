DIE o. 18-rugbyspan van Boland het gister met sprankelende spel gewys hy kan as een van die gunstelinge beskou word om met die Cravenweek-louere weg te stap. Die Bolanders het Griekwas op die sportterrein van die Hoër Jongenskool Paarl (Boishaai) met 61-14 kafgedraf. Die senter Christoffel Grobbelaar het met ’n driekuns aan drieë vir Boland uitgeblink. Die tuisspan het van meet af ingeklim en so vroeg as die tweede minuut sy doelwit gewys om die WP op die punteleer verby te steek. Die Streeptruie het die Pumas Maandag met 72-10 afgeransel en loop voor. Die Bolanders sal egter ’n beter stelskopper moet inspan. Dit kan hulle in die volgende ronde duur te staan kom omdat hulle gister talle skoppe pale toe verbrou het. Die heelagter Connor Mahoney was ook goed op dreef en het voor lemoentyd sy tweede drie gaan druk om Boland met 29-7 te laat voorloop. Intussen het die Suidwestelike Distrikte (SWD) sy eerste wedstryd teen die Sharks met 28-41 verloor. Ander uitslae: CRAVENWEEK– Valke 63, Luiperds 24; Sharks 41, SWD 28; WP XV 57, Goue Leeus 15; Vrystaat 38, Blou Bulle 21. AKADEMIEWEEK – Griffons CD 17, Griekwas  CD 13; Grens CD 15, Pumas CD 8; Oostelike Provinsie CD 34, Limpopo Blou Bulle 10; Golden Lions XV 25, Westelike Provinsie XV 23; Suidwestelike Distrikte 29, Griffons 20; Vrystaat 36, Goue Leeus 28; Blou Bulle 26, OP 7. Vandag se bepalings is:  CRAVENWEEK – Blou Bulle XV t Limpopo Blou Bulle; Oostelike Provinsie t Pumas; Grens t Griffons; Westelike Provinsie t Goue Leeus.