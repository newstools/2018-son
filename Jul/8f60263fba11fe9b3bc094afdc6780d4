GATVOL inwoners van Delft-Suid het die afgelope week hul stem dik gemaak oor inwoners wat krag steel en hulle moet daaronder ly. Inwoners in Palmstraat het opgeruk na die plaaslike raadslid se kantoor oor hulle amper drie maande sukkel met hul kragtoevoer. Die inwoners beweer die krag slaan enige tyd af en dan moet hulle dae lank sonder elektrisiteit bly. Een van die ontevredenes, Priscilla Leemon (48), kla: “Dit is al die onwettige kragtoevoer wat ons elektrisiteit elke keer laat afslaan. “Ons is amper elke aand sonder krag. Die krag is net twee ure aan, dan slaan dit sommer af. “Die mense in die straat steel krag. Nou moet ons daaronder ly. “Ons moet soms buite vuurmaak om kos te maak, want ons het nie krag of gas nie. “In die aande trap die jongens jou deur af en steel jou goed. “Dit is donker. Jy kan niks sien nie. Jy is te bang om die kinders winkel­ toe te stuur in die aande.” Nog ’n inwoner, Safiya Abrahams (53), sê: “Eskom moet uitvind wie steel krag, anders gaan die probleem nie opgelos word nie. Die straatligte is af en ons mense word beroof.” Volgens die plaaslike raadslid, Courtney van Wyk, is die probleem eers Maandagaand aan hom gerapporteer. Van Wyk sê: “Die inwoners het Dinsdag na my kantoor gekom en gekla oor die krag wat heeltyd af is. Ek en afgevaardigdes van die gemeenskap het gisteroggend ’n dringende­ vergadering met Eskom gehad. “Hulle het dadelik uitgekom om die probleem op te los. “Die probleem, volgens Eskom, is die kragbokse wat oorlaai word weens die onwettige aansluitings. “Hulle het die kragbokse kom herstel en ons hoop die probleem is opgelos.” 