DIÉ week is die skoenvervaardigingsektor op sy knieë gebring nadat duisende werknemers landwyd oor loonverhogings begin staak het. Die Clothing and Textile Workers’ Union (Sactwu), wat by die vakverbond Cosatu geaffilieer is, het die landwye staking – ook hier in die Oos-Kaap – van stapel gestuur. Sactwu word ondersteun deur die lede van die National Union of Leather and Allied Workers (Nulaw). Die staking kom nadat ’n oorweldigende 86% van die unies se lede by wyse van ’n geheime stemming ingestem het om te staak. Die stakers eis ’n verhoging van 9,5%. Die onderhandelings met die werkgewers het op ’n dooiepunt uitgeloop toe die werknemers ’n verhogingsaanbod van 6,25% van die hand wys. Meer as 10 000 werkers landwyd het hulle reeds by die staking aangesluit sedert dit Maandag begin momentum kry het. In die Baai staak meer as 1 000 werkers van Bagshaw Footwear, Fred Footwear, Little Slipper, RV Footwear en Golden Thread Footwear. Jongile Mazweni, ’n verteenwoordiger van Sactwu, het voor die Bagshaw-fabriek gesê daar is geen verdere verwikkelinge sedert die onderhandelings ’n dooiepunt bereik het nie. “Die versoek is eenvoudig. Ons eis 9,5% of die staking sal onbepaald voortduur.” Hy het werkers gemaan om dissipline te handhaaf gedurende die staking. “Die fabriek is hier. Ons kan nie die fabriek afbrand nie, want ons sal in die toekoms moet terugkeer om in dieselfde fabriek te kom werk,” het Mazweni gesê. Mazweni se beroep vir werkers om kop te hou tydens die staking het gekom nadat skote glo Donderdagoggend afgevuur is. Sactwu en Nulaw het ná dié voorval ’n brief gerig aan Estee Fouché, bestuurder vir menslike hulpbronne by Bagshaw. Hulle eis dat die skieter se kop moet rol. Sactwu se algemene sekretaris, André Kriel, sê hulle beskou die werker se daad as onwettig en nadelig vir die bevordering van gesonde arbeidsverhoudinge. Volgens Kriel is hulle van plan om ’n strafregtelike klag teen dié werker aanhangig te maak. “Dissiplinêre stappe moet spoedig gedoen word. “Ons sal nie toelaat dat ons stakende lede geïntimideer word nie.” Verity Spandiel, ’n werker, sê niemand kan bekostig om te staak nie, maar die werkgewer moet begin besef die werkers is ernstig. “Die lewe daar buite is bitter duur. As ’n mens jou vervoerkoste betaal en kruideniersware koop, dan sit jy met niks.” Dalene Williams het Spandiel se sentimente beaam. “Ons almal moet nou united bly om ’n gunstige ooreenkoms te bewerkstellig vir almal.” Son op Sondag het vergeefs probeer om Fouché vir kommentaar in die hande te kry – by haar werk sowel as op haar selfoon.