LAUREN Goodman van Schauderville het haarself belowe sy gaan ’n vermeende con-vrou nie weer laat wegkom nie toe sy die vrou die tweede keer in een maand raakloop. Monisha Basson (36), glo van Uitenhage, het na bewering veral bejaardes uit duisende rand gecon. Sy het glo voorgegee sy kan vir hulle chocolates en hoender goedkoper kry, maar dan met die geld verdwyn. Basson het na bewering Goodman (30) se ouma uit meer as R2 000 gecon. Goodman glo dit is die Here wat haar Saterdag omstreeks 12:00 na Arnoldweg in Korsten gestuur het om Basson by ’n vriendin, ene Alicia, te vind. “Ek was op pad na die chicks-plek toe iemand my na Wors King stuur. “Die chicks-plek was toe. Ek dink toe ek gaan nie al die pad met die goed loop nie en het Alicia gevra of ek dit daar kan hou. “Ek het ingegaan, die goed neergesit en toe sien ek ’n beweging van ’n been. “Toe ek nader kyk, toe sien ek hier sit sy (Basson) met haar phone. “Toe sê ek: ‘Hallo, hier meet ons weer.’ ” Volgens Goodman het Basson van die bank af opgespring. “Ek het toe vir Alicia gesê om haar deur toe maak. “Toe gryp ek haar (Basson) voor die bors en ons het begin stoei. “Ek het agter haar aangehardloop en toe begin haar broek afval. “En toe trek ek aan die broek dat hy verder afval sodat sy nog stadiger kan hardloop. “En toe trek sy die jacket uit soos sy hardloop en daarna toe gaan staan sy op die muur soos ’n mens Standford Road toe gaan.” Goodman voeg by sy het Basson van die muur af in Standfordweg se rigting gestamp, op haar gespring en haar geattack. “Dis toe dat sy my aan die arm byt. En soos sy byt, hardloop sy met my. Toe spring ek op haar rug en byt haar in die nek. “Ons het baklei en ek het haar belowe ek gaan haar nie los nie en het vir die mense in die straat gesê hulle moet foto’s vat, want sy is die con-vrou.” Volgens Goodman het hulle die polisie gebel, maar toe die polisie ná 30 minute nog nie gekom het nie, het sy Basson aan die nek gevat en agter haar in die straat geloop. “Toe sê sy vir my ek moet haar tieties toemaak. Ek het gesê ek sal dit nie doen nie, want ek gaan skande maak vir haar vir al die oumense wat sy ingedoen het.” Intussen het ’n bejaarde vrou van Schauderville Basson op die toneel kom identifiseer as die vrou wat haar ingeloop het. Goodman voeg by toe ’n polisievoertuig van Kwazakhele verbyry, het sy hulle voorgekeer en gevra om haar en Basson na die Gelvandale-polisiekantoor te neem. “Ek het gesweer ek gaan haar self invat. “Toe ons by die polisiekantoor kom, het ek vir ’n speurder wat vroeër die maand my en my ouma se statements afgeneem het, gesê sy is die con-vrou.” Volgens Goodman het die speurder Basson gevra hoekom sy dié dinge aanvang. Sy het na bewering gesê sy is jammer en belowe sy gaan die geld terug­betaal. Goodman vertel verder: “Toe sê sy vir my ook sy is jammer. “En vra hoe my arm lyk en of sy my ’n drukkie kan gee. “Toe sê ek: ‘Hei, voertsek! Is jy siek in jou kop?’ ” Goodman sê voordat Basson aanhoudingselle toe is, het nog ’n bejaarde – ene aunt Maureen – saam met Goodman se ouma gekom om ’n saak teen Basson te open. “Ek weet dis die Man van Bo wat my Saterdag na Alicia se huis gestuur het. Wie weet hoeveel oumense sy die naweek ook sou ingeloop het?” AO Alwin Labans, ’n polisiewoordvoerder, het bevestig ’n citizen’s arrest is gedoen. Labans het bygevoeg dat Basson gister op aanklag van bedrog in die hof verskyn het. Die saak teen haar is voorlopig teruggetrek. Labans het inwoners wat ook ingeloop is, aangemoedig om sake te open.