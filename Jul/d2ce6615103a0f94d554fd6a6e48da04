DIE bokshandskoene swaai nog behoorlik links en regs in die geveg tussen Ajax Cape Town en die Premiersokker­liga (PSL). Dít kom nadat die Suid-Gautengse hooggeregshof gister die uitspraak uitgestel het in die saak rakende die voormalige Ajax-speler Tendai Ndoro. Ajax het hom tot die hof gewend om die afskop van die PSL stop te sit, totdat sy saak wéér aangehoor word. Ajax is teleurgesteld oor die manier hoe die Suid-Afrikaanse Premierliga die saak van Ndoro behandel. Dít was nadat regter Wil­liam Mokhari SC aanvanklik in sy guns beslis het deur sy 15de plek in verlede seisoen se kompetisie te herstel. Die PSL, onder leiding van sy voorsitter, dr. Irvin Khoza, het kapsie gemaak hierteen en aangedring op nóg ’n tugverhoor waar daar teen Ajax besluit is. Die feit van die saak is, Khoza het sy mes in vir Ajax. Hy wou hê dat Ndoro terugkeer na Pirates nadat dié Zimbabwiese speler vir ’n kort tydperk vir Al-Faisaly in Saoedi-Arabië gespeel het. Ndoro het egter besluit om sy rug op Khoza te draai en by Ajax aan te sluit. Die rede waarom Ndoro vir Ajax wou speel, is omdat hy ’n goeie verhouding met die afrigter, Muhsin Ertugral, het. Ertugral se episode toe hy op nasionale televisie by Khoza se Orlando Pirates bedank het, het die PSL-baas ook erg in die verleentheid gestel. Dit is juis hierdie verwikkelinge wat Khoza beslis nie vergeet het nie en nou probeer hy laaste lag deur Ajax en Ertugral te straf. Die feit dat die PSL ook Dinsdag die liga-bepalings bekend gemaak het, is nóg ’n duidelike aanduiding dat Ajax ’n verlore stryd voer. Ajax se uitvoerende hoof, Ari Efstathiou, het gister probeer duidelikheid gee rakende die vertraging van die uitspraak. “Ons het die papiere reeds laas Woensdag aan die PSL gestuur en hy kon teen Vrydag terugvoer gestuur het,” het Efstathiou aan kick­off.com gesê. “Die PSL het egter eers Maandagaand die saak verder vertraag. “Ons het gehoop dat ons teen vandag (gister) rigting sou kry, maar ongelukkig het ons nie ’n keuse nie en moet dit afstaan,” het Efstathiou­ afgesluit.