HULLE moet nou die verbeterde hoenderhokke verlaat waarin hulle al 10 jaar woon. Dít is die lot van 28 inwoners van die plaas Hansmoeskraal in Pacaltsdorp nadat die boer ’n uitsettingsbevel teen hulle gekry het. Een van die inwoners, Magdelene Oosthuizen, is swanger en vertel sy moes ure lank wag dat die eienaar die plaashek oopmaak vir haar kliniek­besoeke. Sy vertel haar baba is intussen gebore, maar die ambulans moes 20 minute voor ’n toe hek staan totdat die plaaseienaar, Jan Oosthuizen, besluit het om dit oop te maak. Jan sê die mense woon onwettig op sy grond en weier om te loop. Hy vertel hy het reeds ’n uitsettingsbevel gekry, maar hulle ignoreer dit ook. “Die ooreenkoms was dat hulle my grond moet verlaat, want hulle betaal nie huur nie. Daar is van die plaasimplemente gesteel en ons moes ’n stoorkamer bou,” sê Jan. Intussen is die inwoners ook hof toe. Hulle het ’n dringende aansoek gebring vir “redelike toegang” tot die plaas. Die streekhof in George het egter net in die guns van die swanger vrou, ’n kankerlyer, beslis. Die res van die inwoners gaan nou nog ’n aansoek by die hof indien. Die strukture waarin die inwoners woon, was jare gelede hoenderhokke. Dis intussen aangepas. Nog een van die inwoners, Sophia Uithaler, beter bekend as Koekie, sê aan Son die eienaar het vir haar gesê hy soek nie ’n “h*tn*tsm**d” op die plaas nie, want dit is nie ’n “h*tn*tslokasie” nie. Sy beweer: “Hy het net skielik gesê ek hoort nie hier nie en ek moet padgee van die plaas af. “Die eienaar het vir my gesê hy sal die saak terugtrek as ek sy grond verlaat.” Jan sê dit is nie waar dat hy die h-woord gebruik het nie; hy sê hy het dinge sensitief benader. Nog ’n inwoner, Frieda Oosthuizen, vertel dit maak haar seer dat die eienaar so “lelik” kan wees. “Ons het gaan kool haal en toe ons terugkom, was die hek gesluit. Ek gaan nie verder toelaat dat ons nog verneder word nie. Selfs die krag en water is afgesny en die kinders word siek.” ’n Plaaslike raadslid, Virgil Gericke, sê dis onmenslik en die optrede van die plaaseienaar is ’n skending van menseregte. “As hy ontslae wil raak van die inwoners, moet hy die regte proses volg,” het Gericke bygevoeg.