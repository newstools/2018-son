DIE besering aan Warrick Gelant bied ’n paar vergete Springbokke nou ’n kans om by die Rugbykampioenskapsreeks betrek te word. Die Springbokke het ’n vroeë terugslag beleef met die nuus dat Gelant dié vierhoekige kompetisie gaan misloop. Die Blou Bul-heelagter het ’n skouerbesering opgedoen wat hom twee maande buite aksie sal hou, berig Rapport. Die 23-jarige Gelant se skeet bied nou ’n gulde geleentheid aan vergete spelers om hul plek in die Springbokspan terug te kry. Een van dié spelers is Curwin Bosch, wat ná net een toets in Junie deur die hoofafrigter, Rassie Erasmus, na sy franchise teruggestuur is. Behalwe vir ’n stillerige vertoning in die Sharks se groot loesing teen die Cru­saders in Superrugby se kwarteindronde het Bosch in die laaste paar weke heel skaflik in die laaste vesting gevaar. Die boorling van Alexandria spog met ’n geleerde skopvoet en kan ook op die teenaanval ’n voordelige aanwins vir die Bokspan wees. Andries Coetzee van die Lions is nog ’n heelagter wat dalk deur Erasmus betrek kan word. Coetzee het ook dié naweek ’n gulde geleentheid om hand op te steek wanneer die Lions die Crusaders in Superrugby se eindstryd pak. Coetzee het sedert laas jaar se Bok-toer nie weer in aanmerking gekom nie. Ruan Combrinck, vleuel van die Lions, is ook iemand wat as heelagter ingespan kan word en wat onlangs weer van sy beste rugby begin speel het. Net soos Coetzee is Combrinck ook nie deur Erasmus vir Junie se Springboktoetse raak- gesien nie. Erasmus moet egter nog die Lions by sy oefenkamp in Stellenbosch betrek. Hy het die week agt van die Sharks se spelers opgeroep, maar Bosch was nie onder hulle nie. Dit lyk eerder asof Erasmus die ervare Lwazi Mvovo as ’n heelagter wil inspan. Mvovo het dié rol al verskeie kere vir die Sharks vervul.