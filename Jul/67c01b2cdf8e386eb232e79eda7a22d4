IRENE Kelly wonder hoe lank dit haar gaan vat om te kom oor die skietdood haar oudste seun, Bevan – die een wat haar “ ’n ma gemaak het”. Hy is Maandagaand doodgeskiet. Kelly sê die polisie het haar en haar man, Shane, Maandagaand na 20:00 by die huis kom haal om hulle te neem na die toneel in Ou Standfordweg, waar Bevan (28) geskiet is. “Toe ons daar kom, was hy al weggevat hospitaal toe. Sy kar het in die Gaat gestuck en hy het petrol gaan koop. Gerush “Toe hy terugkom, is hy geskiet. Ons het nog die petrolkannetjie langs die kar gekry toe ons daar kom. “Ons het vinnig gerush hospitaal toe en ek kon sy hand, wat al koud was, in Casualty vashou. “Hy het ook vir my gesê hy wil pie, maar hy het nie, want hy het 30 minute ná ons koms gesterwe. “Ons het gehoor hy is 15 keer geskiet.” Kelly sê sy weet nog nie hoe sy voel nie. “Hy het net meer as ’n jaar gelede uit die tronk gekom. Hy het sewe jaar uitgedien nadat hy ’n gesteelde motor gekoop het. “Hy was vol respek en voorbeeldig. In die Seuns­brigade het hy sy deel vir die Here gedoen. “Ek gaan sy gesindheid mis. Ek weet nie hoe lank dit my gaan vat om oor sy dood te kom nie. Hy was my oudste kind en het my ’n ma gemaak.” Volgens haar dra sy geen kennis daarvan dat hy ’n gangster was nie. “As dit so was, sou ek dit gesê het, want almal wat my ken, weet ek sit nie blomme op stront nie.” Kelly voeg by dit is hartseer dat sy ongebore baba hom nou nooit sal ken nie. Hy het nie ander kinders nie. Jolene Jacobs, Bevan se girlfriend, het gesê sy was gister by die dokter en is tien weke swanger. “Hy was ’n baie lieflike mens en down to earth. Ek gaan alles van hom mis.” Sy antie Monica Kelly het bygevoeg dat sy ook baie lief vir Bevan was. “Hy het ’n baie goeie hart gehad en was ’n mensemens.” Kelly sê die begrafnisreëlings is nog nie getref nie, maar sy het reeds ’n begrafnisondernemer gaan spreek. AO Alwin Labans, ’n polisiewoordvoerder, het bevestig dat die swaar gewonde Bevan met ’n vyfliterkan petrol langs hom om en by 20:10 by sy grys Volkswagen Golf in Standfordweg in die Gaat gevind is. Hy het bygevoeg dat Bevan in ’n swart kappietop, blou jeans en blou Nike-tekkies geklee was. “Dit lyk asof hy petrol gaan koop het nadat sy kar gaan stuck het,” bevestig Labans. “Hy is buite die kar geskiet. Die motief vir die skietery en die skieters se identiteit is onbekend. “In dié stadium lyk die saak nie bendeverwant nie. Die plaaslike speurders ondersoek die saak. “Die slagoffer was ten tyde van die voorval alleen in die kar.” Labans het bygevoeg dat agt koeëldoppies op die toneel gevind is. Bevan is in die bors, nek, regterboud, twee keer in die linkerboud en twee keer in die arm geskiet.