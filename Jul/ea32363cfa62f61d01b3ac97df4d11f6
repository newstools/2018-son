SITE B in Khayelitsha is Maandagoggend as ’n tydelike rooi sone vir paramedici verklaar toe nog bemannings van die ambulansdienste met ’n vuurwapen gedreig is. Volgens Robert Daniels, woordvoerder van die Wes-Kaapse departement van gesondheid se ambulansdienste, het die voorval Maandag omstreeks 04:00 plaasgevind. “Die bemanningslede is met ’n vuurwapen gedreig en van hul persoonlike items beroof. Niks toerusting is gesteel nie.” Begeleiding Daniels sê die bemanning is getraumatiseer en kry nou behandeling. “Hulle is gelukkig nie beseer nie.” Hy sê Site B in Khayelitsha is dadelik tot ’n rooi sone verklaar. Die status is tot Dinsdag 07:00 behou. Nooddienspersoneel mag nie ’n rooi sone sonder die begeleiding van polisie binnegaan nie. “Dit vertraag ons dienslewering, maar dis die enigste manier om seker te maak ons personeel is veilig,” het Daniels bygevoeg.