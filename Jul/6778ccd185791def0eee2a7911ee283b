ENGELAND gaan die eindstryd van die Wêreldbekertoernooi haal. Maar net as elke liewe ondersteuner van Engeland in Moskou se Luzhniki-stadion ’n onderbaadjie dra. Volgens sommige Engelse ondersteuners moet vandag Waistcoat (onderbaadjie) Wednesday gedoop word as ’n tribute aan Engeland se afrigter, Gareth Southgate. Southgate dra al die hele toernooi in sy span se wedstryde ’n onderbaadjie. Engeland se sukses en Southgate se fashion statement het die fans gou laat besef dat onderbaadjies dalk net die pad na Sondag se eindstryd kan verseker. Dosyne ondersteuners het Dinsdag reeds geklee in donkerblou onderbaadjies van die Heathrow-lughawe in Londen af na Moskou gevlieg. Donkerblou onderbaadjies verkoop soos soetkoek in Brittanje. Verkope van onderbaadjies het volgens ’n woordvoerder van die retailer Marks & Spencer sedert die WB-toernooi verdubbel. – Reuters