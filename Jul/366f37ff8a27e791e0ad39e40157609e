ALLE paaie lei Sondag 15 Julie na die bekende kunstefeesdorp Oudtshoorn, waar die finaliste van vanjaar se SuperSport Rugby Challenge die toeskouers op die Bridgton-sportterrein gaan laat juig. Die Suid-Afrikaanse Rugbyunie het gister in ’n verklaring aangekondig dié bekende Suid-Kaapse dorp het die bod gekry om vanjaar se eindstryd aan te bied. Die enigste hartseersaak is dat ’n span uit die omliggende rugbyunies nie die eindstryd sal beslis nie. Die Boland-Kavaliers en die verdedigende kampioen, die Westelike Provinsie, het verlede naweek in die kwarteindronde uitgeval. Die halfeindronde van die SuperSport Challenge word dié naweek beslis. Die Pumas pak die Sharks-vyftiental in Mbombela en verlede jaar se naaswenners, Griekwas, speel gasheer vir die Vrystaat-XV. Die Pumas en Griekwas is die groot gunstelinge om vir die eindstryd te kwalifiseer. Nadat die WP egter Sondag in die Kaap teen die Vrystaters kleigetrap het, kan ’n opskudding nie buite rekening gelaat word nie. SATERDAG – Griekwas t. Vrystaat-XV (Griekwa-park, Kimberley), skeidsregter: Cwengile Jadezweni, afskop: 15:00.