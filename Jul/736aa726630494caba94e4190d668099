DIT is makliker om ’n kar te bestuur as om dit te bou. Dít is die woorde van Frankie Horne, ’n voormalige Blitsbok-kaptein wat van 2007 tot 2016 in 60 toernooie vir die Springbok- sewespan in sy loopbaan uitgedraf het. Die 35-jarige Horne verwys hier na die rol wat Paul Treu, voormalige Blitsbok-breier, in die volgehoue sukses van die Springbok-sewesspan gespeel het. Treu (46) is deesdae ’n hulp­afrigter van die Stormers. Dié boorling van Swellendam is nie net verantwoordelik vir die strukture wat tot die hedendaagse sukses van die Blitsbokke gelei het nie. Hy het ook ’n waardevolle rol gespeel in die loopbane van die huidige Blitsbok-breier, Neil Powell, die Springbok-hulpafrigter en Mzwandile Stick sowel as die Blitsbok-kaptein, Philip Snyman. Treu was ook verantwoordelik vir die ontwikkeling van spelers soos Jonathan Mokuena, Vuyo Zanqa, Mpho Mbiyozo, Stepan Basson, Marius Schoeman en Paul Delport. Dié spelers is almal deesdae puik afrigters. Wat baie min mense ook weet, is dat Treu ’n meestersgraad in opvoedkundige sielkunde (NMMU) en ’n sport-direkteurskap van die Universiteit van Manchester se besigheidskool in Engeland agter sy naam het. Sy vernuf en visie word egter ongelukkig in sy rol as hulpafrigter beperk. Robbie Fleck, die Storm­ers se hoofafrigter, en die res van sy afrigtingspan vergader aan die einde van die maand met Gert Smal, die WP se direkteur van rugby, om ’n oorsig van die span se vrot vertonings in van jaar se Superrugby-reeks te doen. Ná drie jaar in die pos het Fleck nie die mas opgekom nie. Hy sal dus onder groot druk wees om sy job te behou. Die moontlike kandidate wat by Fleck kan oorneem, is Treu en John Dobson, die WP se breier van die SuperSport- en Curriebeker-span. Dobson is ook goed gekwalifiseer, maar het nie ervaring as ’n Superrugby-breier nie. Die dianamiese Treu is dus die ideale kandidaat.