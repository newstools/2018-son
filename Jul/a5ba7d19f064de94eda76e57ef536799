ROGER de Sá is op ’n missie om sokker in die Kaap op horings te neem. Die breier van die gerelegeerde Platinum Stars – nou bekend as Cape United – het dié klub na die Moederstad verskuif waar hy sy stempel wil afdruk om United weer na die Premierliga te bevorder. Son op Sondag kan eksklusief berig dat De Sá nou die dienste van die voormalige Ajax Cape Town-kaptein Dominic Isaacs opgeraap het om sy assistent te wees vir die nuwe seisoen wat in die middel van Augustus afskop. Isaacs, wat ’n Caf C-lisensie agter sy naam het, het reeds as jong ontluikende breier sy stempel by die amateurklub Hout Bay United afgedruk. Dit is toe hierdie voormalige speler van Kaizer Chiefs en Bloemfontein Celtic wat die klub se o. 18-span tot sukses in die prestigeryke Cokebekerreeks gelei het. Dis ook juis waarom De Sá nou op Isaacs se vernuf en bekwaamheid gaan staatmaak om sy ervaring met die jonger spelers in United se groep te deel. Dit is beslis ’n wen-wen-scenario vir Isaacs en United. “Dominic kom met hope er­varing en kennis en is goed bekend met die sokkerstrukture in die land,” het ’n bron na aan die klub aan Son op Sondag gesê. Beheer “Boonop is hy en Roger ook bekend met mekaar. Daar is g’n twyfel dat Dominic waarde sal toevoeg nie,” vertel die bron. De Sá het Andre Petim, Ajax se voor­malige doelwagter-afrigter, ook nader getrek sodat hy in beheer van sy doelwagters kan wees. Dit sal sonder twyfel interessant wees om te sien hoe dinge nou gaan ontvou, veral as Ajax ook sy saak verloor en tot die NFD verdoem is.