DRIE maande nadat die Assembly of God-kerk in Scottsdene, Kraaifontein, afgebrand het, vorder die herstelwerk maar stadig. “Die brand het ontstaan deur ’n pakkamer wat aan die brand gesteek is en die vlamme het regdeur die kerk versprei. “Ons het alles verloor en dit het ons as gemeente baie seer gemaak. Maar ons rus in die wete dat die Here met ’n nuwe ding besig is,” vertel die kerkleier, past. Eben Potts. “Ek het nog nooit so iets in my bediening in die gemeenskap waar ek nou 24 jaar betrokke is, ervaar nie,” sê past. Potts. “Dit het my hart gebreek en ons was so geskok dat iemand so iets aan ’n kerk kan doen. “Die gemeente reik gereeld in die gemeenskap uit waar die behoeftes baie groot is.” Uitkoms Potts sê die gemeente is baie hard besig om die nodige fondse vir die werk in te samel, maar dit gaan stadig, want die finansies is maar skraal. Volgens Potts gaan die werk R50 000 kos en hy is baie bekommerd, want dis winter en die dak kan nie so lank oop staan nie. “Die hout kan krom trek in die reën, maar ons vertrou die Here vir ’n uitkoms.” Die bouer, John Pamplin, sê dis vir hulle ’n groot voorreg om aan die huis van die Here te help bou. “Jy kan net geseënd wees. Ons is dankbaar vir die plaaslike gemeentes wat hul harte so ver vir ons as gemeente oopgemaak het,” sê Pamplin. Die gemeente hou op 4 Augustus ’n tee-middag en as daar barmhartige Samaritane is wat die kerk wil help, sal dit baie waardeer word. Kontak past. Potts gerus by 073 136 9418.