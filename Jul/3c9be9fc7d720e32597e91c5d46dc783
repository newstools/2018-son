CELTIC Park is die tuiste van Celtic FC, wat sy sokker in die Skotse Premier­liga speel. Volgende jaar sal die eindstryd van die Pro14-kompetisie egter ook daarop gespeel word. Die deelnemers aan die Pro14 sal dus mik daarvoor om op 25 Mei in Glasgow te wees. Dit is die eerste keer in die Pro14 se geskiedenis dat die eindstryd nie in ’n rugbystadion gespeel word nie. Dis nadat die eindstryd van die 2017-’18-seisoen af in die Aviva-stadion in Dublin aangebied is. Die bywoning toe was ’n rekord: 46 092 toeskouers. Dit was die derde jaar agtereenvolgens dat die eindstryd so goed bygewoon is. Skotland speel dus weer gasheer vir die eindstryd sedert dit die eerste keer in 2016 op Murrayfield in Edinburgh aangebied is. Atmosfeer Celtic Park het ’n kapasiteit van 60 832. Dis nie geskik net vir sokker nie, want atletiek en fietsry is ook al daar aangebied. Die kompleks is in 1892 geopen en is deesdae bekend vir die fantastiese atmosfeer wat dit bied. Die uitvoerende hoof van die Pro14, Martin Anayi, sê: “Om ons eindstryd in ’n wêreldberoemde stadion soos Celtic Park aan te bied, is werklik ’n historiese stap in die evolusie van die kompetisie. “Aangesien ons die bestemming van die eind­stryde sedert 2015 vooraf bepaal het, is dit ’n affêre vir meer as net die ondersteuners van die twee spanne wat daarin meeding.” Anayi sê die bod wat Skotse Rugby, Celtic FC en die Stad Glasgow gemaak het, was van die begin af ’n goeie een. Hy sê: “Ons is seker die aanhangers van die Pro14 sal in ons opwinding deel. “Wat gasvryheid, kultuur en erfenis betref, het Glasgow baie om te bied. “Soos ons vorige eind­stryde in Dublin, Edinburg en Belfast, kan toeskouers soveel meer as net ’n rugby­ervaring geniet.” Hy sê dié besluit strook met hul planne om die kompetisie te be­vorder. Anayi sê: “In die laaste paar seisoene het ons baie brawe besluite geneem, en dit het die Pro14 net verbeter. “Om die eindstryd volgende jaar op Celtic Park aan te bied, is nóg ’n bewys van ons ambisie om die beste klubrugbytoernooi moontlik aan te bied vir ons klubs en ondersteuners.” Diegene wat kaartjies wil hê, kan nou al daarvoor registreer. Geregistreerdes sal voorkeur geniet wanneer dit beskikbaar gestel word.