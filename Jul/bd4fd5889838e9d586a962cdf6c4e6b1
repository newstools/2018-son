DIE gebruik van televisie-skeidsregters (TMO) in rugby gaan dalk drasties verminder. Brett Gosper, hoof van Wêreld­rugby, het oor die naweek uit Amerika gesê veranderinge met die gebruik van die TMO kan teen November verwag word. Sanzaar, die beheer­liggaam vir Superrugby en die Rugby Championship, het onlangs mond uitgespoel oor uitdagings wat met die gebruik van TMO ondervind word. Volgens die Sanzaar-grootbaas, Andy Marinos, moet skeidsregters beheer hê oor finale beslissings. Gosper stem saam. “Daar word dalk te veel gesteun op die TMO se insette by beslissings,” het Gosper aan Reuters gesê. “Ons wil sien dat skeidsregters ’n bietjie meer beheer neem oor beslissings. Dis iets waaraan ons moet werk.”