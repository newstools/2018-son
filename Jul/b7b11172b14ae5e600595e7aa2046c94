DRIE Suid-Afrikaanse atlete het die naweek met goue medaljes op die Wêreldatletiekbyeenkoms in Londen weggestap. Luvo Manyonga het weer die kollig gesteel toe hy Sondag in die verspring vir mans uitgeblink het. Dié 27-jarige boorling van die Paarl wat deesdae in Port Elizabeth woon, het in sy eerste poging met ’n reuse-sprong van 8,51 m vorendag gekom. Die wêreldkampioen het bestendig vertoon en 8.48 m, 8.50 m en 8.50 m in sy oorblywende drie spronge behaal. Sy eerste sprong was egter goed genoeg dat hy as die kampioen gekroon kon word. Zack Bazile (8,30m) van Amerika was die naasbeste. Rikenette Steenkamp het vroeër haar staal in die 100 m-hekkies vir vroue gewys. Die SA rekordhouer het dié afstand in 12.88 sekondes afgeblits. Die 27-jarige het met haar skittervertoning hakskene gewys vir Jeanine Williams (12.95) van Jamaika en Queen Harrison (12.99) van Amerika. Dié twee, wat onderskeidelik tweede en derde geëindig het, is voor die wedloop as die gunstelinge beskou. Sunette Viljoen het Saterdag met die loue­re in die spiesgooi vir vroue weggestap. Die Olimpiese silwermedaljewenner het die spies ’n ongelooflike 61.69 m deur die lug laat trek. In die 200 m vir mans het die SA naelloper Luxolo Adams in die tweede plek in 20.45 sek. klaargemaak. Nog ’n SA spoedvraat, Derrick Mokaleng, het in die 400 m vir mans ’n silwer­medalje gewen. Mokaleng – wat in Amerika gesetel is – het die 400 m in 45.48 sek. afgelê. Victor Hogan (63.73) het ook ’n silwermedalje in die diskus vir mans gewen. Carina Horn (11.21), die kaptein van die SA span, was derde in die 100 m vir vroue, terwyl Simon Magakwe (10.11) ook ’n bronsmedalje in die kort naelloop vir mans verower het. Suid-Afrika se 4x100 m-aflosspan vir mans – Magakwe, Adams, Antonio Alkana en Roscoe Engel – het 38.53 geklok en derde geëindig. Die 4x400 m-aflosspan – Mokaleng, Thapelo Phora, Pieter Conradie en Zakithi Nene – het in 3:01.79 tweede klaargemaak. Die span is egter later gediskwalifiseer omdat hy nie betyds die aflosstokkie oorgegee het nie.