’N SPIETKOP van die Stad Kaapstad is op pad werk toe van sy vuurwapen beroof. Volgens kapt. FC van Wyk, ’n polisiewoordvoerder, het die voorval Sondag net ná 12:00 in Prince George-rylaan plaasgevind. “Die beampte was in volle uniform geklee. Hy was in sy motor op die M5 toe ’n man in ’n VW Polo vir hom waai om te stop.” Van Wyk sê toe die beampte (42) by die onbekende man stop, het dié hom met ’n vuurwapen gedreig en sy vuurwapen geëis. Aanwysings “Die man het die beampte van sy vuurwapen met magasyn en patrone beroof.” Richard Coleman, ’n woordvoerder van verkeersdienste, sê: “Die mense wat hom gestop het, het gesê hulle soek directions. “Terwyl hy besig was om vir die vrou in die kar die aanwysings te gee, het ’n man wat agter in die kar gesit het, ’n vuurwapen uitgehaal en hom gedreig. Die beampte het gedoen wat van hom gevra is en weggeloop.” Die beampte ontvang traumabehandeling. Coleman sê dit is die eerste keer dat so iets met een van hul lede gebeur.