HULLE is lirieke-killers. Alles wat negatief is, omskep hulle in iets positiefs. Hulle gebruik humor in hul lirieke om ’n negatiewe situasie te verander en só ’n positiewe boodskap uit te dra. Dít is hoekom dié rap-groep van Eerste­rivier in die Kaap hulself The Assassins noem. The Assassins is nou maar eers ’n jaar in die musiekbedryf en tog is hulle volstoom besig om ’n impak in die musiekwêreld te maak. Dis ’n vocal groep en bestaan uit sewe jong manne. Hulle is Peter James Maart, Ashwin Beukus, Brandton-Lee Esau, Sivuyile Mbola, Luzuko Roto, Kirwin Aploon en Hein Fourie. Volgens James werk die groep tans hard aan sy debuut-CD, “Sense of Humor”. Dit word later vanjaar uitgereik. Hulle skryf ook hul eie musiek. Peter vertel: “Daar gaan tien songs op wees, waaronder ‘Go to the Back’, ‘We got Dreams’ en ‘I am a Khoisan’. Dit word in Cosher Studios in Kaapstad opgeneem. “Ons is ook besig met die skiet van ‘We got Dreams’ se musiek­video. Ons beplan om dit hopelik begin volgende maand op YouTube te hê. Die jong manne ken mekaar al sedert laerskooldae. Hulle het baie op winkelstoepe en straathoeke gestaan en rap en toe in April 2017 besluit om die groep te vorm en dit by Samro te registreer. Peter vertel verder: “Ons beplan om by skole hier in die Kaap ons kuns bekend te stel. Ons wil hulle wys wat ons doen. “Daar is mense wat hoor van ons as The Assassins, maar nie verstaan wat ons doen nie. “Daar is ook gans te veel nega­tiewe publisiteit oor Eersterivier, soos oor gangsterism en dwelms,” noem Ashwin. “Ons wil die mense se mindset change oor Eersterivier en die dorp op die map sit. “Hier is hope talent en ons wil graag die deure oopmaak om almal ’n geleentheid te gee.”