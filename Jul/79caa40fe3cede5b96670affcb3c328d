DIE Oostelike Provinsie se sterkste rugbyklubs sal vandag weet watter spanne hulle Saterdag in die kwarteindronde van die Grand Challengereeks moet aandurf. Gisteraand is vergader om die punteleer te hersien en te kyk of daar klubs is wat dalk punte moet verloor omdat ongeregistreerde spelers gebruik is. Dit lyk wel na ’n uitgemaakte saak dat twee spanne van Uitenhage, Gardens en Progess, op hul onderskeie tuisvelde in die kwarteindronde sal speel. Polisie en die Madibaz behoort die ander twee tuisspanne te wees. Dit beteken Kems­ley Park en die Nelson Mandelabaai-Universiteit se veld in Port Elizabeth sal die ander tuisvelde wees. In die afgelope Saterdag se laaste ligawedstryde was daar seges­ vir Polisie, Progress, Park, Harlequins en Kruisfontein. Die uitslae is: Polisie 34, Gardens 21; Progress 48, Madibaz 24; Park 31, Star of Hope 28; Harlequins 38, Despatch 27; Kruisfontein 39, Missionvale 38.