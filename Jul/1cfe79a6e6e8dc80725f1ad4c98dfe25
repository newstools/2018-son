DIE o. 13-skolerugbyspanne van die Westelike Provinsie, Boland en Suidwestelike Distrikte bly in die wedloop om Vrydag in die eindstryd van die Cravenweek-toernooi te speel. Dié toernooi het Maandag op die sportterrein van die Hoërskool Diamantveld in Kimberley begin. Twee dae nadat die senior Streeptruie Sondag in Groenpunt in die Kaap teen die Vrystaat in die SuperSport Challenge vasgeval het, het die o. 13-tjokkers van die Kaap hul Vrystaatse eweknieë met 64-10 afgeransel. Swoeg Die Kapenaars het die wedstryd oorheers en tien drieë gedruk. Intussen moes die Bolanders hard swoeg om die jong Lions met 22-20 te klop. Hulle het eers in die doodsnikke die uitslag in hul guns beklink. In ’n wedstryd wat deurgaans wipplank gery het, het die SWD en die Blou Bulle in ’n opwindende wedstryd met 12-12 gelykop gespeel. Uitslae: Grens 20, Pumas 10; Luiperds 27, Namibië 0; Sharks 34, Limpopo 8; Zimbabwe 13, Grens-Binneland 0; Oostelike Provinsie 36, Griffons 0; Valke 15, Griekwas 0; Westelike Provinsie 64, Vrystaat 10; Blou Bulle 12, SWD 12; Boland 22, Lions 20.