DIE uitsprake van Beverley Schäfer, Wes-Kaapse DA-woordvoerder oor ekonomiese geleent­hede, toerisme en landbou, oor die visbedryf het ’n helse seestorm veroorsaak. Schäfer het dié week in die media gesê die kleinskaalse visbedryf is reeds grotendeels getransformeer en sy weet nie waarom die ANC nou nog ’n bohaai daaroor opskop nie. Dit volg nadat Senzeni Zokwana, nasionale minister van landbou, bosbou en visserye, glo gesê het die bedryf word deur wit en oorsese maatskappye beheer en sy departement wil graag meer swartes in dié bedryf sien. Harry Mentoor, voorsitter van die ANC se fishing desk, het aan Son gesê: “Beverley Schäfer ondermyn bruines en swartes. “Minister Zokwana veg al jare om armes wat langs die kus woon, met viskwotas te bemagtig. “Die visbedryf is nog altyd te wit. “Ons soek nog 40% tot 50% van die kwotas vir diepseekreef en sardyne en 25% vir Suidkus-kreef.” Faeez Jacobs, provinsiale sekretaris van die ANC, stem saam daar moet nog groot veranderinge in die bedryf plaasvind. Hy sê: “Die nasionale departement van bosbou, landbou en vissery het die reg om minderbevoorregte vissermense met viskwotas te bemagtig.” Maar Schäfer het terug­gekap en aan Son gesê Zokwana­ is uit voeling met wat in die bedryf in die Wes-Kaap aangaan. “Hy is moedswillig en wil die rassekaart gebruik om korrupsie binne sy departement onder die mat te vee,” voer Schäfer aan. “Die kleinskaalse vissersbedryf in die Wes-Kaap is reeds getransformeer. “In uitgawe 39 417 van die Staatskoerant, gepubliseer op 16 November 2015, is daar ’n verklaring: ‘Meer as 90% van die kwotas by die West Coast Rock Lobster-vissery is aan swartes toegestaan.’ ”