WATERBEPERKINGS by die Sederberg- en Matzikama-munisipaliteit is opgehef. Volgens die departement van water en sanitasie is dit danksy die goeie reën die laaste tyd. Die Clanwilliamdam is nou 99,7% vol. Sputnik Ratau, woordvoerder van dié departement in die Wes-Kaap, sê daar is besluit om beperkings op te hef sodra die damme 85% vol is. “Die Olifantsrivier- en ander stelsels was drie jaar onder druk weens min reën. Die departement moes beperkings instel.” Hy sê die departement sal einde Augustus weer na die situasie kyk. – Eie verslaggewer  