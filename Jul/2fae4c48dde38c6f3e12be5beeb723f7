VANDALISME wat in skoolvakansies by skole gepleeg­ word, duur steeds voort. Volgens die Wes-Kaapse minister van onderwys, Debbie Schäfer, is dit vir haar ’n groot bekommernis dat skole in vakansies gevandaliseer word. “By die terugkeer na die skole ná dié vakansie was dit geen uitsondering nie. “Die gemeenskappe moet wakker wees gedurende die vakansie en enige verdagte optrede aan die polisie rapporteer. “Ons het die gemeenskap se hulp nodig om oortreders te identifiseer. “Die oortreders is baie keer mense in die gemeenskap.” Volgens Schäfer het 27 skole die afgelope wintervakansie deurgeloop. “Een van die sake is as ernstig aangemeld en die ander 26 as klein. “In dieselfde asem kos ’n geval wat klein is, die departement R60 000 om die skade te herstel en om goed wat gesteel is, te vervang.” Schäfer sê dit is ’n groot bedrag wat eerder vir die onderrig van kinders gebruik kon word. Daar is sewe skole in die Kaapse Wynland-distrik gevandaliseer, ses in Metro-Sentraal en ses in Metro-Suid. ’n Verdere drie is in die Eden- en Karoo-distrik gevandaliseer en drie in Metro-Oos. In Metro-Noord en die Overberg-distrikte het een skool in elke distrik deurgeloop. By een skool in Metro-Oos is twee rekenaars, twee printers met scanners, ’n foto-afdrukmasjien, twee stowe, ’n elektriese ketel, ’n faksmasjien, vier verwarmers en twee selfone gesteel.