RASTA Rashivenge, Suid-Afrika se voorste swart rugby­skeidsregter, sal nog ’n seisoen moet wag voordat hy die geleentheid kry om in die Rugbykampioenskapsbyeenkoms te blaas. Jaco Peyper sal vanjaar weer die enigste Suid-Afrikaanse blaser wees wat in die reeks in aksie is. Peyper gaan op 18 Augustus in die openingswedstryd van die kompetisie die fluitjie dra. Australië pak Nieu-Seeland in Sydney. Die Suid-Afrikaner se volgende wedstryd as blaser sal 6 Oktober se wedstryd tussen Argentinië en Australië in Salta wees. Rashivenge gaan intussen as assistentskeidsregter optree vir die derde Bledisloe Cup-wedstryd op 27 Oktober tussen Australië en Nieu-Seeland in Japan­. Marius van der Westhuizen sal in dié stryd as assistent bystaan. Hy is ook as ’n assistent aangestel vir die twee wedstryde in die Rugbykampioenskapsbyeenkoms in Argen­tinië.