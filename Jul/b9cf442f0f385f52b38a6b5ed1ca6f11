ROGER Federer het op die eerste dag van Wimbledon die skare entertain met fantastiese houe in ’n gemaklike sege oor Dusan Lajovic. Die Switserse tennis-maestro en verdedigende kampioen het sy Serwiese teenstander met 6-1, 6-3 en 6-4 van die baan gevee. Federer speel vanjaar in sy 20ste Wimbledon-toernooi. Behalwe vir die gemaklike sege, het Federer oor sy nuwe klereborg, Uniqlo, se drag op die hoofbaan kom af-show. Sy deal met die Japannese kleremaatskappy Uniqlo is glo $300 miljoen (meer as R1,168 miljard) werd. Federer is twee dekades lank deur Nike geborg en speel steeds in dié maatskappy se skoene. Behalwe vir die nuwe kleredrag was dit dieselfde flambojante ou Federer (36) wat net 79 minute nodig gehad het om die 57ste gekeurde Lajovic uit die toernooi te boender. Dit is die tweede keer dat Federer die Serwiër in die eerste ronde van Wimbledon uitskakel. Hy sê: “Ek is baie gelukkig, Ek het van die begin van die wedstryd goed gevoel. “Verlede jaar was dít nie die geval toe ek teen hom gespeel het nie. Ek onthou ek het vroeg in verlede jaar se ontmoeting gesukkel om hom baas te raak.” Federer, wat nie eens gelyk het of hy in die warm weer sweet nie, het die vroeë deurbrake op die Lajovic-afslaan as rede gegee vir sy sege. Intussen het Marin Cilic van Kroasië ook maklik tot die tweede ronde deurgedring toe hy Japan se Yoshihito Nishioka met 6-1, 6-4, 6-4 geklop het. Cilic het verlede jaar se eindstryd teen Federer verloor.