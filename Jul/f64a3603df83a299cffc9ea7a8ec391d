MOORD is aan die toeneem, dis nie nou die tyd om oor een mens te praat nie. Só het die DA-leier, Mmusi Maimane, gesê nadat die voormalige DA-LPP Lennit Max oor misdaadvoorkoming teen sy party se leierskap uitgevaar het. Son het gister berig Max, ’n voormalige Wes-Kaapse polisiekommissaris, gaan voortaan werk as ’n spesiale adviseur vir die nasionale polisieminister, Bheki Cele. Max het een ding voor­gehou as rede dat hy die nuwe job gevat het: die feit dat die DA-leierskap nie sy ervaring in polisiëring wil gebruik nie. Maimane het gesê die geveg teen misdaad gaan nie oor een man nie. Volgens hom is dit nou die tyd dat almal moet saamwerk om misdaad te bekamp. Maimane het bygevoeg: “Laat Max voortgaan met sy werk. Polisiëring val onder die nasionale regering. “Die provinsiale regering het net ’n oorsigfunksie. Die nasionale regering moet optree, want dis húl werk. “Wat Max doen en wat hy nie doen nie, is sy eie saak. My primêre fokus hier is om te sê: ‘Laat die nasionale polisie kom en laat ons ons werk doen.’ “Die moordsyfer is aan die toeneem en dis nie relevant om ’n gesprek oor een persoon te hê nie. “Ons moet liewer praat oor die kwessies van die bekamping van misdaad.”