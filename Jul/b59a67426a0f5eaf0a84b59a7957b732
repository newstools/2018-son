DIE pasiënte en personeel by die Helenvale-kliniek in die Baaise noordelike gebiede vrees gedurig vir hul lewe­. Hulle word beroof reg buite die kliniek, wat langs die poskantoor is. Die poskantoor het toegemaak – vermoedelik omdat die gebied te gevaarlik is. Dié straathoek in Gailweg is glo ook ’n hot spot waar gangsters gewoonlik uithang en mense dreig en seermaak vir geld. Gister het personeellede en mense van verskillende organisasies vergader om die probleme te bespreek. Pieter Hermaans, DA-raadslid van wyk 13, het gesê: “Die kliniek is ’n openbare plek waar dienste aan ons mense gelewer word. “Die uitdaging is op ons voorstoep. “Mense gaan daarheen en maak soos hulle lus kry. “Dis ons eie kinders wat die nonsens aanvang. “Gesondheid is ’n groot kwessie in Helenvale, maar die personeel by die kliniek doen uitstekende werk.” Die werknemers is tans onder geweldige druk – nie net oor hul veiligheid nie, maar ook omdat daar ’n tekort aan personeel is. Celestine Booysen, voorsitter van die Helenvale­kliniekkomitee, dien ook in wyk 13 se porte­feulje vir openbare gesondheid. Booysen sê: “Die plek waar die kliniek geleë is, is nie geskik vir die 30 000 mense van Helenvale nie. Die spasie is klein. “Boonop is die pasiënte ongeskik (mislik). “Vrywilligers by die kliniek is beroof en inbrake is ’n probleem. “Bystand van die polisie is iets wat nie gebeur nie. “Die susters is al gedreig wanneer hulle op die hoek ’n taxi vat. “Robberies vind reg buite die kliniek plaas. “Wat gebeur as iemand daar met ’n gun inkom?” Die kliniek het ook probleme met sekuriteit. Nita Goss van die Gelvandale-gemeenskapspolisiëringsforum (GPF) voorspel iets slegs gaan nog by die Helenvale-kliniek gebeur. “Dis nie ’n grap nie. Daai corner op Gailweg is ’n hot spot. “Ons het al nurses en pasiënte so verloor. “Wat gaan gebeur as die kliniek toe maak?” Verteenwoordigers van die departement van gesondheid was ook daar, maar kon nie daar kommentaar lewer nie. Lwandile Sicwetsha, woordvoerder van die departement van gesondheid, het later gesê die departement werk met die gemeenskapstrukture, GPF’s en wetstoepassingsagentskappe saam om die pasiënte by hul fasiliteite te beskerm.