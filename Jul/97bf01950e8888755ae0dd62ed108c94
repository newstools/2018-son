METRORAIL se tegnici het die oorhoofse toestel gefix nadat ’n “haakplek” Vrydag in Wood­stock ’n brand op ’n treinwa veroorsaak het. “Net ná 07:30 het een van ons treinwaens vasgehaak aan die oorhoofse drade, wat ons ’n pantograaf-koppeling noem,” verduidelik Riana Scott, Metrorail-woordvoerder. Theo Layne, woordvoerder van die Kaapse brandweer, sê ’n “klein brand” bo-op die wa is met tegnici se hulp geblus. By die brandweer se aankoms was die trein al ontruim. Niemand is beseer nie. Die treine op die Kaapse Vlakte-linie is geraak. Metrorail sê vertragings van meer as ’n uur het gevolg. – News24