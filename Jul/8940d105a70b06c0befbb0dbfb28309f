DEVON Saal reken alles hang af van Free State Stars se afrigter, Luc Eymael, of hy sy dienste wil hê of nie. Dié oudspeler van Milano United, Santos, Stellenbosch en Maritzburg United oefen al twee weke saam met laas seisoen se Nedbank Cup-wenner in die hoop om ’n permanente kontrak los te slaan. “Kyk, ek is optimisties en kan net my praatwerk en toewyding op die oefenveld en speelveld toon,” het Saal aan Son gesê. “Maar ek dink ek pas goed hier in by die span. “Dit is natuurlik ’n heel ander omgewing en alles, maar ek geniet dit. “Dis niks wat ek nie kan handle nie. Ek kan net beheer wat in my hande is en dis dinge soos my outlook en spirit. Die res is in die hande van die coach. Jy weet nie altyd wat in hul kop aangaan nie. “Soms moet jy net die basics doen en vasbyt, dis al. As dit gebeur, gebeur dit.” Volgens die 26-jarige speler met die kragtige linkervoet sal dit nie die einde van die wêreld wees as hy nie ’n kontrak kry nie.