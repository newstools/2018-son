ANTOINE Griezmann bly maar Frankryk se redder op die sokkerveld. Sondag teen Kroasië in die Wêreldbeker-eindstryd in Moskou het hy dit wéér gedoen. Almal praat oor die jong Franse ster Kylian Mbappé en Luka Modric van Kroasië wat in dié stryd uitgestaan het, maar wat van die speler van die wedstryd wat sy span tot die titel aangevuur het? “Ná ’n wedstryd soos dit sink dit nog nie regtig in nie,” het Griezmann gesê. “Glo my, ek sal die eerste een wees wat ’n Franse trui met die twee sterre koop.” Die sterre verwys na hoeveel keer Frankryk nou die Wêreldbeker gewen het. Griezmann het Sondag uit die kleedkamer gesing en gedans met Paul Pogba en Kylian Mbappé. “Jammer, maar ons is so gelukkig. Ons voel so trots en ons wil net een ding hê: om dit met die mense van Frankryk te vier.” Hy is Frank­ryk se gesamentlike voorste doelskieter in die toernooi met Mbappe, met vier doele elk. Met vier doele in Rusland is Griezmann Frankryk se doelskieter met die tweede meeste doele in ’n enkele WB-toernooi ná Just Fon­taine. Hy het ’n ongelooflike 13 doele in 1958 in Swede aangeteken. Griezmann is nie daarmee gepla nie. “Ek weet dit klink soos ’n cliché, maar die span kom voor alles. Ons het saam wêreldkampioen geword en ons sou niks sonder die span wees nie.” Hoewel Barcelona Griezmann voor die toernooi wou bekom, het hy besluit om by Atlético Madrid te bly. Dit kan alles nou verander ná sy blink vertonings in die toernooi.