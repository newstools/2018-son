’N BELEËRDE mayor is sonder regsverteenwoordiging nadat hy sy advokaat gesack het. Dié verrassende gebeure het onlangs in Nieuwoudtville gebeur waar die burgemeester, Roger Swartz (ANC), weer in die hof verskyn het vir teistering. Die klaer is die DA-raadslid Jeannette-Anne Steenkamp. Tydens die hofverrigtinge het Swartz aangekondig hy kan nie meer van sy advokaat se dienste gebruik maak nie. Dit volg nadat Steenkamp se lawyer, Hans Jurie Moolman, aangevoer het Swartz moet sy eie regskoste betaal en nie die Hantam-munisipaliteit nie. Hierna was Swartz heel verward, maar hy het aangedui dat hy hom voorts self sal verteenwoordig. Die landdros het die implikasies hiervan aan Swartz verduidelik. Swartz het lelik klei getrap oor sekere regsterme wat hy waarskynlik nie verstaan het nie. Selfs Moolman moes vir Swartz verduidelik wat dit beteken. Aggressief Nóg Swartz, nóg sy familielid Jannie Swartz, die munisipale bestuurder, wou aandui wie die mayor se regskoste gaan betaal. Swartz se onlangse verskyning spruit uit voorvalle wat in 2017 in Calvinia gebeur het. Steenkamp het twee klagte – een van aanranding en een van teistering – teen Swartz aanhangig gaan maak. Sy voer aan dat Swartz haar op 19 Maart 2017 op haar rug geslaan het. Sy sê hy het ook opmerkings gemaak en was aggressief teenoor haar en Gizelle Opperman, ’n ander DA-raadslid van Loeries­fontein.