SPANJE se sterbelaaide span sal verwag om sy ritme te begin vind wanneer hy die gasheer, Rusland, vandag in die Wêreldbekertoernooi se ronde van 16 pak. Dié wedstryd in die Luzhniki-stadion begin 16:00. Terselfdertyd sal Rusland, wat tot dusver baie goed vertoon het, probeer om die odds te defy teen 2010 se Wêreldbeker-wenner. Rusland, wat bo sy gewig slaan in die skouspel in sy agterplaas, sal ook inspirasie wil put uit sy gelykop uitslag van 3-3 tydens ’n vorige friendly laas jaar tussen dié twee spanne. En met spelers soos Artem Dzyuba, Denis Cheryshev en Aleksandr Golovin wat tussen dié trio ses van die Russe se sewe doele in die toernooi aangeteken het, is die verwagtinge van die gasheer dat hulle vir nóg ’n opskudding kan sorg teen hul meer invloedryke Spaanse opposisie. Spanje het egter sy Wêreld­bekerveldtog op die agtervoet begin toe sy vorige afrigter, Julen Lopetegui, twee dae nadat die toernooi afgeskop het, gepos is. La Roja (Die Rooie), soos hulle genoem word, het toe benoude spronge gemaak en die legendariese verdediger Fernando Hierro as breier aangestel. Dit was duidelik hierdie veranderinge het Spanje erg ontwrig toe hy sy groepfase net as naaswenner kon afsluit. En dít nogal ná twee gelykop uitslae (Portugal 3-3 en Marokko 2-2). Dit was sy naelskraapse oorwinning met 1-0 oor Iran wat sy plek in die uitkloprondes verseker het. Volgens Marco Asensio, Spanje se talentvolle jong vleuel van Real Madrid, is dit die eenheid in die span wat tot dusver die sleutel (tot sukses) was. “Ons het deur ’n eienaardige fase gegaan en niemand het dit verwag nie,” het die vaardige vleuel aan die BBC gesê. “Dít het ons beslis ’n bietjie beïnvloed. “Ons het daaroor gesels en ons is vasbeslote dat dit ons nie verdeel in die span nie. “ ’n Wêreldbekertoernooi kom net elke vier jaar en dis baie belangrik vir die spelers en die mense van Spanje. “Elke wedstryd is ’n uitdaging en dis moeilik om teen enige span te wen. Niks is in dié toernooi gewaarborg nie. “Dis ook nie ’n geheim dat ons nie op alle silinders vuur nie. “Volgens my moet ons nou op die eenheid in die span fokus. “Dít is beslis die sleutel en dít sal ons help. “Ons moet dit behou en opskerp,” het Asensio afgesluit.