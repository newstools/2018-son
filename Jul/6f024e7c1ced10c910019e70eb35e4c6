HET die Amerikaanse swaargewigbokser Deontay Wilder homself in die voet geskiet deur ’n kontrak met die IBF-, WBO- en WBA-wêreldkampioen, Anthony Joshua, van die tafel af te vee? Wilder maak die een na die ander beswaar oor die kontrak wat die promotor Eddie Hearn hom aangebied het. Joshua het intussen ’n foto van homself getwiet waar hy onderstebo langs die kryt hang. Sy onderskrif daarby is: “Jammer ek het so lanklaas getwiet. Ek hang maar net hier rond terwyl ek vir Deon­tay Wilder se hand­tekening wag.” Die WBA het Joshua intussen gewaarsku om sy titel so gou as moontlik te verdedig, anders sal hy dit moet prysgee. Hy boks nou op 22 September in die Wembley-stadion teen die Rus Alexander Povetkin. Dié geveg sal teen einde volgende week amptelik bekend gemaak word, waarna kaartjies te koop aangebied sal word. Op Joshua se boksrekord is daar reeds inskrywings vir 22 September en 13 April volgende jaar. Op Wilder se rekord is daar nog geen nuwe inskrywings nie omdat sy volgende teenstander se naam nog nie bekend is nie. Wilder het dus ’n gulde kans verspeel om groot geld te verdien en voor minstens 80 000 toeskouers te boks.