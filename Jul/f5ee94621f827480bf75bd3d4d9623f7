DIE Lions kou skielik naels om nie deur die Jaguares as wenner van die Suid-Afrikaanse konferensie verbygesteek te word nie. Die Lions is steeds bo-aan die punteleer met 41 punte ná 15 wedstryde, maar die Jaguares het met 38 punte ’n wedstryd minder gespeel. Die Lions het dié naweek ’n loslootjie, terwyl die Jaguares op Loftus Versfeld met die Bulls gaan kragte meet. As die Jaguares dus Saterdag wen, sal hulle die Lions verbysteek. In dié stadium het die Argentyne egter reeds een meer wedstryd as die Lions (nege teenoor agt) gewen. Die Bulls kan dus die Lions voorlopig ’n guns bewys deur die Argentynse wenlopie te stuit. Die laaste ligawedstryd voordat die uitspeelrondes aan die beurt kom, kan in ’n groot riller ontaard wanneer die Lions gasheer speel vir die Bulls. Hoewel ’n kragmeting tussen dié twee noordelike bure altyd vuurwerk oplewer, sal dit ’n effense verrassing wees as die tuisspan op sy Ellispark-heiligdom nie as wenner van die veld stap nie. As die Lions dus dié een kan deurtrek en die Jaguares verloor in Durban teen die Sharks, kan hulle dalk net-net die paal voor die omgekrapte Argentyne haal.