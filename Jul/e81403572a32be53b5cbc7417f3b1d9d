DIE Lions se lynstaanspel kan ’n groot troefkaart wees wanneer hulle die Waratahs Saterdag op Ellispark in Superrugby se halfeindstryd die stryd aansê. Ná ’n indrukwekkende regruk­poging waartydens hulle teen die Highlanders ’n vinnige 24 punte aangeteken het om die Nieu-Seelanders uit te skakel, glo die Waratahs hulle is net een wedstryd weg van die eindstryd. Maar om die Lions op hul tuisveld te klop, gaan allermins maklik wees. Die Waratahs sal ook nie wegkom met hul onakkurate lynstaanspel wat vier keer tot omgekeerde bal­besit gelei het nie. Die slot Franco Mostert het 18 keer balle op die teenstanders se ingooie gegaps – meer as enige ander speler in die kompetisie. Dit beteken Damien Fitzpatrick en Tolu Latu, die Tahs se hakers, sal hul balle elke keer meer reguit as ’n laserstraal moet ingooi. “Ons moet seker maak ons hakers kry hul rol reg en dat hul visier reg ingestel is. Fitzy het teen die Highlanders ’n verkeerde roep gekry en die bal gegooi na iemand wat nie bestaan nie,” het Simon Cron, hulpafrigter van die Tahs, gesê. “Ons sal dít vinnig moet regkry.” Die Tahs het vanjaar warm en koud geblaas en boonop lê ’n lang vlug na Johannesburg vir hulle voor