IN WAT meer klink na ’n phishing scam as die uitbetallng van ’n maatskaplike toelaag, moes ’n Sassa-begunstigde eers vir ’n plastieksak swipe voordat sy haar grant kon kry. Dít was glo nodig om die nuwe kaart te aktiveer. Haar geld was toe eers later Sondagmiddag beskikbaar. “Dit maak nie sin nie. Vir wat moet ek eers vir iets betaal om my geld te kry? Ek depend op elke sent. “Ek hoop die probleem word gou uitgesort,” sê sy. Dié vrou en nog baie ander begunstigdes het gister gekla oor die nuwe kaarte. Hulle sê hul geld was op Sondag 1 Julie nog nie in hul persoonlike rekening óf hul Sassa-rekening nie. Gisteroggend het mense nog in lang rye gestaan om geld te gaan trek. Mense het aan Son gesê dit is nie normaal dat hulle so in rye staan twee dae nadat die pay al inbetaal moes gewees het nie. Intussen het Abraham Mahlangu, Sassa se waar­nemende uitvoerende hoof, genoem hulle is bewus van uitdagings wat begunstigdes tydens die huidige betalingsiklus van maatskaplike toelaes ondervind. “Wat nou ondervind word, is die gevolg van ’n proses van die oorskakeling van ’n ou na ’n nuwe betaalstelsel van maatskaplike toelaes. “Ons verseker begunstigdes dat hul maatskaplike toelaes ten volle betaal sal word. Ons versoek dat hulle hulself minstens drie dae gee om hul toelaes te trek,” sê Mahlangu. Maar Bridget Masango, die DA se skaduminister van maatskaplike ontwikkeling, sê die DA is bekommerd oor inligting wat hulle van alle uithoeke gekry het oor voorvalle van begunstigdes van Sassa-toelaes wat met leë hande moes wegdraai by betaalpunte. Daar was landwyd sulke gevalle wat glo verband hou met “glitches” in die stelsel. “Ons neem kennis van die laat verskoning wat deur Mahlangu uitgereik is waarin die skuld op ’n stelselfout gepak word. “Hierdie verskoning is eenvoudig nie goed genoeg vir die 2,8 miljoen Suid-Afrikaners wat begunstigdes is van kontantbetalings van Sassa nie. “Hulle maak staat daarop om kos op die tafel te sit,” sê Masango. Sy sê verder Sassa was veronderstel om te verseker alle betaalpunte is na die nuwe stelsel omgeskakel voordat dié maand se toelaes uitbetaal is.