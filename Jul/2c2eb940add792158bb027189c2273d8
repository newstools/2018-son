CALITZDORP. – Dit gons hier ná die dood van twee niggies wat vir ’n beter lewe in Kaapstad gaan werk het. Martha Frans, ma en ouma van die twee vroue, Loekie Frans en Christolene Witbooi, vertel: “Laas Sondagnag het die taxi hier met Christolene, my kleinkind, uit die Kaap aangekom. “Sy was in een of ander toestand. Sy kon nie praat of loop nie.” Resa, haar suster, vertel: “Christolene het op die vloer van die taxi gelê en moes in die huis gehelp word. Dit was nie drank nie, want sy het nie na drank geruik nie.” Volgens ouma Martha het hulle haar toe warm toegemaak. “Die oggend sowat halfses het ek opgestaan. Toe sien ek Christolene is dan bleekwit en yskoud. Ek het my boeglam geskrik. “Toe sê ek vir Resa dat Christolene nie meer met ons is nie.” Klimmetjie Willemse, ’n buurvrou, het die familie kom bystaan en die polisie en ambulans laat kom. Christolene se lyk is vir ’n forensiese ondersoek gestuur. Maar ’n tweede skok het ouma Martha getref. “Die Maandag toe moes ek hoor dat Christolene vir my kom sê het Loekie het reeds die vorige dag – Saterdag – gesterf. Ek het nie geweet of ek kom of gaan nie. “Hoe kon Christolene, my kleinkind, per taxi afgekom het om my te kom inlig van Loekie se dood? En dit net om hier in my huis te kom sterf?” Fanus Frans, ouma Martha se seun, sê: “Ons sit met baie onbeantwoorde vrae. “Hoe is Loekie dood? Want Christolene moes ons kom sê het oor Loekie se dood. Toe sterf Christolene sonder dat sy ’n woord ge­uiter het en hulle sterf twee dae uitmekaar.” Kapt. Malcolm Pojie, ’n polisiewoordvoerder, sê: “ ’n Geregtelike doodsondersoek is geopen. “Dit is so dat haar niggie ook in dieselfde tyd in die Kaap gesterf het. “Toksikologiese toetse sal gedoen word gedurende die outopsie om die oorsaak van dood vas te stel. “In hierdie stadium word geen gemene spel vermoed nie.”