TIEN jaar gelede het die Stad Kaapstad sy eerste dwelmrehabilitasie­sentrum genaamd Matrix in Tafelsig geopen. Vandag is daar ses Matrix-sentrums. Tussen Januarie en einde Maart vanjaar het hulle reeds 1 566 dwelm­screenings gedoen. JP Smith, burgemeesterskomiteelid vir veiligheid, seku­riteit en maatskaplike ontwikkeling vir die Stad, sê die Matrix-program is meer as ’n bekostigbare en toegank­like rehabilitasie­sentrum vir mense wat dwelms gebruik. “Die program help gebruikers ook om van ander gemeenskapsdienste gebruik te maak.” Hy sê die behandeling is gegrond op ’n metode wat in Amerika ontwikkel is. Dit sluit in dat volwassenes wat aan die een of ander dwelm verslaaf is, 16 weke lank behandel word. Daar is tans ses sentrums in die Kaapse metropool. Die sentrums is in Tafelsig, Table View, Delft-Suid, Khaye­litsha, Parkwood en Manenberg. “Ons wil nog sulke sentrums oopmaak,” sê Smith. Die Stad Kaapstad het Dinsdag 10 jaar se sukses met die program gevier. Meer as 150 sertifikate is by ’n spoggeleentheid aan pasiënte oorhandig. “Ons is trots op diegene wat erken hulle het ’n probleem en hulp soek daarvoor.” Dinsdag was die inter­nasionale dag teen dwelmmisbruik en -handel. “Dit is ’n herinnering dat die stryd teen dwelm­misbruik voortgaan. “Ons moet ons deel doen om die oorlog hierteen te wen,” sê Smith.