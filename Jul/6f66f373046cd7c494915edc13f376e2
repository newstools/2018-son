DIE Suid-Afrikaanse agentskap vir maatskaplike sekerheid (Sassa) in die Oos-Kaap het onderneem dat begunstigdes teen vandag hul toelaes sal ontvang. Dít volg nadat begunstigdes met die aanvang van die nuwe maand nie toegang tot hul toelae kon kry nie. ’n Pensioentrekker verduidelik hoe sy en ander begunstigdes wat nie hul grant ontvang het nie, Maandag heeldag by die hoofposkantoor in Govan Mbeki-rylaan in die Baai gewag het om gehelp te word. Hulle het eers ná 19:00 tuis gekom, Luzuko Qina, Sassa se Oos-Kaapse woordvoerder, het dié week gesê Sassa plaas alle begunstigdes vanaf Cash Paymaster Services (CPS) na die nuwe platform van Sassa en die Suid-Afrikaanse Poskantoor (Sapo) oor. Daar kan dus tegnologiese uitdagings voorkom. “Begunstigdes se toelaes is by alle Sassa-kaarte inbetaal, maar die uitdaging is om toegang tot die geld te kry. “Dié uitdaging word opgelos en die begunstigdes sal binne drie dae toegang tot hul toelaes kry. “Sassa werk saam met Sapo om die probleem op te los,” het hy Dinsdag gesê. Hy’t gesê Sassa weet nie hoeveel Oos-Kapenaars nog nie hul geld ontvang het nie omdat mense daagliks toegang kry tot hul toelaes. “Sassa verseker die begunstigdes dat hul toelaes ten volle betaal sal word en hul geld sal beskikbaar wees. “Sassa betreur die vertraging en ongerief wat aan ons begunstigdes veroorsaak is.” Sassa se waarnemende CEO, Abraham Mahlangu, het ook gesê hy weet van die uitdagings. “Ons weet dat die begunstigdes probleme ervaar met die elektroniese betaling van hul maatskaplike toelae. “Wat tans ervaar word, is die gevolg van ’n veranderingsproses van ’n ou na ’n nuwe betaalstelsel. “Sassa is ook besig met die uitfasering van CPS soos deur die grondwethof bepaal en die bekendstelling van die SA Poskantoor om maatskaplike toelaes te betaal,” het hy gesê. Hy gee die begunstigdes die versekering dat hul maatskaplike toelaes ten volle betaal sal word. Mahlangu het ook benadruk die begunstigdes se geld is reeds in hul rekening en hulle kan dit onttrek oor drie dae vanaf Maandag. As begunstigde verkies om toegang tot hul geld te kry deur ’n kitsbank, moet die begunstigde die spaarrekening-opsie kies. As dié opsie afgekeur word, kan die begunstigde dan die tjekrekening-opsie kies. “Sassa vra weer verskoning vir die ongerief wat veroorsaak is. Ons wil verseker alle dienste vir begunstigdes word sou gou moontlik herstel. Ons onderneem ook om ons begunstigdes op die hoogte te hou.”