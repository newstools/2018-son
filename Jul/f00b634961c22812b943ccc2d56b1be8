HILTON Lobberts, die verlore seun van Suid-Afrikaanse rugby, bevind hom onder die plaas­vervangers van die Pumas se rugbyspan, wat vandag meeding in die eindstryd van die SuperSport Challenge. Dié sterk 32-jarige slot, wat ook ’n kranige flank is, was verlede jaar lid van die Griekwaspan teen wie die Pumas in die Bridgton-stadion in Oudtshoorn die stryd sal aansê. Hy sal Brian Shabangu op die bank vervang. Die afskoptyd is 14:30. Lobberts, wat al twee keer vir die Springbokke uitgedraf het, het oor die jare met beserings gesukkel en is ook een van daardie tipe spelers in wie ’n aantal afrigters net nie vertroue gehad het nie. Dit het sy loopbaan gekniehalter. Maar dié boorling van New Orleans in die Paarl kan vandag sy stempel as impakspeler vir die Pumas afdruk en die doemprofete wys watse talentvolle speler hy werklik is deur sy span aan die wenkant te kry. Die Pumas se breier, Brent Janse van Rensburg, het twee veranderinge aan die beginspan aangebring. Die stut De-Jay Terblanché is terug in die plek van Simon Westraadt, terwyl die heelagter Devon Williams die nr. 15-trui sal dra. Die spanne is: Pumas: Devon Williams, Morné Joubert, Hennie Skorbinski (k), Henko Marais, Ruwellyn Isbell, Christopher Smith, Stefan Ungerer, Willie Engelbrecht, Stefan Willemse, Jeandré Rudolph, Cameron Lindsay, Le Roux Roets, Marné Coetzee, Marko Janse van Rensburg, De-Jay Terblanché. PLAASVERVANGERS: Frankie Herne, Simon Westraadt, Hugo Kloppers, Hilton Lobberts, Reynier van Rooyen, Justin van Staden, Trompie Pretorius.