DAINE Klate het die naweek sy debuut gemaak vir Chippa United in die Maize Cup in Klerksdorp. Die Chilli Boys is genooi om deel te neem aan dié jaarlikse uitkloptoernooi, maar het op strafdoele vasgeval nadat die wedstryd 0-0 geëindig het teen Free State Stars in die halfeindstryd. Die uitslag is egter nie so belangrik nie. Die wedstryd was meer vir Chippa se nuwe breier, Dan Malesela, om sy aanwinste speelkans te gee. Chippa het verlede week 15 nuwe spelers in die Nelson Mandelabaai-stadion bekendgestel. Onder hulle is die ervare Daine Klate. Hy was nie in die beginspan nie, maar het wel van die plaasvervangerbank gekom. Hy het ook amper die enigste doel van die wedstryd aangeteken toe hy die dwarslat getref het oomblikke nadat hy opgekom het. Met meer tyd in die span en op die oefenveld sal Malesela natuurlik nou meer gebruik maak van Klate. Klate het reeds erken dat Malesela een van die redes is waarom hy Chippa gekies het. “Ek ken die coach al van die School of Excellence se dae af en daarom was dit nie moeilik vir my om Chippa te kies nie,” het hy gesê. Malesela het agt van sy nuwe spelers gebruik teen Free State Stars. “Daar is nog baie om te sien voordat ek sal weet hoe die span regtig gaan lyk. Dit wat ek wel gesien het, was nie sleg nie,” het hy bygevoeg. Die Chilli Boys sal in Johannesburg aanbly en nog ’n paar vriendskaplike wedstryde speel ter voorbereiding vir die komende PSL-seisoen.