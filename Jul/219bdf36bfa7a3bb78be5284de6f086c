DIE familie van Marcelino Jansen (26) van Moorreesburg is steeds op soek na hom. Jansen is laas op 10 Julie gesien nadat hy vir sy ma gesê het hy gaan Kaap toe. Volgens sy ma, Anne, is haar seun nie reg in sy kop nie en het hy nie sy medisyne of klere saamgeneem nie. ’n Bekommerde Anne sê: “Ek het hom nie ernstig opgeneem nie. “Ek het omstreeks 14:00 die middag bekommerd geraak toe hy nie by die huis opdaag nie. “Ek het oral in die omgewing na hom gesoek. “Toe sy pa terugkeer van die dorp af, het ek hom ingelig dat Marcelino vermis is. Leidrade “Ons het die strate ingevaar en oral in die dorp na hom gesoek. “Ons het tot by die N7 gegaan om te kyk of hy nie daar langs die pad staan nie. “Toe ons hom nie kon kry nie, het ons hom as vermis by die polisie aangemeld. “Die polisie het nog niks leidrade nie en ons het al tot in Malmesbury vir hom gesoek.” Enige een wat weet waar Marcelino hom bevind, kan sy pa, Trevor, by 062 791 3245 bel.