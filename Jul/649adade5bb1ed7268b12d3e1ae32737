DIE polisie het Sondag ’n gewapende roofverdagte vasgetrek nadat hulle inligting ontvang het van waar hy hom bevind. Die polisie sê sulke inhegtenisnemings gebeur danksy ’n goeie verhouding en kommunikasie tussen die polisie en die gemeenskap. Kol. Priscilla Naidu, ’n polisiewoordvoerder, sê: “Lede van die Baaise blitspatrollie het Sondag omstreeks 12:15 inligting opgevolg oor ’n vermeende gewapende rower in Kwetyanastraat in Motherwell. “Toe hulle die huis deursoek, is ’n 24-jarige man in hegtenis geneem. “Hulle het beslag gelê op vier nuwe selfone, ’n kamera en ander toebehore.” Dié items is positief geïdentifiseer as dié wat in Junie gesteel is in ’n gewapende rooftog by ’n selfoonwinkel in Cleary Park. Die verdagte is ook positief geïdentifiseer deur middel van videomateriaal. “Op 10 Junie 2018 het drie verdagtes, waarvan twee gewapen was, ’n winkel binne gegaan en ’n vuurwapen op die personeel en ’n klant gerig. “Verskeie selfone en toebehore is uit die winkel geneem,” het Naidu gesê. Saamgewerk Die verdagte sal na verwagting vandag in die Motherwell-landdroshof verskyn op aanklag van die besit van vermoedelik gesteelde eiendom en gewapende roof. Genl.maj. Thembisile Patekile, bevelvoerder van die Mountweg-polisiegebied, het sy dankbaarheid uitgespreek teenoor die gespesialiseerde eenhede wat so goed met mekaar saamgewerk het. “Die deel van inligting tussen die spanne is kritiek in ons geveg teen misdaad. “Ek moedig ook die gemeenskap aan om aan te hou om die (polisie se) oë en ore te wees deur inligting oor kriminele aktiwiteite aan te meld. “Dit is belangrik vir die polisie om nou saam met die gemeenskap te werk as ons die gewenste ondersteuning in alle sektore van die gemeenskap moontlik wil maak,” het Patekile gesê.