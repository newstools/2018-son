DIE ANC sê hy veroordeel die Stad Kaapstad vir sy “min­agting” van Kapenaars. Dit kom nadat die Stad dié maand voortgegaan het met die instelling van sy tarief­verhogings vir onder meer water- en sanitasiedienste. Duisende Kapenaars en nie-regeringsorganisasies het in Maart vasgeskop teen onder meer ’n voorgestelde verhoging van 55,1% vir water. Die Stad het sedertien in sy finale begroting ’n ver­hoging van 10,1% vir water goedgekeur. Ian Neilson, onderburgemeester, het bevestig die tariefverhogings wat op 1 Julie in werking getree het, is soos volg: 19,9% vir water en sanitasie, 5,7% vir vullisverwydering, 6,5% vir rates en 8,1% vir elektrisiteit. Faiez Jacobs, Wes-Kaapse ANC-sekretaris, sê hy is nog nie tevrede nie, want die onlangse reënval beteken daar is nou meer water in die Kaap. Jacobs sê: “Die ANC veroordeel die Stad Kaapstad vir sy minagting van Kaapstad se inwoners. Die ANC eis dié tariefverhogings moet in lyn met die inflasiekoers wees. “Ons verwerp die nuwe tarief­verhogings vir huishoudings, al is dit 10,1% vir diegene wat minder as 6 kF per maand gebruik, want dié verhoging is ver bo die inflasiekoers.” Volgens Jacobs kan die Stad nie sulke hoë tariefverhogings regverdig nie, want die watervoorraad het vanweë die onlangse hoë reënval verbeter. Jacobs voeg by die ANC gaan die Stad weens die onregverdige verhogings hof toe sleep en sal Kapenaars verenig om teen dié increases te betoog. Neilson sê op sy beurt die Stad het sy voorgestelde begroting ná die besware weer hersien. Ná die hersiening is die watertariefverhoging vanaf 55,1% na 10,1% verminder en die eiendomsbelasting is van ’n voorgestelde 7,2% na 6,5% verminder. Neilson sê ook die Stad gaan nou na verwagting R14,1 miljard aan sy Nuwe Waterplan spandeer pleks van R19 miljard. Hy voeg by: “Die elektrisiteitstariefverhoging bly onveranderd by die voorgestelde 8,1% en vullisverwydering bly by 5,7%.” Volgens Neilson het die droogte tot ’n aansienlike tekort aan inkomste vir water- en sanitasiedienste vir die boekjaar 2017-’18 gelei. Dit het veroorsaak dat die Stad in aanvullingskemas moes belê om waterbronne te versterk. Hy voeg by onder die huidige vlak 6- waterbeperkings het die bedrag vir die eerste 6 kF wat elke maand gebruik word, met net R3,05 per kF verhoog. “En die prys vir die volgende 4,5 kF word nie verhoog nie.”