DIE tweede gekeurde Rafael Nadal is die gunsteling om die manstitel te wen, maar hy sien op teen vandag se semi. Hy sê sy jare lange teenstander Novak Djokovic op die grasbaan in die Wimbledon-tennistoernooi die stryd aan. Met ’n plek in Sondag se eindstryd op die spel is daar geen twyfel nie dat dié twee reuse vir ’n rillerstryd sal sorg. Dit sal die 52ste keer wees dat hulle mekaar pak. Hul tweestryd het 12 jaar gelede op Roland Garros begin. Op Wimbledon het Djokovic sy neus voor met die verowering van titels in 2011, 2014 en 2015. Nadal het in 2008 en 2010 op Wimbledon gewen. Tussendeur was daar klassieke tweestryde tussen hulle soos Djokovic se sege met 5-7, 6-4, 6-2, 6-7 (5/7) en 7-5 in die eindstryd van die Australiese Ope in 2012. Dié wedstryd het byna ses uur geduur – die langste eindstryd in ’n Grand Slam. Die ander halfeindstryd is die stryd van die kanon-afslane gedoop. Suid-Afrika se Kevin Anderson en die Amerikaner John Isner is ewe bekend vir hul kragtige afslane. Daar is min tussen hulle te kies. Die een met die beste afslane op die dag sal wen. Anderson het verras deur Roger Federer in die kwarteindstryd in vyf taai stelle te klop. Die wedstryd van meer as vier uur het baie van Anderson geverg. Nóg so ’n puik vertoning is dalk te veel gevra. Die 32-jarige Anderson het intussen weer bevestig dat hy steeds daarna mik om ’n Amerikaanse burger te word. Hy woon in Florida en is met ’n Amerikaanse vrou getroud. Anderson mag nie vir Amerika Davisbeker-tennis speel sonder die Internasionale Tennisfederasie se goedkeuring nie. Hy het in 2011 vir Suid-Afrika Davisbeker-tennis gespeel. – News24