ALTESAAM 24 jaar nadat Wayne Ferreira die kwarteindronde van Wimbledon gehaal het, spog Suid-Afrika met nog ’n kandidaat. Kevin Anderson het met sy oorwinning van 7-6, 7-6, 5-7, 7-6 oor Gael Monfils van Frankryk dié mylpaal bereik. Verlede jaar het hy ook die eerste SA speler ná Cliff Drysdale in 1965 geword wat die eindstryd van die Amerikaanse Ope gehaal het. Ferreira was die laaste SA speler voor Anderson wat ’n Grand Slam-kwarteindstryd gehaal het toe hy in 2003 op die Aussie Ope sy plek onder die laaste agt spelers bespreek het. Ná sy kwalifikasie het Anderson van wyd en syd gelukwensing ontvang. Ferreira het hom via sosiale media sterkte toegewens, terwyl Ernie Els en Louis Oosthuizen hul ondersteuning gebied het. “Dit was werklik ’n wedstryd van hoogstaande gehalte. Dit was geensins ’n wedstryd met eenrigtingverkeer nie. Dit is my eerste oorwinning oor Monfils in vyf wedstryde,” het Anderson ná die wedstryd gesê. Die wêreld se voorste speler en verdedigende kampioen, Roger Federer van Switserland, wag nou vir Anderson in die volgende ronde. Federer het sy plek bespreek met ’n oorwinning van 6-0, 7-5, 6-4 oor die Fransman Adrian Manna­rino. Rafael Nadal was ook genadeloos met ’n wegholoorwinning van 6-3, 6-3, 6-4 oor Jirí Veselý om sy eerste kwarteindplek sedert 2011 te bespreek. Novak Djokovic, nóg ’n voormalige kampioen, het ewe maklik met Rusland se Karen Khachanov klaargespeel. Die telling was 6-4, 6-2, 6-2. Ander uitslae is: Kei Nishikori (Jpn) k Ernests Gulbis (Latvië) 4-6, 7-6, 7-6, 6-1; Serena Williams (VSA) k Evgeniya Rodina (Rus) 6-2, 6-2; Angelique Kerber (Duits) k Belinda Bencic (Swit) 6-3, 7-6. Die kanse is goed dat Engeland die eindstryd van die Wêreldbeker-eindstryd kan haal en die wedstryd is vir dieselfde tyd geskeduleer. Hedendaagse tegnologie is van so ’n aard dat ondersteuners hul fone kan gebruik om dit op die pawiljoene te besigtig. Dit is verlede naweek toegelaat sonder enige probleme, sê die organiseerders. Die tennis begin 14:00 en die sokker 15:00.