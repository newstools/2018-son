DIE Nelson Mandelabaai-metro se be­groting vir die North­erns is R250 miljoen. Dis vir die nuwe boekjaar, wat op 1 Julie begin het. Die begroting van die vorige boekjaar was R160 miljoen. Só het Retief Odendaal, die burge­meesterskomiteelid vir begroting en tesourie, Woensdag in die Chatty-gemeenskapsaal gesê. Dit was op ’n terugvoer­vergadering oor die begroting vir die Northern Areas. Rano Kayser, die DA-leier van die Northerns, en enkele ander raadslede het ook die vergadering bygewoon. Odendaal sê die DA het die finansies van die Nelson Mandelabaai-metro binne 20 maande verbeter deur noodsaaklike maatreëls in te stel. Hy sê: “Dit was nie maklike besluite nie, maar ons moes dit doen, anders was die Metro bankrot. Dit was uiteindelik die moeite werd. “Ons het vir mekaar gesê ons gaan nie meer bestee aan wat nie ’n verskil in mense se lewe sal maak nie.” Odendaal sê die Northerns se raadslede het hul man gestaan en namens die inwoners van hul gemeen­skappe baklei vir ’n groot deel van die begroting. Hy verduidelik: “By die begroting is groot kapitaalprojekte ingesluit. Athol (Trollip, die burgemeester van die Metro) het gesê hy wil groei sien wat deur infrastruktuur gelei word. “Werkloosheid is ’n groot probleem en ons kan werk skep deur te belê in infrastruktuur om beleggings na Nelson Mandelabaai te lok.” Hy sê ingesluit by die infra­struktuurprojekte is die: Die instandhouding van beligting, installering van nuwe straatligte en om gruispaaie te teer, is ook daarby ingesluit. ’n Klein groep inwoners het die vergadering bygewoon. Van hulle het vrae en klagtes gehad oor die geïntegreerde openbare vervoerstelsel (IPTS), projekte in wyk 35, straatligte, die toestand van die Bethelsdorp-begraafplaas en werk vir jong mense. Japie Britz van wyk 35 in Uitbreiding 21 het gekla oor die skade aan grafte in die Bethelsdorp-begraafplaas, waar sy seun ook be­grawe is. Britz wou weet of die munisipaliteit gesinne gaan vergoed vir die skade. Hy het ook gekla oor ’n straatlig in Kramerstraat. Britz het gesê dit werk jare nie meer nie, al is dit talle kere by die munisipaliteit aangemeld. Afstande Hy het gesê buskaartjies vir die IPTS moet makliker verkrygbaar wees en het voorgestel dat dit in winkels verkoop moet word. Corrinne Finnis van wyk 37 het gekla oor die afstande wat pendelaars moet aflê nadat die IPTS-taxi’s hulle afgelaai het. Kevin Muller van wyk 35 het verwys na projekte van dié wyk in die West End-, Sanctor- en Arcadia-gebied. Muller het gesê dis kommer­wekkend dat niks gedoen is aan die projekte wat in die vorige twee jaar uitgesonder is as prioriteite nie. Hy het gesê dat talle kere gepraat is oor die risiko’s in die donker pad naby die Marockweg-sport­terrein, maar dat nog niks daar­omtrent gedoen is nie. Clayton Flemmer wou weet watter voorsiening vir jong mense in dié begroting gemaak is. Flemmer het gesê: “Daar is so baie potensiaal in die Northern Areas, maar werkloosheid is ’n probleem. Word voorsiening gemaak vir jong mense?” ’n Soortgelyke vergadering is Donderdagaand in die Malabar-gemeenskapsaal gehou.