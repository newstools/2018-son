PETROL in Suid-Afrika kos nou vir die eerste keer meer as R16 ’n liter nadat brandstofpryse middernag ’n vierde agtereenvolgende maand gestyg het. Die prys van petrol met ’n oktaaninhoud van 93 styg met 26c tot R15,80 en 95-oktaan s’n styg met 23c tot R16,02. Diesel styg met tussen 24 en 26c en kos R14,45 terwyl paraffien 22c per liter en gas met 37c/kg styg. Taxi- en bustariewe het ook reeds opgegaan. Son het met ’n paar lesers gepraat oor hoe hulle voel oor die jongste stygings. Berenice Mohammed (42) sê: “Hulle verhoog nou ook die busgeld, maar ons kry nie ’n goeie diens nie. “Gold­en Arrow het die 05:30-bus gekanselleer omdat te min mense dit gebruik. Nou kom ek elke oggend laat vir werk.” Alfie Lategan (50) sê: “Ek is tevrede met die busdiens en die verhoging is nog nie so bad nie. “Die petrolprysstyging moet geblameer word.” Lyndalene Gordon (52) sê: “Ek vat elke dag bus en die verhoging raak my diep in die sak.”