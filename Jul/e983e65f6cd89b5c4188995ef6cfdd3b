DIE jonges spyker daar en los kondome op die grond; mense kom steel van die los bakstene, en bosslapers maak ’n huis van die bouval in Moltenostraat in College Hill. Dié afgebreekte gebou in Uitenhage besorg die inwoners steeds ’n hoofpyn. Die huis se eienaar het glo net die plek verlaat en die afgelope nege jaar het die gebou heeltemal inmekaar gestort. Son het vroeër berig dié gebou is ’n trekpleister vir ongure karakters, aangesien absoluut niks aan die situasie gedoen word nie. Anna Dixon van Moltenostraat 56 sê sy vrees vir haar kinders se veiligheid wanneer hulle buite speel. “Die mense kom breek net die gebou af en steel die bakstene. Die kinders kom vry hierso en los hul gebruikte kondome hier,” sê sy. “My kinders het al gevra watter ballonne dit is wat so rondlê. Die raadslid moet intree en die plek moet geskrap word. “Dis regtig ’n probleem, veral vir dié van ons wat langsaan die erf woon.” Naasiera Kafaar van Molteno­straat 52 sê sy is nét so moeg van die gemors wat so daar ophoop. “Ek voel ons lewe is in gevaar. Net nou die aand het twee figure hierdeur gehardloop. “Die (straat)kinders slaap hier, en ander het nou weer die deure, vensters en bakstene gesteel. “Hulle staan sommer en pee teen die mure en maak saans vure daar.” Boonop lok die gemors en bosse spinnekoppe en slange. Kafaar sê daar het onlangs amper ’n slang deur haar badkamervenster geseil. “Ons was by die DA en het met die raadslid gepraat. Hy het kom kyk. Die munisipaliteit moet iets aan die plek doen,” sê Kafaar voort. Petrus Terblanche, DA-raadslid vir wyk 51, was al drie keer by die bouval om ondersoek in te stel. “Dis vandalisme wat daar plaasvind. Nie net is dit ’n omgewings­gevaar nie, dis vir die inwoners ook gevaarlik. Daar is snaakse goed wat daar aangaan en drank word by dié gebou misbruik.” Die Metro het sowat drie maande gelede die eienaar gedagvaar, maar glo nie enige reaksie ontvang nie. Die eienaar woon glo iewers in die Baai en kon nie vir kommentaar opgespoor word nie.