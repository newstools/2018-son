EK KOM nouriedag op dié foto af. Dis gevat iewers in die laat 1980’s in Rawson­ville. Van die gesiggies in die foto kan ek nog onthou: Petrus McDonald is derde van links; Isak “Nigel” Klein is vierde van links; Charlton Cuttings is derde van regs en Rieduwaan Visagie heel regs. Ek is die een met die streeptrui aan. Daar is egter ’n storie agter dié foto van ’n groepie jong mense in dié pragtige Bolandse dorpie... Ons groepie jong manne het destyds besluit om eienaarskap te aanvaar vir ons woonbuurt, De Nova, wat so vaal daarna uitgesien het. Die woonbuurt is afgeskeep deur die destydse munisipaliteit en het kwaai afgesteek teenoor die voormalige blanke­ woonbuurt met groen gras­perke en pragtige tuine. Ons het toe besef dat ons moet trots wees op ons woonbuurt en as ons wag vir dinge om te gebeur, sal ons vergeefs wag. So, ons het inisiatief geneem en ingespring om ons woonbuurt te verfraai. Ons het dit omskep in ’n kleurvolle lushof van bome, struike en blomme. Selfs ons stadsklerk mnr. W. Mandy het ons poging van gemeenskapsbetrokkenheid gekomplimenteer. Ons het ná die projek vir dié foto geposeer sodat ons ons inisiatief vir die nageslag kon bewaar. Deesdae bestaan daardie pragtige tuine ongelukkig nie meer nie omdat dit moes plek maak vir ontwikkeling. Nou, om en by 30 jaar later, dink ek terug aan daardie goue jare en ek besef hoe anders die lewe toe was, dat ons jong mense nog op mekaar kon staat maak. Dat ons gemeenskappe nie in soveel chaos gedompel was oor onbetrokke jong mense nie. Sal ek vandag vir ’n groepie jong mense kan vra om te doen wat ons destyds gedoen het? Nee! Want jong mense deesdae wil nie betrokke wees in ons gemeenskappe nie. En dít is hoekom ons woonbuurte deesdae so ellendig daarna uitsien, want ledige jong mense sit uit­drukking­loos op straathoeke rond. As speelparke nie gevandaliseer word nie, word dit ’n plek waar jong laaities onwettige hondegevegte reël. En pleks van tuin maak, vernietig kwajongens eerder inwoners se voortuine. Ons kinders hang eerder bendeleiers aan en dwelms maai onder hulle. Die media berig daagliks oor moorde op jong laaities, en dít bring regtig trane in my ligbruin oë. Dis byna Jeugmaand: Moet ons nie nou dink aan maniere waarop ons ons jong mense kan ophef nie? Ek meen, hulle is immers die leiers van môre.