DIE familie van Liyaqat Parker (65) het hulle gister gedistansieer van die gerugte dat ’n losprys vir sy vrylating geëis is. Die familie van Parker, ’n sakeman van Plattekloof, is erg ontsteld oor die valse gerugte en beweer dat dit die ondersoek net verder belemmer. Volgens die familie se woordvoerder, Wallied Brown, het hulle geen kontak met die ontvoerders gehad nie. Brown sê: “Die familie is oorval met navrae oor die valse inligting rondom ’n losprys wat geëis is. “Daar’s ook gerugte van ’n lys medikasie wat die ontvoerders vir Parker geëis het. “Die familie ontvang honderde oproepe van mense wat beweer hulle het inligting rondom die ontvoering, maar ál die oproepe word na die polisie verwys.” Volgens Brown is daar nog geen nuwe verwikkelinge nie en gaan die familie deur ’n moeilike tyd. Hy sê die valse gerugte maak dit nie veel makliker vir die familie nie. Hanif Loonat sê: “Ons het opgeleide speurders wat met ontvoeringsake werk. “Die ondersoek moet op nasionale vlak of deur die Valke hanteer word. Ek praat uit ondervinding. In die verlede het ons nie ervare speurders gehad om met sulke sake te werk nie.” Redaa Ameeroedien van Pagad G-Force spreek ook sy kommer uit oor die toename in ontvoerings van sakelui die laaste tyd. Ameeroedien sê: “Die ontvoerders target welaf sakemanne en neem misdaad na ’n ander hoogte.” Kapt. FC van Wyk, polisiewoordvoerder, sê die ondersoek na Parker se ontvoering gaan voort en is daar is nog geen nuwe verwikkelinge nie. Stigterslid Van Wyk sê: “Dit is ’n hoogs sensitiewe saak en word deur ons provinsiale speurders ondersoek.” Parker, ’n stigterslid van die Food Property Group (FPG), is Maandag omstreeks 08:30 deur vyf mans in ’n Hilux-bakkie ontvoer. Die mans het by die FPG-kantoor in The Greens, Parow, toegeslaan en Parker in die ondergrondse parkeergarage gegryp. Parker se familie beskryf hom as ’n gesinsman en ’n goeie sakeman. Hulle pleit by sy ontvoerders om Parker vry te laat omdat hy ’n ouer man is en oor sy gesondheid agteruitgaan.