SCARLETT Johansson is weer in die middel van ’n Hollywood-storm oor ’n rol. In 2016 het mense mos so uitgevaar oor Scarlett (nou 33 jaar oud) gekies is om die Japannese karakter Major in die live action-weer­gawe van die manga-reeks Ghost in the Shell te speel. Dié keer freak die peanut gallery uit oor haar rol as ’n transgender man in die fliek Rub & Tug. Sy speel Dante “Tex” Gill, ’n transgender man wat in die 1970’s en 1980’s in Pittsburgh berug was vir sy reeks wilde masseersalonne wat eintlik net ’n spul bordele was. Die Twitterverse is natuurlik nie beïndruk met die keuse nie. “Wat’s volgende? Gaan Scarlett Johansson nou Barack Obama ook speel?” sak een af. ’n Ander een sê ’n regte transgender akteur, soos Ellie Desautels of Chaz Bono, sou ’n beter keuse gewees het. Die regisseur is Rupert Sanders, wat ook Ghost in the Shell gemaak het. – CNN