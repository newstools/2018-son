PROGRESS se doppie is geklink. Die voorloper in die Suidwestelike Distrikte (SWD) se Premierliga is Sondag ná 14 wedstryde deur ’n begeesterde rugbyspan van Bridgton met 39-32 geklop. Dis die manne van Rose­moor, George, se eerste nederlaag in van­jaar se veldtog. Die skouspe­l­ag­tige wedstryd is beslis op die Plate in Oudtshoorn, waar een van die grootste skares nóg vir ’n plaaslike kragmeting saamgekom het. Progress het met die intrapslag punte aangeteken, maar dit was die tuisspan wat in die tweede helfte met ’n groot poging vorendag gekom het om die SWD- kampioen te skok. Spel was egter baie gelykop, met Bridgton wat die gevaarlike agterlyn, met onder andere Clinton Wagman, van balbesit weerhou het. Vincent Moos, breier van Progress, het gesê: “Bridgton was die beste span en ons sal eenvoudig aan ons foute moet gaan werk. Dalk is dit ’n bedekte seën voordat ons die halfeindstrydfase betree.” Puntemakers: BRIDGTON – drieë: Keenan Esau, Charlton Everts (2), Bradley Wannies, Wayne Julies; doelskoppe: Esau (4); strafskoppe: Esau (2). PROGRESS – drieë: Faiz Fredericks, Clinton Wagman, Justin Levendal, Christo du Plessis; doelskoppe: Cameron Lentoor (3); strafskoppe: Lentoor (2).