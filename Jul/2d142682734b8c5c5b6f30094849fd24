CHANTELL Matthysen was maar een van die vele slagoffers wat in Johan Williams se strik geval het. Sy 24-jarige girlfriend is na bewering in sy hok as gyselaar aangehou, verkrag en herhaaldelik aangerand. Sy’s ook met ’n mes gesteek. ’n Ander vrou, ene Maria, is ook laas op 16 Junie by Wil­liams gesien en word nou deur die polisie gesoek. Matthysen en Maria is albei deur Williams na Wellington gelok met ’n werkaanbod. Williams het gister in die Wellington-landdroshof op vier aanklagte verskyn. Hy staan tereg op twee klagte van verkragting van sy girlfriend en aanranding met die doel om haar ernstig te beseer. Hy word ook aangekla van die moord op Matthysen en het Maandag aan die polisie uitgewys waar hy haar lyk op die Lady Loch-pad gedump het. Hoewel dit nog nie in die hof bekend gemaak is of Matthysen verkrag is nie, het Williams glo omtrént by sy landlady, Bettie Goodman, gebrag hoe hy haar vyf keer agtermekaar geseks het terwyl sy by hom gekuier het. Volgens Goodman het hulle nie geweet Matthysen was daar nie, maar haar seun het die vermiste vrou gesien. Goodman sê toe hulle laas Sondagaand om die vuur staan, het hy hulle almal vertel hoe ’n lekker meisie Matthysen is. Volgens Goodman was sy girlfriend teen hierdie tyd nie tuis nie omdat sy ’n interdik teen Williams gekry het en die polisie haar kom optel het. Sy vertel: “Ek het glad nie die girlfriend met ’n oog gesien nie. “Ons het by die vuur gestaan en Johan het by ons kom staan. “Hy het ons vertel hoe hy vyf rondes met Chantell geneem het en dat hulle twee involved is. “Ek het hom nie juis kop toe geneem nie.” Goodman sê die Maandag het die ma hulle aanhoudend gebel, maar Matthysen was volgens Williams toe al weg. Goodman sê teen verlede Woensdag het Matthysen se ouers haar kom soek. Goodman sê die polisie was ook daar om na Matthysen te soek en het hulle vertel dat Maria nog nooit by haar huis uitgekom het vandat sy op 16 Junie by Wil­liams was nie. Sy vertel: “Hy’t vir ons gesê sy niggie Maria gaan hier kom oorslaap, want sy moet vir ’n werk gaan. “Ek het vir hom gesê hy moet haar aan ons kom voorstel sodat ons kan weet wie sy is. “Hy het toe vir ons gesê haar mense woon op die plaas hier naby en hy’t haar maar tot by Checkers geneem waar haar mense haar gekry het. “Ons het nog nooit weer van haar gehoor of haar gesien nie totdat die polisie ook hier na haar kom soek het.” Toe Son die polisie oor die ander voorvalle uitvra, het hulle gesê die saak is tans in die hof en hulle ondersoek dit.