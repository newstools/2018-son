’N AMERIKANER het een van Suid-Afrika se mooiste blomme gepluk. Die voormalige NFL quarterback Tim Tebow, wat deesdae pro-bofbal speel, vry na ons eie Mej. Heelal, Demi-Leigh Nel-Peters (23). The Juice berig Tim (30) kon nie wag om die nuus in ’n onderhoud met ESPN se Pedro Gomez te deel nie. Hy vertel gretig: “Sy is regtig ’n spesiale meisie. Ek is baie bevoorreg en geseënd dat sy in my lewe is. Ek is gewoonlik baie privaat oor dié tipe goed, maar ek is baie dankbaar.” Laas week het die outfielder se suster, Katie, ’n foto van haar broer en Demi by ’n photo shoot geplaas. Demi het die Mej. Heelal-kroon in Desember gewen en woon sedertdien in New York. Sy self het nog niks oor die verhouding uitgelap nie, maar Mnr. Bofbal klink redelik seker van sy saak. Net soos ons ander groot uitvoerproduk, ons goue seun Trevor Noah, is onse Mej. Heelal ook nou deur ’n Amerikaner opgeraap.