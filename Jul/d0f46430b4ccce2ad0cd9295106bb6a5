CALITZDORP. – ’n Droewige dag gemeng met ’n dubbele seer. Dít was die atmosfeer Sater­dag by die begrafnis van die familielede Martha (Loekie) Frans-Gentle (50) en Christolene Witbooi (28). Vir ouma Martha Frans was dit ’n dubbele seer saak, want sy het haar dogter wat na haar genoem is en haar kleinkind saam begrawe. Die twee vroue het vroeër in Kaapstad gaan werk. Loekie het in die Kaap gesterf en Christolene het met ’n taxi na Calitzdorp gereis om die doodstyding te bring – net om enkele ure ná haar aankoms in haar ouma se huis te beswyk. Willem Mars het die familie by die begrafnis met ’n troosboodskap bemoedig. Trane het gevloei toe gesing is: “Klim opwaarts na die hemel, soek daar jou rus, my siel.” Die twee vroue se kiste is in een graf bo-op mekaar begrawe. André Willemse, ’n buurman van die familie, het tydens sy bedankings ook hulde gebring aan die twee ontslapenes. Intussen gons dit steeds oor die vroue se dood – twee dae uit mekaar. Op Loekie se doodsertifikaat staan “natuurlike oor­sake” en op Christolene s’n “under investigation”. Son verneem egter die speurders ondersoek albei sake om te kyk of die twee gevalle dalk met mekaar verband hou. Kapt. Malcolm Pojie, ’n woordvoerder van die polisie, het vroeër bevestig Christolene se dood word ondersoek om vas te stel of toksiese stowwe moontlik betrokke was.