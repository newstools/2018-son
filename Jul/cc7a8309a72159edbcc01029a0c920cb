DIE helde van Helenvale gaan in Augustus erkenning kry op die eerste jaarlikse gemeenskap-stertoekennings. Mario Lewis, voorsitter van die Helenvale Centre of Hope, sê die bemarking van die Helenvale Community Star Awards het in Mei begin. “Die Helenvale Centre of Hope het besluit om erkenning aan ons unsung heroes te gee vir hul voortreflike bydrae tot ons gebied. “Daar is altesame 31 kategorieë en ons gaan erkenning gee aan ons gr. 7- en gr. 12-leerders, uitstaande NPO’s, sakeforums, kerkleiers, gemeenskapsaktiviste, uitblinkers in sport, gemeenskapsleiers, alle soorte kunstenaars (musiek, poetry en kuns) en die disabled.” Lewis het bygevoeg dat die publiek self die nominasies in die groot verskeidenheid kategorieë doen. “Die dryfkrag agter die awards is die sentrum se bestuurskomitee en ons borg, Finecorp Trading CC, maar ons het niks met die stemproses uit te waai nie. “Die genomineerdes moet self stemme werf en hulle doen dit online. Hulle het hul profiles en stem-nommers op Facebook aangebring. “Die nommer vir die stemproses is 071 097 6978. Mense kan die nommer van hul genomineerdes na die nommer SMS of WhatsApp.” Al die wenners gaan op 11 Augustus by die gala-geleentheid, Night with the Stars, aangekondig word. “ ’n Driegangmaaltyd gaan bedien word. Daar gaan gassprekers en genooide gaste van die plaaslike en provinsiale regering wees. “Voorsiening is net vir 250 gaste gemaak, wat uitnodigings ontvang het. “Dit gaan ’n red carpet event wees waar mense gaan dress to impress,” voeg Lewis by. Volgens hom moet die geleentheid die mense van Helenvale herenig. “Die genooides van Barcelona, Die Gaat, die gedeelte by Gelvan High, Extension 12 en ander dele van Helenvale moet almal na die sentrale punt by die Resource Centre kom om saam met mekaar die bydrae tot die gemeenskap te kan vier.” Lewis wil sien dat individue, jong mense en kinders – nou en ná 11 Augustus – in Helenvale hard saamwerk om die gebied beter te maak. “Ek wil sien dat alle NRO’s en organisasies sonder winsbejag koppe bymekaar sit en brainstorm om Helenvale ’n sukses te maak. “Ek sien ’n nuwe Helenvale wat deur die community Star Awards verenig is.”