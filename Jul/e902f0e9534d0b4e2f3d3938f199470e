’N HARDLOOPFEES soos min! Dít is waarvoor Kaapse langasems van verskillende vermoëns hulle dié naweek kan staal. Die Hewat-atletiekklub, in samewerking met die Two Oceans-marathon, bied die gewilde Cape Town Festival of Running môre en Sondag in die Moederstad aan. Die hardloopfees word vanjaar vir die 20ste agtereenvolgende keer op die Promenade in Seepunt aangebied. Daar is drie verskillende wedlope om van te kies. Vir diegene wat van ultra-afstande hou, is daar die uitmergelende 100 km-wedloop. Die deelnemers spring môre 07:00 weg. Daar is ook ’n korter opsie van “net” 50 km vir langasems wat nie daarvoor kans sien om die hele dag te hardloop nie. Die 50 km-wedloop begin ook 07:00. Vir geesdriftiges wat korter afstande verkies, is daar ’n lekker opsie van ’n 5 x 5 km-afloswedloop. Klubs kan in spanne van vyf atlete meeding. Die aflos-wedloop begin môre 12:00. En as atlete dan nog nie genoeg gehad het nie, is daar Sondag ook die opsie van ’n halfmarathon oor 21,1 km. Die roete is deur Groenpunt, Seepunt en Kampsbaai. Die halfmarathon begin ook 07:00. ¦ Kontak Kanu Sukha by 072 210 1127 as jy nog inligting hieroor wil hê of gaan gerus na   ­capetownfestivalofrunning­.­org.­za.