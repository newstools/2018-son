KIES jou vriende reg en neem die regte besluite, dan kan jy dit ver bring in die lewe. Dít was Vrydag die nasionale vervolgingsgesag (NVG) in die Baai en die Baaise bende-eenheid se boodskap aan die leerders van Hillcrest Primêr in die bendegeteisterde Helenvale. Die Mandeladag-projek van die NVG, vergesel van die bende-eenheid, het die oorhandiging van vier wasbakke vir die seunsbadkamer behels. Die badkamer is gedurende die skoolvakansie gevandaliseer. Hulle het die leerders ook met eet- en drinkgoed bederf. Adv. Mujaahid Sanden, staats­advokaat, het die rol van die NVG gedeel. Toe hy vra wie die bendes in die gebied ken, het almal hul hande opgesteek. Een seuntjie het sy hand opgesteek toe Sanden vra wie lid is van ’n bende, maar gou van plan ver­ander toe die lede van die bende-eenheid speels nader staan. “Ons is hier om julle aan te moedig om weg te bly van die bendes af. “As jy ’n bendelid word, is daar nie baie goed wat met jou gaan gebeur nie. Jy gaan óf tronk toe óf jy gaan dood. Klaar. “Ons is hier om julle hopelik te inspireer om die regte besluite in die lewe te neem.” Adv. Garth Baartman, ’n kollega van Sanden, was laas week die aanklaer in ’n saak van ’n 14-jarige seun wat vir 20 jaar tronk toe gestuur is. Baartman het gesê baie vriende is nie goeie vriende nie. “Ons was almal op skool en daar was ook bad influences. Daar is nou bad influences, maar jy moet die besluit maak. “Nie alle vriende is goeie vriende nie. En dan dink jy dat jy die goed moet doen wat hulle doen, want jy wil hul tjommie wees. Jy wil hê hulle moet jou like.” Hy het bygevoeg baie verkeerde besluite kan jou in die moeilikheid en selfs in die tronk laat beland. “Dis nie baie gevra om die regte ding te doen nie,” het hy gesê. “Luister na jou ouers en onderwysers en gehoorsaam die reëls.” Baartman het die leerders aangemoedig om in die klas vrae te stel, want wanneer jy die antwoord kry, weet jy meer. “Jy hoef nie slim te wees om bo uit te kom nie.” Baartman het ook gesê dit is soms moeilik om vas te stel wie goeie vriende is. “Wees wys en kyk waarmee hulle besig is en wie hul vriende is. Dan weet jy of dit regte vriende is,” was sy raad. Hy het bygevoeg jong kinders het al in die tronk beland omdat hulle ’n vuurwapen by hulle gehad of drugs gebruik het. Sanden het met die gr. 7’s gepraat en gesê dié ouderdomsgroep word gewoonlik die hof se customers. Hy het bygevoeg: “Maak die regte keuse. Julle word nou groot, maar julle is nog kinders. AO Clive Phillips van die bende-eenheid het die leerders gewys op hul skool se leuse: “Karakter maak saak.” Navolger Hy het bygevoeg die lewe van ’n gangster bou nie karakter nie. Volgens hom gaan die gangsters nie net tronk toe of dood nie. “Jy beland ook in ’n wheelchair.” Phillips het gesê ’n leier sal vir sy vriend sê hy is nie só grootgemaak nie as dié iets verkeerds wil doen; ’n navolger gaan niks sê nie. “Hy gaan net volg en dan beland hy saam met sy vriend in die tronk.” Phillips het ook gesê die kinders moet klein-klein hul lewe vir die Here gee. “There’s a best friend in Jesus,” het hy bygevoeg.