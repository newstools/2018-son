INWONERS van Willowvale in die Oos-Kaap het sommer self ’n vermeende rapist gevang en hom aan die polisie oorhandig. Gemeenskapslede het ’n 22-jarige man gevang vir die verkragting van ’n 44-jarige vrou. “Daar word beweer die verdagte en slagoffer was Saterdag 30 Junie omstreeks 22:30 by ’n tavern in die informele nedersetting Phathilizwe in Xonyeni Village,” het kapt. Jackson Manatha, ’n polisiewoordvoerder, gesê. “Daar word voorts beweer die verdagte het die slagoffer mislei deur vir haar te sê haar boyfriend is buite en roep haar. Albei is buitentoe.” Gejaag Toe die man en vrou in ’n donker area was, het die verdagte na bewering ’n mes uitgepluk en die slagoffer daarmee gedreig. Die vrou is oorrompel en verkrag. Die slagoffer het terug­gekeer na die tavern en die mense daar vertel wat met haar gebeur het. Manatha het gesê die gemeenskap het die verdagte gejaag en gevang. “Die polisie is gebel en het daarheen gegaan. “Die verdagte is in hegtenis geneem op ’n aanklag van verkragting en sal binnekort in die landdroshof in Willowvale verskyn,” het die woordvoerder bevestig.