NET 37 van 88 treinstelle vervoer tans sowat ’n halfmiljoen Wes-Kaapse pendelaars. Dit beteken daar is nou meer treine buite werking as wat daar nog op die treinspore beweeg. Talle is in die afgelope drie jaar in treinbrande verwoes. Sedert Oktober 2015 het Metrorail ’n skokkende 146 treinwaens in byna 30 aparte voorvalle verloor. Die organisasie #UniteBehind meen daar is rede om te glo ’n sindikaat sit agter die klomp brandvoorvalle. “Die aanvalle word goed beplan en uitgevoer en daar is nooit enige arrestasies nie,” sê Matthew Hirsch, ’n woordvoerder van dié burger­regteorganisasie. Ricardo Mackenzie, lid van die Wes-Kaapse staande komitee oor vervoer, sê: “Duidelik is daar die­gene wat daarop uit is om pan­demo­nium te veroorsaak.” Sy kollega Cameron Dugmore stem saam ’n sindikaat is ’n sterk moontlikheid. Dr. Blade Nzimande, nasionale minister van vervoer, het Vrydag na die skade aan treine gekyk en letterlik sy kop gekrap toe hy sê daar is baie mo­tiewe vir brandstigting. Steve Harris, hoofsekretaris van die vervoervakbond Untu, sê oorvol treine en ver­tragings raak by die sekonde erger. “Diegene wat agter die brandstigting sit, vat brood uit gesinne se mond.” Ná die laaste twee brande – net ses dae uitmekaar – word daar opnuut gevra of dit polities gemotiveerd is. Dit blyk egter niemand wil in dié byenes gaan krap nie. Hirsch noem: “Die stadige vordering met ondersoeke beteken die motiewe bly ’n raaisel. “Dit is hoogs waarskynlik dat hierdie dade gepleeg word deur netwerke van staatskaping. “Die onlangse ontvoering van Khanyisile Kweyama, voorsitter van die Prasa-direksie, moet ook nie in isolasie van die treinbrande gesien word nie.” In net die afgelope 6 weke is 23 treinwaens in brande vernietig. Richard Walker, streekbestuurder van Metrorail, sê ná laas Saterdagmiddag se brand op die Kaapstad-stasie, is nóg ’n treinwa die aand op die einste stasie ontdek wat vol petrol gegooi was. Mackenzie sê: “Die sabotasie van so baie treine maak dit duidelik dat nie pendelaars óf treine veilig is nie. “Dit kan maar net opgelos word met meer sekerheid op stasies en in treine.” Luidens ’n veiligheidsverslag van die spoorveiligheidsreguleerder behels 69% van alle spoorweg-veiligheidsverwante voorvalle diefstal. “In vergelyking met 2015/2016 was daar ’n toename van 13% in veiligheidsverwante voorvalle en 14% in die aantal sterftes wat direk verbind word met ’n styging in misdaad,” lees die verslag. Nzimande sê daar is geen planne om die weermag in te roep om die probleem te pak nie. “Prasa spandeer duisende aan sekerheid, maar kry geen waarde vir geld nie. “Om treine te beveilig beteken nie net die waens nie, maar ook pendelaars se lewe. “Die Kaapse streek is nou ’n prioriteit en ’n taakspan moet teen einde Augustus voorstelle vir oplossings maak.” Sibusiso Sithole, hoofbestuurder van Prasa, sê daar was planne om in 2019 nuwe treine na die Wes-Kaap te bring. Hy sê ná hierdie week se brande word dié planne nou heroorweeg. Eerlik #UniteBehind se mense sê egter Prasa het reeds aan hulle erken daar is geen planne om in die volgende paar jaar nuwe treine na die provinsie te bring nie. “Treinbrande kan nie as ver­skoning gebruik word nie. Prasa moet eerlik wees as hy die vertroue van pendelaars wil herstel,” aldus Hirsch. In die sosiale media is talle pendelaars gatvol vir “Metrofail”. Sonder ’n veilige, effektiewe, betroubare spoorvervoerstelsel ervaar die Wes-Kaap, en veral Kaapstad, sy grootste uitdaging, aldus Dugmore. “Die huidige diens bedreig werksekerheid. Baie kom laat vir werk en mense moet meer betaal net om te travel.” Mackenzie sê hy is nie net on­tevrede nie, maar kwaad. “As die diens mý in die steek laat, het ek alternatiewe, maar daar is duisende wat nié het nie. “Staff by stasies is soms oningelig en sommige is te geïrriteerd om pendelaars te help. In die week het ek gevra hoe laat die trein kom, en is toegesnou: ‘Dit kom, wag net.’ “Metrorail hoef nie te wag vir alles om verkeerd te loop voordat hy kommunikeer nie.”