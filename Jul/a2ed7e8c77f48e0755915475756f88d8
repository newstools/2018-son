DIE inwoners van St. Helenabaai is bekommerd daaroor dat die wrede moorde op twee vroue steeds onopgelos is. Die erg geskende liggaam van Berodine Boyce (16) is sowat twee weke gelede in ’n vlak graf agter die dorp se sportterrein gevind. ’n Onherkenbare Boyce is sowat vyf dae nadat sy vermis was, gevind met ’n gebreekte skedel en ’n gat in die kop. In die nadoodse ondersoek is bevind dat haar geslagsdele geweldig beskadig is. Die vermoede is dat voorwerpe in haar vagina opgedruk is. Die ander onopgeloste moord is veel ouer as dié op Boyce. Dis die moord op Eldrid Don, wat in haar 20’s was. Don se naakte lyk is laas jaar in haar jaart gevind. Sy is vermoedelik verkrag en toe doodgeslaan. Die inwoners vrees nou dat soortgelyke misdade die dorp weer sal tref. ’n Inwoner wat anoniem wil bly, het dié week teenoor Son op Sondag beweer die polisie doen nie hul werk nie, en het bygevoeg: “Elke naweek word mense hier verkrag en vermoor.” Thyrone Williams, ’n gemeenskapsleier, sing egter ’n ander deuntjie. Hy reken die polisie is warm op die spoor van Boyce se “moorde­naars” – bedoelende daar is meer as een. By Son op Sondag se besoek aan die dorp het Williams gesê die moontlikheid is groot dat Boyce se moordenaars haar die vyf dae lank gyselaar gehou het voordat hulle haar vermoor het. Hy vertel: “Ons het na haar gesoek. Toe ons haar nie kry nie, is ’n gemeenskapsvergadering gehou. “Daar is gesê ons moet weer gaan soek, en skielik is haar lyk agter die sportgronde gekry. “Dit was nog vars, want dit het nog nie sleg geruik nie. “En volgens die nadoodse ondersoek was daar ook nog kos in haar maag.” Williams sê die polisie het moontlike bewysstukke wat op die toneel gevind is, ingedien vir DNS-toetse en wag nou op die uitslae daarvan. Ooggetuie Bebloede bakstene en ook van haar klere is op die toneel gevind. Williams sê die polisie het almal na aan Boyce ondervra – van haar ouers tot lede van die plaaslike rugbyspan met wie sy naweke uitgehang het. Gerugte doen nou die rondte dat ’n ou wat ’n vermoedelike ooggetuie van die moord op Boyce, Danville Don, na bewering doodgesteek het, dalk een van haar moordenaars is. Danville is Eldrid se neef. Die beskuldigde is tans in aanhouding. Sers. Noloyiso Rwexana, ’n polisiewoordvoerder, sê egter geen verdagtes is nog vir die moorde op Don of Boyce gearresteer nie. Rwexana sê Don se saak word steeds ondersoek en dat Boyce net verwurg is, nie verkrag ook nie. Oor Danville vertel Williams hy het glo gedreig om die verdagte te piemp, en toe dreig dié dat Danville “sal sien wat ek gaan doen”. Williams vertel: “Die volgende dag ná kerk is Danville na sy ma se huis. Die beskuldigde het na hom toe geloop en sonder om ’n woord te sê sy slagaar afgesny.” Enigeen met inligting oor enige van die moorde kan die St. Helenabaai-polisie by 022 736 8072 bel.