DIE Stormers sal die spelers wat Saterdag 17:15 hul laaste Superrugby-wedstryd vir die Kaapse franchise speel, ’n groot afskeidsgeskenk met ’n oorwinning oor die Sharks op Nuweland wil gee. En al het die Stormers geen kans om vir die uitspeelrondes te kwalifiseer nie, glo Paul Feeney dit behoort genoeg motivering vir die tuisspan te wees om die besoekers van Durban ore aan te sit. Die Stormer-hulpafrigter het gister gesê: “Dit gaan nie moeilik wees om die spelers te motiveer nie. Dit is ’n derby-stryd teen die Sharks en dis ook ons laaste game as ’n groep. “Dinge het nie altyd vanjaar volgens plan verloop nie, maar dit is altyd belangrik om goed voor ons tuisskare op Nuweland te speel. “Daar is spelers wat die franchise gaan verlaat.” Hy sê die manne wil wys hoe belangrik dié spelers is deur hul afskeid met ’n goeie vertoning te vier. “Nemo (Nizaam Carr) het 98 games vir die Stormers gespeel. Dewies (Dewaldt Duvenage) het 92 keer vir die Stormers uitgedraf en JC Janse van Rensburg het 97 Superrugby- games in sy loopbaan gespeel. Raymond Rhule was maar net ’n jaar hier, maar het ook ’n ongelooflike bydrae gemaak. “Die boys het dus baie om voor te speel,” sê hy. Feeney sê al die manne wat die Stormers gaan verlaat, is baie gewild. Dit gaan dus belangrik vir die span wees om hulle ’n regte afskeid te gee. “Dit is hoe rugbyspelers dink. Lojaliteit in die trui is deel van ons kultuur. As gekyk word na hoeveel keer daai manne die trui oor hul kop getrek het, glo ek ons gaan baie meer gemotiveerd wees as die Sharks,” voeg hy by.