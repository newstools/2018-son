GOOI ’n net oor Beauden Barrett en jaag dan die res. Al het die Crusader-senter Ryan Crotty dit nie in soveel woorde uitgedruk nie, is dit waarop hy gesin­speel het toe hy gepols is oor Saterdag se Superrugby-halfeindstryd teen die Hurricanes. Dit is duidelik die Crusaders moet alles moontlik in Christchurch doen om Barrett hok te slaan as hulle die Lions of die Waratahs op 4 Augustus in die eindstryd wil aandurf. “Ons moet deeglik voorbereid wees vir die Hurricanes se skopwerk. Ek dink Beaudie is een van die beste skoppers in wêreldrugby,” het Crotty gesê. “Ons agterste driehoek moet wakker wees.” Barrett is die hoofrat in die Hurri­canes se aanvalsmasjien, maar dit sal dwaas wees om te glo hy doen alles op sy eie. Crotty sê ook die ’Canes het sterk baldraers en speel teen ’n vinnige tempo. – Stuff.co.nz