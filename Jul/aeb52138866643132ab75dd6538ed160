SHAUN von Berg wil nie net ’n nommer in Suid-Afrika se krieketspan wees nie. Wel, die Titans se bybreker kry dalk Vrydag sy nommer en dit kan ’n baie spesiale nommer wees. Die volgende speler wat sy toetsbuiging vir die Proteas maak, sal met die nommer 100 onder die embleem op sy hemp kan spog. Von Berg kan daardie speler word, want sy kanse is goed om Tabraiz Shamsi vir die tweede toets teen Sri Lanka in Colombo te vervang. Die nommer 100 is gesog in krieket en word met mylpale verbind. Die speler wat dus met dié nommer kan spog, se naam sal beslis in die annale uitgesonder word. Sedert Suid-Afrika in 1992 met hertoelating weer toetskrieket begin speel het, is nommers op die hemde van die spelers aangebring. Die eerste nommers is in alfabetiese volgorde toegeken, met wyle Tertius Bosch wat nommer een was. Voorgespring Lungi Ngidi is die laaste speler wat sy Protea-toetskleure gekry het. Hy is nommer 99 en met Shamsi wat die Proteas se toerspan weens gesinsredes verlaat het, staan Von Berg ’n goeie kans vir daai nommer 100. Hy kan egter deur sy Titan-spanmaat Heinrich Klaasen voorgespring word. Klaasen is die enigste ander speler in die toerspan wat nog nie toetskrieket gespeel het nie. As hy en Von Berg gekies word, sal Klaasen volgens alfabetiese volgorde 100 en Von Berg 101 wees. In die Proteas se opwarmingswedstryd voor die eerste toets teen ’n Sri Lanka-raadspan het Von Berg heel skaflik vertoon. Die sameroeper van die nasionale keurders, Linda Zondi, slaan Von Berg se kolfwerk hoog aan. Zondi glo Von Berg se kolfwerk vul sy bybreke so goed aan dat hy in ’n volwaardige veelsydige speler kan ontwikkel.