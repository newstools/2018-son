DIE mense van Hanover Park is in rou gedompel nadat die voortslepende bendegeweld nóg ’n steunpilaar uit hul gemeenskap geruk het. Elsie “Poppy” Olivier (76) het Donderdagoggend in die Groote Schuur-hospitaal gesterf nadat sy meer as ’n week gelede in die bendes se kruisvuur beland het. Olivier was ’n beminde inwoner in dié moeilike gemeenskap en is al deur die plaaslike sokkerklub as sy beste ondersteuner aangewys. Laeeqah Olivier (42), die oorledene se dogter, sê: “My ma het die deur oopgemaak nadat iemand geklop het. “Clayton Paulse, wat by ons gebly het, het langs my ma gestaan toe sy die deur oopmaak. “Toe die deur oopgaan, het die persoon net begin skiet. Clayton is in die bors getref en my ma is in die bobeen getref. “Die koeël het op in haar beweeg en haar blaas geskeur. “Hy het my ma uit die pad gestoot toe die skote begin klap. “Ons kon nie vir die ambulans wag nie en het hulle met die motor na die hospitaal geneem. “Clayton is later in die hospitaal dood en my ma is eers na die Heideveld-daghospitaal geneem. “Sy is later oorgeplaas na die ICU by die Groote Schuur-hospitaal nadat die koeël op na haar blaas beweeg en dit geskeur het. “Sy is daarna geopereer. Sy is Maandag na die algemene saal verskuif. “Dinsdag het haar toestand egter weer verswak en is sy terug na die ICU verskuif. Sy het Woensdag in die vroeë oggendure afgesterf.” Laeeqah beweer die bullet waarmee haar ma geskiet is, was met Doom bespuit en het al haar organe vergiftig. Volgens Laeeqah was haar ma by talle gemeenskapsprojekte betrokke en het sy ook die siek mense se pille by die daghospitaal gaan haal. Alvina Wylie (31) onthou haar tante as ’n baie opgewekte persoon en almal in die gemeenskap het haar geken. Wylie sê: “Sy moes aangevoel het iets gaan met haar gebeur. “Net ’n week voor haar dood het sy vir my ma gesê al haar sake is in orde. “As enige iets met haar gebeur, moet hulle net na haar vriendin gaan om die nodige dokumente te kry.” Olivier is Vrydagoggend uit haar huis in Derwent Court in Hanover Park begrawe word. 