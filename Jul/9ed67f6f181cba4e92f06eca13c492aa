DIT het ’n donderende operasie gekos voordat mense veiliger kon voel in hul eie gemeenskap. Selfs ’n mol wat hom altyd onder grond wegsteek, het gister tydens Operation Thunder se doenigheid in Mitchells Plain uit sy ondergrondse skuiling gekom en gesig gewys. Son het gister gaan kyk wat aangaan by twee plekke waar Operation Thunder in sy volle mag in gemeenskappe inbeweeg het om die orde terug te bring. Die rolle lemmetjiesdraad, Nyalas, cop-vêns en sandsakke laat dit amper soos ’n militêre basiskamp lyk. In Tafelsig in Mitchells Plain is ’n groot, groen army-tent opgeslaan. Die eerste keer in maande het Son opgemerk mense loop sonder senuweeagtigheid in die strate. Niemand het ook op die straathoeke uitgehang nie. En as ’n mens dink aan die seldsame verskynsel van ’n mol bo die grond, lyk dit of selfs die natuur vei­liger voel. In Mei het die minister van polisie, Bheki Cele, aangekondig Operation Thunder gaan fokus op onder meer bendeaktiwiteite en dwelms. Die doel van die operasie is om kontakpunte te vestig op hotspots, waar cops se arendsoë dit kan dophou sodat hulle vinnig kan ontplooi indien nodig. Sedert verlede naweek is vyf kontakpunte opgestel. Die punte is geleë in Mitchells Plain, Uitsig, Steenberg, Philippi-Oos en Worces­ter. Chantel Petersen (39) is baie happy hieroor. Sy vertel sy voel nou weer veilig wanneer sy in AZ Bermanrylaan in Tafelsig stap en beslis veiliger as tevore. “Ek is happy. My kind wat in die skool is, kan nou weer skool toe gaan. “Ons kan weer vrylik loop sonder om te hardloop. “Die jongens sit nie meer op die hoeke nie en jy kan ook in vrede slaap, want jy hoor nie gun-skote nie.” Joseph Royal, wat sy titel gee as ”evangelis, pastoor en sendeling”, loop selfs oop en bloot met sy laptop-sak rond en voel nie hy maak homself ’n target vir diefstal nie. Royal sê: “Dis nou vir ons as kerkleiers, inwoners en gemeenskapsleiers tyd om met die polisie saam te werk en hulle te ondersteun.” ’n Polisieverklaring eggo Royal se gevoel oor die samewerking. In die verklaring word ook daarvan melding gemaak dat 269 meer cops in die gebiede ontplooi is. Jacqueline Majampa (33) van Uitsig voel net soos die inwoners van Mitchells Plain. Sy sê die kontakpunt maak ’n verskil – soveel so dat kinders selfs weer in die parkie kan speel. “Ek weet nie wanneer laas die kinders hier gespeel het nie,” sê sy. “Ons kan nou weer rondloop sonder om in ons eie huise vasgevang te voel. Ons het skoon ’n street-paartie gegooi. “Daar is minder geskietery en berowings.”