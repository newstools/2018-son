GROOT-BRAKRIVIER. – Bid. Dis ál wat die mense hier kan doen nadat aan hul heilige tradisie – die begrawe van dooies waar hulle gewoon het – gevat word. Barry Jacobs, ’n Khoi-leier, kla: “Die raad het ons so ingelig: As ons begraafplaas binnekort vol is, moet ons in Mosselbaai weggebêre word. Ons spoke wil in ons eie plekke spook. Dis glo te duur om ’n klein begraafplaas aan te lê.” Volgens Jason van Rooyen, ’n inwoner, is die moontlikheid wel geopper op ’n raadsvergadering. Onlangs is ’n gebedsvergadering gehou waar emosionele gebede opgegaan het vir die behoud van begrafnisse en ’n begraafplaas in Groot-Brak­rivier. Raadslid Dawid Kamfer meen: “As daar nie grond beskikbaar is vir ’n begraafplaas nie, gaan hierdie die eerste besetting of afvat van grond wees. Gee aan die Khoi en die mense wat hulle toekom. Ons gaan grond vat.” Jacobs sê: “Ek het uitgewys dat hulle teenstand gaan kry. “Dis in ons Khoi-tradisie dat die persoon begrawe moet word waar die persoon gewoon het. “Daar was geen konsultasie met die gemeenskap nie.” Colin Puren, ’n woordvoerder van die Mosselbaaise stadsraad, het nie op ’n navraag gereageer nie.