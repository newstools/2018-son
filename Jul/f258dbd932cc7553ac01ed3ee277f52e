SELFS ná die Steinhoff-debakel, waarin hy R65 miljard verloor het, is Christo Wiese steeds nr. 2 op die land se lys van die 50 rykstes. Rapport het gister die lys bekend gemaak. Ivan Glasenberg van Glencore is met meer as R71 miljard bo-aan die lys. In die indeks van die tien heel rykstes is almal mans, van wie vyf wit en Afrikaans is. Net een mens onder die toptien is swart. Op die hele lys van 50 rykstes is net 1 vrou. Altesaam 16 is Afrikaans en daar is net 5 swart mense. Mynmagnate Die rykste swart man is Patrice Motsepe (nr. 3). Dié magnaat se fortuin is R22,5 miljard. Die indeks wys die bron van al die welvaart vir die superrykes het die afgelope dekade ingrypend verander. Net 3 mense op die top-50-lys het hul geld uit die mynwese gemaak – teenoor 15 in 2008. Bankwese is die nuwe goudmyn – 17 mense op die lys het hul geld in die finansiële sektor bymekaargemaak. Die oorspronklike mynmagnate van destyds – onder wie Cyril Ramaphosa (nou president), Lazarus Zim en Tokyo Sexwale – is nie meer op die lys nie. Die top-50 se rykdom beloop R323 miljard, omtrent die waarde van Namibië en Mosambiek se ekonomieë saam. Magda Wierzycka van Sygnia is met ongeveer R11 miljard nr. 40 op die lys.