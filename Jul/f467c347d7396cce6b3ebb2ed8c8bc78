LUSINDA Bowers is klein en getrain en doelgerig om haar stempel as sokkerafrigter af te druk. Vir die boorling van Springbok in die Noord-Kaap is daar nie iets soos “kan nie” nie en haar aanstelling as breier van die Noord-Kaapse o. 21-span is ’n bewys hiervan. Sy was die enigste vroueafrigter by die nasionale toernooi wat verlede week in Umlazi buite Durban gehou is. Al kon haar span nie die uitklopronde haal nie, het hy goeie sokker opgedis. Sy het as speler ná 12 wedstryde vir Banyana Banyana­ ophou speel. Tans is sy Safa Noord-Kaap se provinsiale afrigter. Sy het haar debuut vir Banyana­ Banyana in 2005 teen Zimbabwe gemaak. “My filosofie is eenvoudig. Of jy ’n man of ’n vrou is, dit maak nie saak nie. Die spel, taktiek en vaardighede wat jy as breier benodig, bly dieselfde. “Ek hanteer die manne en vroue presies dieselfde. Dit bring net sukses,” verduidelik sy. Bowers het grootgeword in die stofstrate van Bergsig in haar geboortedorp, waar sy graad 10 aan die Hoërskool SA van Wyk voltooi het. Sy is toe na Pretoria waar sy haar matriek by die Tuks- akademie voltooi het. “Ek was deel van Safa se High Performance by Tuks. Ek het ook vir die nasionale o. 19-span gespeel.”