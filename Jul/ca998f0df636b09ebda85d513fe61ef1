DIT was nie prontuit rassisme nie, maar rassisme wat in die grys gedeelte lê. Die rassisme wat jy in die oë van grootmense sien en in die pyn van jeugdiges kan hoor. Dít is hoe die voormalige Springbok-vleuel Ashwin Willemse die stand van sake by SuperSport beskryf wat daartoe bygedra het dat hy ten aanskoue van miljoene TV-kykers uit die ateljee gestap het. Ashwin het gister op Eusebius McKaiser se mid-morning show op CapeTalk gepraat. Dit was die eerste keer sedert die voorval op 19 Mei dat Ashwin behoorlik daaroor praat. Ashwin het die betrokke dag sy mic op live TV afgehaal en gesê hy gaan nie toelaat dat Nick Mallett en Naas Botha, twee individue wat in die gesegregeerde apartheidsera gespeel het, neerhalend teenoor hom praat nie. Daarna het hy kalm uitgestap. Dié voorval het ’n rasseherrie in die sosiale media ontketen. In ’n onafhanklike ondersoek het adv. Vincent Maleka egter bevind dat daar geen rassisme by Ashwin se kollegas was nie. Ashwin het gister op die radioprogram gesê hy het ná hierdie uitslag besluit om die saak na die Menseregtekommissie te vat. “Ek respekteer adv. Maleka se bevinding, maar laat die mense wat kenners is op die gebied, vir my sê of ek ’n reg gehad het om pyn te voel as gevolg van grys rassisme.” Hy sê ná die voorval het dit vir hom duidelik geword dat baie Suid-Afrikaners grys rassisme ondervind. “Ou mense en jong mense het my genader en my bedank. “Die pyn in hul oë was die pyn wat ek self lank geken het.” Ashwin sê grys rassisme is die rassisme wat nie direk na ’n persoon se velkleur verwys nie, maar eerder ’n subtiele ondermyning weens iemand se velkleur. Hy sê die deure vir versoening met Botha en Mallett is nie toe nie. “Ek het al uitgereik na hulle en wil versoen.” In die onderhoud het Ashwin ook sy ma bedank vir haar rol in sy lewe: “In die afwesigheid van my pa het ek besef dat my ma ’n dubbele rol in my lewe speel.” Hy het ook lof gehad vir ’n onderwyser, André de Bruin, wat hom van ’n jong ouderdom af onder sy vlerk geneem het. “Hy het my in baie ways geshape in wat ek vandag is en hy was ’n vaderfiguur. “Mense onderskat baiekeer die waarde van ’n onderwyser en tog spend hulle baie tyd met hul kinders.” Breyton Paulse het ook ’n shout-out gekry. Ashwin het gesê Breyton het jare gelede vir sy eerste rugbytoer betaal.