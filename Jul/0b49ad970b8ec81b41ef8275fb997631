FAYDEN Plaatjies (13), ’n serebraal gestremde seun van Greenfields in Uitenhage, se slukderm wat laas jaar vernou het, was een van ’n reeks uitdagings vir hom en sy ouers sedert sy geboorte in 2005. Sy ouers, Danwin (28) en Ursula (29) Booysen, het nou besluit om geld in te samel sodat hul oudste seun ’n toestel kan kry waardeur hy outomaties gevoed kan word. Ursula vertel dat sy lank in kraam was met Fayden by die provinsiale hospitaal in Uitenhage. Die baba is daarna na die Dora Nginza-hospitaal in die Baai oorgeplaas waar daar ’n broeikas vir hom was. Sy voeg by dat hy vyf dae daarna nie ’n geluid gemaak het nie en sy het besluit om ’n dokter te raadpleeg. “Ek het vir my ma gesê dit is nie reg dat hy vir ’n hele dag nie ’n geluid maak nie. Hulle het met die ondersoek ook vasgestel dat sy verhemelte te diep was. “Ons het toe twee maande in die hospitaal gebly. Hy het toe darem begin huil.” Sy sê dat Fayden nog nie in ’n skool was nie. Hulle het ’n skool in die Baai gekontak omdat daar nie een in Uitenhage is wat in sy spesiale behoeftes voorsien nie. Hy dra ook nog babadoeke. Volgens Danwin het Fayden verskillende maniere hoe hy met hulle kommunikeer. Hulle weet presies wat met hom fout is aan die verskillende maniere hoe hy huil. “Fayden het my geduld geleer. Daar is niks wat in die kerk of wêreld kan gebeur wat my ongeduldig kan maak nie,” voeg die jong pa, wat voltyds in die bediening is, by. Ursula voeg by dat Fayden in en uit by die hospitaal was vir vier jaar ná sy geboorte, maar dat hy verlede jaar nie kon sluk nie. “Hulle het vasgestel dat sy slukderm­ vernou het. “Die dokters het toe ’n toestel ingesit wat kan help met sy voeding. “Dit was ’n swaar aanpassing, want hy moet deurnag drie-uurliks voedings kry.” Danwin sê hul navorsing toon dat die nuwe toestel – wat ’n kangaroepomp genoem word – sowat R6 000 sonder die voedingsbuisies kos. En om geld in te samel, gaan die egpaar ’n gospel-konsert op 12 Augustus hou. Die konsert vind om 18:00 plaas by die UPC kerk in Kersogie-straat. Kaartjies kos R50. Die kunstenaars is onder andere Denwin, Universal Voices met die orkes Palace of Praise, Rubin Davids van Kaapstad, asook Kayla Vrolik. Denwin sê verder hulle beplan om die konsert jaarliks te hou en gaan begunstigdes identifiseer wat daarby baat kan vind.