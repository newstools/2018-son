DIE Westelike Provinsie en die Stormers is tans nie net in ’n gemors op die rugbyveld nie, hulle is ook in ’n geldkrisis gedompel. Dit is hartseer om te sien hoe een van die grootste en sterkste unies ter wêreld (wat spelers en talent betref) tans op én af van die veld af sukkel. Die Stormers het vanjaar een van hul slegste seisoene nóg beleef. Die Westelike Provinsie- rugbyunie (WPRU) is tans in ’n stryd gewikkel om finansieel kop bo water te hou. Die WP skuld die Remgro-groep etlike miljoene. Dié sakereus, wat in Stellenbosch gesetel is, het R44 miljoen aan die unie geleen toe die WP se professionele arm in 2016 gelikwideer is. Remgro eis nou dat sy geld so gou moontlik terugbetaal word. Dit het die WP genoop om ’n verband uit te neem om van sy finansiële verpligtinge na te kom. Die Nuweland-stadion is as sekuriteit vir die verband gebruik om die eis van Remgro af te weer. Aerios is nog ’n maatskappy wat ook etlike miljoene van die WP eis. Dié maatskappy het in 2016 ’n advertensie-ooreenkoms met die WP gehad. Hy soek ook nou die geld wat hy in die ooreenkoms verloor het. Intussen is die WP dringend op soek na ’n sakevennoot om hom uit sy finansiële verknorsing te help. Die realiteit is egter dat geen maatskappy ’n organisasie sal wil borg wat nie suksesvol is nie. Dit beteken die WP en die Stormers sal hulle eers op die speelveld moet regruk. Dat die Stormers sedert 2014 nog nie weer die semi’s van die Superrugby-reeks gehaal het nie, spreek boekdele. Die Kaapse franchise se gesukkel op die speelveld is direk gekoppel aan die geldelike gemors waarin hy hom bevind. Die slegte uitslae word weerspieël in die aantal toeskouers wat deesdae opdaag om Superrugby-wedstryde op Nuweland te kom kyk. As ’n span nie perform nie, gaan niemand lank belangstel nie. Dit is so eenvoudig soos dit. Dít is hoekom ek glo drastiese veranderinge moet aan die bestuur aangebring word. Genoeg is genoeg! Ek is jammer, maar daar is geen verskoning vir onbeholpenheid en onbevoegdheid nie. Die tyd vir verandering is nóú. As jy nie bekwaam is om ’n job te doen nie, moet jy waai. Só kan daar nie meer voortgeploeter word nie. ) Wat dink jy? Volg my op Twitter by @adnaan1111 of stuur ’n e-pos aan amohamed@media24.com