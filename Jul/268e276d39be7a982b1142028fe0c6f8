DRIE gewapende mans het gistermiddag op die iStore in die Walmer Park-winkelsentrum in die Baai toegeslaan en met selfone weggekom. Volgens kapt. Johann Rheeder, ’n polisiewoordvoerder, het die verdagtes om en by 12:10 by die winkel ingeloop en die drie personeellede in die stoorkamer gedwing. Skote Hulle het twee van die werknemers beveel om die kluis oop te sluit en hulle daarna weer in die stoor gedwing. Rheeder verduidelik: “Hulle het verskeie items – insluitend selfone – uit die kluis geneem en weggekom. Daar was geen skote en geen beserings nie.” Toe dit veilig was, het een van die werknemers uit die stoorkamer gegaan en die noodknoppie gedruk. Rheeder sê die polisie ondersoek ’n saak van gewapende roof.