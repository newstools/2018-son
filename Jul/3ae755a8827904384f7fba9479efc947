DIE tweestryd tussen bekende Wes-Kaapse sokkerafrigters beloof om die hoogtepunt van die eerste uitklopronde in die MTN 8-kompetisie vanjaar te wees. Dié tweestryd is tussen Benni McCarthy se Cape Town City en Fadlu Davids se Maritzburg United in KwaZulu-Natal. Die owerheid van die Premier-sokkerliga (PSL) het die kwarteindstryd­bepalings eergister bekend gemaak. Drie van hulle sal op 11 Augustus beslis word. Die PSL-kampioen, Mamelodi Sundowns, is eerste aan die beurt. Hulle en Golden Arrows pak mekaar 15:00 in die Lucas Moripe-stadion. Uitgeskakel Die wenner van die Nedbank Cup verlede seisoen, Free State Stars, en Kaizer Chiefs pak mekaar 18:00 in die FNB-stadion. Die laaste wedstryd is 20:30 – dié tussen Orlando Pirates en SuperSport United in die Orlando-stadion. Die kragmeting tussen Cape Town City en Maritzburg word die volgende dag in die Harry Gwala-stadion beslis. Dit sal City se derde deelname aan dié kompetisie wees. McCarthy het in sy debuut as breier deurgedring tot die halfeindronde. Die Kapenaars het Kaizer Chiefs twee jaar gelede uitgeskakel, maar toe in die halfeindronde vasgeval.