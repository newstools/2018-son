LOUTERWATER. – Trane van blydskap het hier oor die kinders se wange gerol toe hulle skoolskoene ontvang het. Die skoene is Woensdag as deel van die Mandela­dagvieringe aan leerders van Dirk Boshoff Primêr in Uniondale, die Hoërskool Uniondale en Louterwater Primêr uitgedeel. In die Louterwater-area daal die temperature in die winter soms tot onder vriespunt. Baie leerders kom kaalvoet skool toe. Die United Congregational Church (UCCSA) van Union­dale, die Congregational Church van Willowmore, die AHi Wes-Kaap asook die Klein-Karoo-sakekamer het kragte saamgesnoer en die skoene uitgedeel. Sowat 100 pare voete het skoene gekry. Pennesakkies met skryfbehoeftes is ook aan die leerders in Uniondale oorhandig. Ikey Lee, die hoof van die Hoërskool Uniondale, sê dit gaan maar moeilik op die omliggende plase. “Die geskenke gee baie hoop vir die kinders. “Van die kinders het glad nie skoolskoene nie en kom hier aan met seilskoentjies wat al uitmekaar val. “Van hulle het nog nooit skoolskoene gehad nie. Die armoede is groot.” Volgens hom moet die gemeenskap meer saamstaan. Nigel Williams, die hoof van Louterwater Primêr, sê die ekonomiese situasie in die gebied is uitdagend, veral buite seisoen. Inwoners hier verdien geld uit die landbou. Die ouers trek swaar. Dis veral moeilik in die winter. Dit is juis die tyd wanneer die ouers nie werk nie. Ouers kan dan nie bekostig om skoene te koop nie. Volgens hom is dit onbeskryflik om te sê hoe hulle voel oor die nuwe skoene. Gepla “Ons waardeer wat hier gebeur het. Ons harte borrel van vreugde.” Eerw. Andries Palmer van die UCCSA van Union­dale sê hy’t Louterwater vroeër vanjaar besoek. Hy het ’n kaalvoet seuntjie gesien wat op pad skool toe was. Later het hy weer die gebied besoek en weer ’n kaalvoet seuntjie gesien. Dit het hom gepla. Hy het die skool besoek en ál die kaalvoet kinders is bymekaargeroep. Ds. Johannes Stuurman van die UCCSA in Willowmore het die kinders in Louterwater toegespreek. Toe hy sien daar is nóg ’n paar kaalvoet kinders, het hy hulle na vore geroep en gesê hy gaan vir hulle ook skoene koop. Keano Baartman, ’n gr. 1’tjie, sê: “Oom, ek is baie bly vir die skoene ... ek gaan dit mooi oppas.”