ASOF Ajax Cape Town nog nié genoeg gebloei het nie, dreig ’n massiewe uittog van kernspelers wat die span se fondament nog verder kan skud. Die Urban Warriors lek reeds hul wonde nadat hulle hul appèl in die Tendai Ndoro-hofsaak onttrek het en gevolglik tot die Nasionale Eerste Liga verdoem is. Dis reeds ’n uitgemaakte saak dat Ajax se lojale kaptein, Mosa Lebusa, op pad na die Noorde skuif waar hy waarskynlik by die geel helfte van Soweto, Kaizer Chiefs, kan inval. Groot onsekerheid heers ook oor die toekoms van Brandon Petersen, wat sterk met Mamelodi Sundowns ge-link word. Petersen, wat in sy finale jaar van sy kontrak is, is ook in ’n catch-22, want maak hy die skuif na die Brazi­lians, kan hy ook net splinters in sy bas kry met die gedugte duo Denis Onyango en Kennedy Mweene, wat reeds by Chloorkop is. Die doelskieter Tashreeq Morris kan ook straks groener weivelde soek. Uit SuperSport United se kamp word verneem dat dié boorling van Mitchells Plain in die Matsatsantsa se visier is. Wits se Gavin Hunt, wat ook ’n neiging het om Kaapse spelers op te raap, toon ook glo belangstelling in die jong middelskakel se dienste. Daar heers ook straks groot onsekerheid oor die toekoms van ’n speler soos die jong belowende talent, Grant Magerman van Bonteheuwel. Ajax het ook reeds spelers soos Toriq Losper die trekpas gegee om koste te begin bespaar vir ’n lewe in die NFD. Son verneem ook dat Ajax se hooffisio, Jantu Greyling, ook groener weivelde soek, terwyl sy assistent, Michelle Witbooi, reeds geholpe geraak het by Cape Umoya United.