EN HIER is die gevreesde dag op ons! Vrydag die 13de. ’n Dag waarop die geharde bygelowiges sommer net in die kooi wil bly. Doodbang om op te staan en iets oor te kom. Maar mense kan relax. Vandag is die laaste Vrydag die 13de wat ons vanjaar gaan hê. Jane Risen, ’n geleerde in die gedrags­wetenskappe, meen mense se verbeelding gaan met hulle op hol en maak ’n issue daarvan dat bad luck hulle soos hul eie skaduwee sal volg. Risen redeneer hierdie veelbesproke dag beïnvloed die mense omdat hulle heeltyd dink aan ongeluk wat hulle kan tref. Daar is egter ook altyd mense wat vertel hoe alles wat verkeerd kan loop hulle al op Vrydag die 13de oorgekom het. Van karongelukke, egskeiding, beserings tot selfs die dood. Daar is bewyse van slegte dinge wat op dié dag gebeur. Die pragtige passasierskip Costa Concordia het op Vrydag 13 Januarie 2012 gesink. Die Buckingham­paleis is in 1940 op Vrydag 13 September gebombardeer en die rapper Tupac Shakur is op Vrydag 13 September 1996 dood. En ons almal weet van die alledaagse bygelofies. Jy sal tot elke prys vermy om onder ’n leer deur te stap en jou sambreel in ’n vertrek oop te maak. As jy ’n storie vertel, sal jy maklik “touch wood” ingooi dat dinge nie gejinx raak nie. Jy gooi sout oor jou skouer en sit nie ’n nuwe paar skone op ’n tafel neer nie. Dan is daar die gevreesde swart katte en kraaie, wat jy veral nie op die berugte dag wil sien nie. Selfs skat­rykes sal groot transaksies uitstel sodat dit nie op dié dag aangegaan word nie. Maar die Hollanders het al navorsing gedoen wat aandui op Vrydag die 13de kom minder karongelukke voor as op ander Vrydae.