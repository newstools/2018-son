“WAAR jy vandaan kom, bepaal nie jou toekoms nie.” Dít is die wyse woorde van ’n uiters talentvolle jong man wat vasberade is om ál sy drome te laat waar word. Cheslyn Jafta (19) is ’n belowende jong rugbyspeler, oorspronklik van Leiden in Delft. Vir Jafta gee sport en akademie hom die kans om elke dag vordering te maak en ’n tree nader aan sy doelwitte te kom. Die briljante jong man met die sagte stem sê: “Ek wil nie net my ma trots maak nie, maar vir my is dit belangrik om vir myself te bewys dat wat ook al ek droom, waar kan word.” Sy groot droom is om eendag internasionale rugby te speel. “Ek sal aanhou om myself te push en om beter as in my laaste rugbywedstryd te wees,” sê hy. Jafta speel tans rugby en is in die koshuis by die Hoër Tegniese Skool Sasolburg in die Vrystaat. Hy’t in 2015 ’n volle rugby- en akademiese beurs van die skool ontvang nadat sy talent opgemerk is tydens ’n rugbywedstryd by die Hoërskool Bellville-Suid toe hy maar net 16 jaar oud was. Hy sê: “Dit was nie ’n maklike keuse om so ver van my familie te trek nie, maar ná ’n lang gesprek met my ma het sy my aangemoedig om nie dié geleentheid deur my vingers te laat glip nie.” Sedertdien was hy nog nie een oomblik spyt oor die besluit nie. Hy is nou gekies om in Oktober in Ierland rugby te gaan speel en die SA o. 19-Plattelandspan te verteenwoordig. Hy bieg: “As ek eerlik moet wees, was rugby eintlik nooit my eerste keuse nie. “Ek het begin speel omdat my vriende gespeel het. Maar dit het gou ’n passie geword... En kyk, vandag is dit ’n lifestyle.” Hy sê die geleentheid om Ierland toe te gaan, sal hom die geleentheid gee om van ander rugbyspelers te leer en dit is ’n kans om oorsese exposure te kry. “Ek sal die geleentheid baie waardeer. Ek glo dit sal deure kan oopmaak.” Sy ma, Patricia (59), sê sy soek niks van haar seun nie, behalwe dat alles wat hy doen, suksesvol moet wees om hom te verbeter. “Ek is baie trots op hom. Hy is nie skaam om te sê waar hy vandaan kom nie en ook nie waarheen hy op pad is nie,” sê sy. Maar daar is ’n struikelblok... Cheslyn kort sowat R33 500 om wel Ierland toe te kan gaan. Voorheen het sulke geleenthede al gekom en gegaan wat hy geïgnoreer het oor daar nie geld vir sulke goed is nie. Lesers word mooi gevra om hierdie jong ontluikende sportman te help. Enige iemand wat hom graag wil ondersteun, kan hom by 072 916 9358 bel.