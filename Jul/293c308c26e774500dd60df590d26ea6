SWYS de Bruin het besluit om Courtnall Skosan eerder as Aphiwe Dyantyi op die vleuel vir môre se Superrugby-kragmeting met die Bulls op Ellispark in Johannesburg in te span. Dit is veral ’n interessante keuse van die Lions se breier omdat so baie op die spel vir die span van Johannesburg is. Die Lions móét die kragmeting wen as hulle hul plek bo-aan die SA afdeling van die Superrugby-puntelys wil behou. Dit beteken dat hulle ’n kwarteindstryd by die huis sal kan speel. Dyantyi het voortreflike rugby vir die Springbokke in die toetsreeks teen Engeland gespeel. Skosan, wat laas jaar vir die Bokke uitgedraf het, het onlangs van ’n besering herstel en sal in sy eerste Superrugby game van die seisoen in aksie wees. Dit sou dalk ’n beter keuse wees om Ruan Combrinck op heelagter in te span, met Dyantyi en Skosan albei in die beginspan. Jacques van Rooyen is ook op loskopstut ingesluit, met Nic Groom wat bo Ross Cronjé vir die nr.9-trui verkies word. Die stryd tussen die twee pakke voorspelers gaan die deurslaggewende faktor wees. Warren Whiteley (agtsteman) gaan die span aanvoer, met Malcolm Marx wat ook sy stempel in die nr.2-trui sal wil afdruk. Dié twee spelers behoort ’n groot invloed op die uitslag van die game te hê. Die Lions-span is: Andries Coetzee, Ruan Combrinck, Lionel Mapoe, Harold Vorster, Courtnall Skosan, Elton Jantjies, Nic Groom, Warren Whiteley (k), Cyle Brink, Kwagga Smith, Franco Mostert, Marvin Orie, Ruan Dreyer, Malcolm Marx, Jacques van Rooyen. PLAASVERVANGERS: Corné Fourie, Johannes Jonker, Jacobie Adriaanse, Lourens Erasmus, Marnus Schoeman/Hacjivah Dayimani, Ross Cronjé, Aphiwe Dyantyi, Howard Mnisi/Shaun Reynolds.