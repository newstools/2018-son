DIE Franse sokkerspan is besig om op die regte tyd sy voete te vind en kan Sondag as die wenner van vanjaar se Wêreldbekertoernooi (WB) bekroon word. Die eenmalige WB-kam­pioen het Dinsdagaand gewys hy het die regte temperament om in ’n taai wedstryd bo uit te kom. Frankryk het die vroeë druk deur België soos ’n spons opgesuig en kort voor rustyd volle beheer geneem. Die Belge se weerstand het in die tweede helfte ná herhaalde aanvalle gebreek. Samuel Umtiti het met ’n vurige kopskoot die bal vanaf ’n hoekskop verby die Belgiese doelwagter, Thibaut Courtois, gestuur. Voor die uitklopfase is die Franse span se kanse om die pad tot in die eindstryd te stap, kwaai bevraagteken. Sy omstrede oorwinning oor Australië in hul openingswedstryd is gekritiseer. Dit het ook ’n gesukkel gekos om Peru baas te raak en vroeg vir die laaste 16 te kwalifiseer. Franse flair het toe uiteindelik in die uitkloprondes kop uitgesteek toe die Europeërs twee Suid-Amerikaanse aanspraakmakers – Argentinië en Uruguay – huis toe gestuur het. Ná Dinsdag se oorwinning glo die Franse breier, Didier Deschamps, hy kan soos ’n skouhaan breëbors rondstap. Ons het goed voorberei, ek kan nou daaroor brag,” het Deschamps met ’n groot smile op sy dial gesê. “Die ouer spelers het hul leiersrol goed vertolk en die jonges het energie na ons spel gebring. Ek het ’n span wat ’n goeie mengsel van albei het. Hulle almal kom baie goed oor die weg. Niemand kla nie en almal weet hoe belangrik dié kompetisie is. Toe die oomblik opduik om toe te slaan, het hulle dit aangegryp.” Roberto Martínez, België se afrigter, het ná sy span se nederlaag ook Frankryk se vasberadenheid en kalmte onder druk as die rede vir die uitslag gegee. “Hulle verdien erkenning vir die wyse waarop hulle verdedig het. Selfs aanvallende spelers het van diepte af verdedig en ons só met die nodige respek benader,” het Martínez gesê. Hugo Lloris, kaptein en doelwagter van Frankryk, sê die hartseer van hul verlore eindstryd twee jaar gelede in die Europese toernooi was ook ’n groot dryfveer om in Rusland sukses te behaal. “Dit was vir ons moeilik om te aanvaar wat twee jaar gelede (teen Portugal) gebeur het. “Ons wil hierdie toernooi nou goed afsluit,” het Lloris gesê. – Reuters