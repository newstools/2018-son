DIE ANC was verbaas toe selfs DA-raadslede in die Matzikama-munisipaliteit vir ’n ANC-raadslid stem. Hennie Nell (ANC) is Woensdag op ’n spesiale raadsvergadering as nuwe mayor van dié munisipaliteit gekies. Die vergadering is belê om ’n plaasvervanger vir Rhen­da Stephan (DA) te kies nadat sy laas maand bedank het. Nell het agt stemme gekry en die DA se Johan van den Hoven sewe. Die DA het agt raadslede in die council, die ANC vyf en die EFF en United Democrats een elk. Dit wil sê ’n DA-raadslid het saam met die opposisie gestem. Die Wes-Kaapse ANC-sekretaris, Faiez Jacobs, sê dié nuwe verwikkeling is welkom, maar heel onverwags. Jacobs verduidelik: “Dit is duidelik die mense skrik nou wakker oor die feit dat die DA net bruin mense gebruik om mag te verkry. “Dieselfde wat met Patricia de Lille in die Stad Kaapstad gebeur, kom nou ook voor onder bruin raadslede op die platteland.” Volgens Jacobs het die DA ’n groot fout begaan om Van den Hoven, ’n voor­malige polisieman in die apartheidsera, as sy kandidaat voor te stel. Hy sê verder: “Die DA is uit voeling met die mense. “Die party se raadslede dra nie die mense se belange op die hart nie.” Jacobs sê hy glo ander DA-burgemeesters in die provinsie, veral op plattelandse dorpe, gaan in die nabye toekoms op soortgelyke maniere uitgestem word. Odette Cason, ’n DA-woordvoerder, sê die DA is steeds daartoe verbind om die mense van Matzikama te dien. Intussen is Wilhelmina Petersen (DA) Woensdag as waarnemende speaker van die Stellenbosch-munisipaliteit aangestel. Dit volg nadat Donovan Joubert (DA), die vorige speaker, bedank het enkele ure voordat sy eie party ’n mosie van wantroue in hom wou instel.