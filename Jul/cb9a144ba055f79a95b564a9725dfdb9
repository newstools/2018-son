DIT het koeëls gereën in die Northerns die naweek toe vermeende gangsters in twee aparte voorvalle die skote laat klap het. Twee slagoffers, wat onderskeidelik in die bors en die maag geskiet is, het die aanslag oorleef. Die skietvoorvalle word deur die provinsiale bendetaakspan ondersoek. Die betrokkenes was lede van die K*kdalers, NTB en Fat Cats. In die eerste voorval Saterdagoggend was daar ’n wilde jaagtog tussen lede van die polisie se blitspatrollie en ’n verdagte van die NTB. Die polisie het die verdagte – in ’n gesteelde swart Golf – in Standfordweg agternagesit vanaf Gelvandale tot in Ditchlingstraat in Algoapark. Kol. Priscilla Naidu, ’n polisiewoordvoerder, sê twee mans (een ’n 18-jarige) wat aan die K*kdalers-bende behoort, het Vrydag om 23:30 voor ’n huis in Chamoisstraat gestaan toe die verdagte hulle nader. Na verneem word het die verdagte die mans vir iets gevra. Hy het sy vuurwapen uitgepluk toe hy nie kry wat hy soek nie en het twee skote op een van die mans afgevuur. “Die skote het die man in sy bors en in sy arm getref. “Sy vriend is nie beseer nie. Die verdagte het laat spaander,” sê Naidu. Lede van die blitspatrollie het op die voorval gereageer toe hulle ’n verdagte swart VW Golf sonder nommerplate in die rigting van Standfordweg sien wegjaag. Die polisie het die motor agternagesit. Hulle het daarin geslaag om die motor in Algoapark tot stilstand te dwing. “Die motor is deursoek. Die polisie het op ’n 9 mm vuurwapen en ammunisie beslag gelê. “Drie verdagtes van 22, 25 en 28 jaar oud is vir die onwettige besit van ’n vuurwapen en ammunisie, die hantering van ’n vuurwapen sonder ’n permit, en gesteelde goedere in hegtenis geneem,” het Naidu gesê. Die polisie het vasgestel dat die vuurwapen in Januarie in Plettenbergbaai gesteel is. Handgemeen In die tweede voorval in Schauderville is ’n 21-jarige glo deur een van die Fat Cats in die maag geskiet. Volgens Naidu het die mans saam by ’n huis in Highfieldweg sit en drink toe ’n stryery uitbreek. Die mans het 20 minute later handgemeen geraak, waarna die skieter sy vuurwapen uitgepluk en die man geskiet het. Die vermeende bendelid het weggehardloop. Die provinsiale bendetaakspan ondersoek klagte van poging tot moord. Die mans wat in die gesteelde VW Golf betrap is, verskyn vandag in die Baaise landdroshof.