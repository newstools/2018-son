EK HET Sondag amper my broek natgemaak toe die reën in strome­ op my kar se voorruit val. Dit was so erg, ek kon skaars voor my sien, en so verlig toe almal hul nood­ligte begin flikker het, want toe kon ’n mens darem uitmaak hoe ver die kar voor jou eintlik is. Ek het toe besef ek weet nie hoe om in die reën te bestuur nie, en ek weet baie bestuurders vind dit ook moeilik om in gietende reën te bestuur. Daarom het ek dit goedgedink om ’n paar wenke daaroor te vind op die webwerf travelers.com. Vat jou tyd. Een van die beste tips om ’n ongeluk in die reën te vermy, is om stadiger te ry. Dis die gevaarlikste om te ry net nadat dit begin reën het, want die water meng met ál die olie op die pad en maak die ryvlak glibberig. Om dus liewer te wag totdat ál die olie eers van die pad gespoel is of stadiger te ry, is die veilige keuse. Wanneer jy stadiger ry, kan jou voertuig ook nie hydroplane nie. Dis wanneer jou bande hoofsaaklik kontak maak met net ’n dun lagie water pleks van die padoppervlak, en dan is dit ook moeilik om te briek. Wees sigbaar. Wanneer jy in die reën ry, is dit noodsaaklik dat jy jou hoofligte aanskakel – nie net vir jou eie veiligheid nie, maar ook vir dié van die motoriste langs jou, voor jou en agter jou. Laat ruimte tussen jou en die voertuig voor jou. Moenie die bestuurder voor jou aanjaag nie, want nie net skep jy ’n risiko vir jouself nie, maar dit kan die ander motoris senuagtig en paniekbevange maak. Handhaaf ’n veilige volgafstand tussen jou en die kar voor jou. Om betyds in die reën te briek, is drie keer so moeilik as gewoonlik. Bied ander­ bestuurders genoeg tyd en ruimte om te reageer. Wees wakker en ontleed. Die meeste drywers bestuur volgens instink en gewoontes, maar in stortreën is die toestande nie ideaal daarvoor nie. Dis dán dat ’n mens eerder op jou onmiddellike omgewing moet fokus en deu-rentyd waaksaam moet wees. Gaan jou kar na. As jy weet jy gaan in die reën ry, moet jy jou kar uitcheck net voordat jy die pad vat. Gaan veral die bande, windskerm en hoofligte na. Wees bewus van die diepte van ’n plas of stroom. Moenie ’n stroom water onderskat nie, want selfs groot voertuie kan daardeur meegesleur word. As jy deur ’n plas of stroom móét ry, moet jy twee dinge weet: die diepte van die poel of stroom en hoe sterk die stroom vloei. Die beste is net om ’n poel of stroom te vermy.