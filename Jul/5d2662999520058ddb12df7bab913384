SAFA Cape Town se ronde van 128 in die Coke Cup het Sondag vir ’n paar opskuddings gesorg. Peninsula Beverages borg vanjaar dié roemryke uitkloptoernooi, wat al in sy 22ste jaargang is, met R400 000. Daar was groot drama op die Turfhall-sportterrein – die tuiste van die Athlone LFA. Die groot geeste City Masters, SSS Academy én Melchester Rovers het hul rieme styfgeloop. Veral die stryd tussen SSS Academy en Cape Town United het bo alle verwagting uitstekende aanvallende sokker opgelewer. Die flambojante Manase Ntintili het ’n vyfstervertoning gelewer toe hy met ’n driekuns aan doele vir sy span ’n sege met 3-2 besorg het. SSS Academy het kort voor die eindfluitjie ’n gulde geleentheid verbrou om sake gelykop te maak toe Dastgeer Lai-Sai die bal vlak voor die doelhok in die dwarsbalk vas geskop het. Intussen het die driemalige kampioen Jamestown United (1996, 1997 en 2009) onder die breier Marawaan Bantam op die B-veld met Junior Pirates afgereken. Bantam se talentvolle jong span het met 3-0 gewen. Die eerste helfte het vir goeie kykgenot gesorg met albei elftalle wat deurentyd op die aanval gebly het. In die 30ste minuut het Jamestown ’n deurbraak gemaak toe Denzil Paulse die nette van ’n aangee van Charlton April laat raas het. Paulse het kort voor die rustyd sy tweede doel bygevoeg om Jamestown teen lemoentyd met 2-0 te laat voorloop. Junior Pirates het ná die rustyd sterk teruggeveg, maar kon nie verhoed dat Cohen Job sy span se derde doel behaal nie. Sunningdale City het Real Brazilians danksy doele deur Mfundo Shumana, Anika Mrubata (albei voormalige Ajax Cape Town-spelers) en Glenville Eksteen oortuigend met 3-0 geklop. Melchester Rovers het Matroosfontein met 5-0 geklop. Leighton Kennedy (2), Marcelino Johnson, Rocky Ngema en Lorenzo Jaap het vir Rovers doele behaal. Heideveld Chelsea Athletic het City Masters met 2-1 uitgeskakel.