NEGE sake van bedrog word tans teen ’n vermeende Baaise con-vrou ondersoek. Sy het vir ’n lang tyd mense – veral bejaardes – in die Northerns uit duisende rand geswendel met beloftes van goedkoop hoender en sjokolade. AO Alwin Labans, polisiewoordvoerder, bevestig hierdie sake word teen Moni­sha Basson (36) ondersoek. Sy is laas Saterdag deur een van haar slagoffers, Lauren Goodman, aangekeer en het Maandag vlugtig in die landdroshof verskyn. Die saak teen haar is Maandag voorlopig teruggetrek. Prof. Theo Petrus, ’n dosent aan die Fort Hare-Universiteit, sê die samelewing word gekenmerk deur die tweeledigheid van die magtige teenoor die magtelose. “Dit beteken dat daar op feitlik elke vlak van die samelewing die­gene (die “magtiges”) is wat ander uitbuit wat as swak beskou word. “Oor die algemeen kan ons sê die kwesbares in ons same­lewing – die armes, gemarginaliseerdes, bejaardes en kinders – word dikwels as swak gekategoriseer en is dus maklike teikens vir opportuniste wat hulle uitbuit. “Maar daar moet daarop gelet word dat dit nie net mense is wat andere slagoffers maak nie, maar die stelsel waarin ons leef, doen dieselfde. “Soms doen mense dit omdat hulle self slag­offers van die stelsel is. “Kom ons kyk na wat aangaan met die stygende pryse van brandstof, kos, ensovoorts. “Dit is nie ’n regverdiging nie, maar dit plaas dinge in ’n sekere perspektief.” Hy meen desperaatheid en angs oor oorlewing kan veroorsaak dat mense enigiets glo, veral ’n belofte om hul toestand te verbeter. “Hoe meer desperate mense is, hoe waarskynliker sal hulle die slagoffers van hierdie soort swendelary wees.” Hy sê die vermyding van die probleem is altyd die beste. “As iets te goed klink om waar te wees, is dit gewoonlik so,” verduidelik hy. “Mense moenie net die woord aanvaar van iemand wat hulle nie ken nie, maar moet hul eie opvolgwerk en ondersoek­ doen. “As iemand egter reeds ’n slag­offer daarvan is, dan is dit die beste om die saak by die betrokke owerhede aan te meld.” Petrus voeg by dat die slagoffer soveel inligting moontlik oor die vermeende verdagte moet hê sodat dit die polisie kan help om die verdagte se identiteit vinnig vas te stel en hulle moontlik op te spoor. Dr. Veonna Goliath, ’n dosent aan die Nelson Mandela-Universiteit, meen ’n con artist se motief is om vinnig munt te slaan sonder veel moeite, anders as met ’n slinkse tong en vals menslikheid. “Hulle kom gewoonlik voor as gewone, geloofwaardige mense wat nie ’n vlieg skade sal berokken nie.” Sy sê die slagoffers is gewoonlik die randfigure en magteloses wat afhanklik is van die welwillendheid van ander en wat gekondisioneer is om te glo hul waarde is afhanklik van ander se goedkeuring. “Hulle glo aan die Bybelse leerstellings om die beste in ander te glo,” verduidelik Goliath. Sers. Majola Nkohli, ’n polisiewoordvoerder, bevestig twee klagte oor die verblyfkwessie is teen die vrou geopen.