SOWAT 600 poste vir nie-onderwyspersoneel wat teen die einde van hierdie maand gevul moet word, is deur die Oos-Kaapse onderwysdepartement (OKOD) geadverteer. Mali Mtima, ’n onderwyswoordvoerder, het gesê die massiewe werwingsveldtog is daarop gemik om meer doeltreffende dienslewering vir Oos-Kapenaars te bevorder. Volgens die hoof van die departement, Themba Kojana, is al hierdie poste befonds. “Ons doel is om te verseker dat ons vanaf die onderpunt van die leer in terme van skoolprestasie na ’n beter en redelike posisie sal skuif. “Ons beplan om toepaslik gekwalifiseerde individue met professionaliteit te werf. Vir sekuriteitsposte het elke skool ’n risikobepaling gedoen wat sal help om die individu op skofbasis volgens die risiko-evalueringsuitslae te plaas,” het Kojana gesê. Kojana het beklemtoon dat geen skool tydens die proses uitgesluit sal word nie, solank so ’n skool sy versoeke ingedien het. “Die poste wat ons geadverteer het, sluit meer as 600 in vir nie-onderwyspersoneel, wat daartoe sal lei dat sommige skole vir die eerste keer sekuriteitswagte sal hê. “Daarbenewens is daar meer as 30 direkteurs- en adjunkdirekteursposte wat geadverteer word. 14 skole sal vir die eerste keer sekuriteitswagte hê, terwyl 17 ander skoolopsigters sal ontvang. Ander poste sluit 46 skoonmakers en 500 interns in,” het Kojana gesê. Hy nooi nuwe gegradueerdes om die geleentheid aan te gryp en aansoek te doen, aangesien daar 500 internskappe beskikbaar is. Kojana glo dit sal verseker dat hulle werkservaring  ontvang.