’N MARCH wat veronderstel was om ’n klein skare te trek, het Woensdag misluk toe net vyf mense uitgestiek het. Die Enough is Enough-optog teen bendegeweld en dwelms in Mitchells Plain is Woensdagaand gekanselleer oor mense nie gesig gewys het nie. Die march is deur verskillende gemeenskapsorganisasies regoor die Kaapse Vlakte georganiseer omdat Mitchells Plain binne ’n maand meer as 40 moorde op sy strate gehad het. Die moorde word glo almal met bendebedrywighede verbind. Roegshanda Pascoe, die voorsitter van die Manenberg Safety Forum, was een van die organiseerders. Pascoe en drie ander misdaadvegters het Woensdag op die hoek van Highlands­rylaan en AZ Bermanrylaan gestaan en wag vir inwoners en gemeenskapsleiers ... Sonder enige sukses. Pascoe vertel: “Wat my hartseer maak, is dat die gemeenskap ondersteuning makeer, dan hou sommige van die leiers ons mense hostage. “Dié is nie ’n saak vir die politicians nie. Ons mense moet ophou om op ministers en partye te wag. “Hulle gebruik die gang-oorlog as ’n campaigning tool en dan wil hulle soos heroes voorkom. Hoekom laat ons dit toe? Hoekom moet hulle wag totdat dit weer voting-tyd is om uit te kom?” Pascoe glo dat die krag van verandering in die hande van inwoners lê. “Dinge in Manenberg is nou stil omdat die gemeenskap die situasie in hul eie hande gevat het. “Ja, die polisie is daar, maar dis ook ons plig om die gangsters te wys dat ons nie dieselfde game speel nie. “Mense moet onthou, as die polisie hul werk klaar gedoen het, is dit ons mense wat agterbly. “Ons almal weet wie die skieters en gangsters in ons areas is. Dis hoekom ons ook ’n belangrike rol het om te speel. Hulle moet ook weet dat ons as gemeenskap nou genoeg gehad het.” Pascoe sê sy hoop dinge in Mitchells Plain verbeter. “Ek is nie hier om oor te vat nie, ek is hier om saam met ander gemeenskaps­leiers te staan. Dis een ding wat ons moet leer, om koppe bymekaar te sit en saam te staan.”