DIE Suid-Afrikaanse meesters-onderwaterhokkiespan het silwer verower op die wêreldkampioenskap in Quebec in Kanada. Die onderwaterhokkiespan het Saterdag in ’n taai eindstryd teen Frankryk vasgeval. Die mans het ’n dapper stryd in ’n ewe gebalanseerde wedstryd gespeel, maar uiteindelik was die Franse net te sterk en het 3-0 geseëvier. Kanada het die bronsmedalje gekry. Die SA Elite-vroue was die verdedigende wêreldkampioen nadat hulle in 2016 goud in Stellenbosch gewen het met die afrigter Roger Bester. Hulle moes dié keer met ’n vierde plek tevrede wees. Nieu-Seeland het die goue medalje en wêredtitel ingepalm, terwyl Groot-Brittanje die silwermedalje en Colombia die brons verower het. Colombia het die SA vroue met 4-2 geklop om die brons te wen. Dit het bykomende speeltyd geverg vir Colombia om die SA dames te klop. Die telling was 2-2 ná gewone speeltyd. Die wedstryd is gekenmerk deur oortredings deur die Colombiaanse vroue, wat nie gestraf is nie. Die SA span se afrigters was gefrustreerd dat nie een van die Colombiaanse spelers ná herhaalde oortredings afgestuur is nie. Die skeidsregters het wel in die vroue-eindstryd spelers swaar gestraf wat klein foute gemaak het en as gevolg hiervan was die eindstryd nie so ’n groot skouspel soos verwag nie. Nietemin het Colombia die doele aangeteken om die wedstryd te wen.