TOE hy vir sy eerste oefensessie in die kortste rugby shorts in sy kas uitdraf en die yskoue lug van Timioara hom tref, moes hy aan homself erken: “Jirre, Kevin, nou is jy nie meer in die Baai nie.” Kevin Luiters, voormalige Ju­nior Springbok en skrumskakel van die Southern Kings, het laas jaar – ná ’n periode in die rugbywildernis – besluit om sy loopbaan in Roemenië te hervat by die Timi?oara Saracens. Luiters het verlede jaar nog besluit om sy lyf in Port Elizabeth entrepreneur te hou nadat hy deur die Curriebeker-span die Pumas se bestuur as “surplus to requirements” beskou is. “Ek het toe besluit om maar my kontrak te terminate en ’n agent in Engeland (Damien Bressons) het my toe gekontak. Hy wou weet of ek sou belangstel om oorsee rugby te speel. “Ek het toe besluit om hom as my agent op te neem en hy het toe die skuif na Roemenië moontlik gemaak,” sê Luiters. Om sak en pak na ’n nuwe land te skuif – saam met sy swanger girlfriend – was nie ’n maklike besluit vir Luiters nie. Hy het dié uit­daging egter aangepak, want in daai stadium was daar nie juis enige unies wat sy deur kom afklop het vir sy dienste nie. ’n Jaar ná sy groot skuif is hy ’n babaseun (Lael Henry, vyf maande) ryker en het hy ’n suksesvolle debuutseisoen in Roemenië se Kampioenskap-kompe­tisie gehad. En nou voel Luiters asof hy sy nuwe tuiste gevind het. “Ons geniet regtig die nuwe ervarings hier, maar ek sê vir jou, dit was so ’n bietjie moeilik toe ons hier aankom. “Die taal was vreemd en as jy iewers heen moet gaan, het die taxibestuurders nie altyd verstaan waarna ons wou gaan nie. Selfs kos bestel, het soos huiswerk begin voel,” grap hy. “Ons het egter maar plak vasgemaak en besluit om die taal aan te leer en dinge het van daar baie makliker geword. “Die mense is gelukkig ook baie vriendelik en behulpsaam.” Luiters onthou nog goed hoe sy opgewondenheid vir ’n eerste oefensessie saam met sy nuwe span gedemper is. “Ek is daai dag by ons woonstel uit in ’n klein shorty, net om te besef ek is nie meer by die huis nie. Ek het dadelik begin dink: Wat het my besiel om na dié yskoue plek te kom?” Gedurende die oefensessie het die bloed ten minste begin warm pomp, maar Luiters onthou goed toe die lyf weer afgekoel het, hoe sy lyf styf getrek het soos die bibberende koue hom onkant betrap het. Net daar en dan besluit hy toe om vir hom maar ’n paar handskoene en tights vir die bene aan te skaf. Sy eerste wedstryd in die sneeu was ook ’n gedoente: “Toe ek opdraf, was die veld so spierwit, jy kon nie eens die lyne sien nie. “Ons moes toe maar ons taktiek in daai game verander en so na moontlik aan mekaar staan, net om seker te maak ons kan die bal vang. “Dit het later soos rugby tussen o. 9-laities begin lyk.” Luiters is nie die enigste Suid-Afrikaner wat sy rugby in Roemenië speel nie. Jody Rose, wat ook die Bababokke verteenwoordig het, is Luiters se losskakel by Timioara. Bom Samaai, wat vir die Luiperds uitgedraf het, speel ook in Roemenië vir Dinamo Bucuresti. Danie Faasen het ook rugby in dié land gespeel voor sy skuif na L’Aquila in Italië. Al geniet hy sy nuwe tuiste, sê Luiters hy laat die moontlikheid van ’n terugkeer na Suid-Afrika nie buite rekening nie. En as hy dit sou doen, sal hy graag weer in die kleure van die Southern Kings wil speel. “Daar is nog onafgehandelde sake wat ek daar het,” sê Luiters.