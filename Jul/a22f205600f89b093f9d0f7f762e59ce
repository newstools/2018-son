DIT gaan dieselfde ou storie wees. Só het die ervare Rangana Herath van Sri Lanka se krieketspan die Proteas oor die tweede toets gewaarsku. Sri Lanka het verlede naweek die eerste toets in Galle baie maklik gewen. Herath glo die tweede wedstryd, wat vandag in Colombo begin, sal dieselfde patroon volg. Die kaptein van Sri Lanka, Suranga Lakmal, sal by dieselfde resep hou en die Proteas met sy draaiers probeer knak. Herath is daarvan oortuig die toestande sal hom en die wegbreker Dilruwan Perera weer pas om die Proteas se kolwers te troef. “Die blad is droog en sal die draaiers help. Wapen “Ons het nie net vir my en Perera as draaiers nie, ons het ook vir Dhananjaya de Silva. De Silva was nie fiks om in Galle te boul nie, maar kan nou ingespan word,” het die 40-jarige linksdraaier verduidelik. Volgens Suid-Afrika se kaptein, Faf du Plessis, bly sy naatboulers sy vernaamste wapen, al is die blad stadig en droog. Hy glo as sy naatboulers omgekeerde swaai kan bewerkstellig, sal Sri Lanka se kolwers in die knyp wees. Soos in die eerste toets egter die geval was, kan reën die buiteveld klam maak en dit vir die boulers moeilik maak om omgekeerde swaai te kry.