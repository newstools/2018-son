CALITZDORP. – Sy sou dié week 18 jaar oud gewees het. Só sê Daniel Loff, pa van die vermoorde Charmaine Conradie. Conradie is in 2008 vermoor toe sy en ’n vriendinnetjie naby die tiep gaan speel het. Geen moordenaar is ooit aangekeer nie, hoewel verskeie verdagtes aangehou en ondervra is. Loff sê: “Met die onlangse arrestasie van die man wat (na bewering) vier meisies verkrag het en ander pornografiese materiaal in sy besit gehad het, het ek so gehoop dat ons Charmaintjie se saak weer aandag sal kry. “Want jy sien, daai man was een van die laastes wat my kind lewend gesien het. “Boonop was hy ook ’n verdagte. “Ek hoop die saak word só ondersoek dat Char­maine se dood ook weer ondersoek word. “Ek wens die polisie kom na my toe.” Charmaine se ma, Katriena, sê: “Ons sal nooit tot rus kan kom solank daai moordenaar nie opgespoor word nie. “Hy loop dan nou al vir tien jaar los hier.” Daniel voeg by: “Daai dag het Charmaine se maatjie in die hof gesê: ‘Daar is die man wat Charmaine doodgemaak het.’ “As ek vir hom kyk en hy kyk vir my, dan sien ek as pa daar is fout. “Hy sal sommer wegdraai of met iemand anders praat.” Daniel sê: “Toe hy in die hof was, het hy nie een keer opgekyk nie. “Die regter het daai tyd vir die polisie gesê: ‘Die moordenaar is hier. Gaan maak jul ondersoek klaar.’ ” Die ouers voel as die moordenaar destyds aangekeer was, sou dinge anders gewees het. “Ons kan vandag nie bewys wie dit is nie, maar ons weet. “En die moordenaar weet hy het ons kind vermoor,” het die egpaar gesug.