DIE familie van ’n gay man wat vermis geraak het nadat hy ’n potensiële boy­friend gaan ontmoet het, is bly hy is ongedeerd terug. Daniel “Danny” Kenned (21) was vyf dae lank vermis. Hy is verlede Vrydag laas gesien toe hy na die Duiwehokke, ’n kuierplek in Bellville, onderweg was om die ou te gaan ontmoet. Volgens Eveline Adonis, sy antie, is hy die ­oggend werk toe by Pick n Pay in Boston. “Sy werksvriend het vertel sy het hom ná werk nog gesien. Hy het haar gevra om saam te gaan na die Duiwehokke, waar hy die ou sou ontmoet het. “Daarna sou hulle Wellington toe gaan, waar die ou woon. Hy en die ou gesels al ’n lekker ruk en hy sou nog die ou bring na ons toe,” vertel Adonis. Vrydagaand het Danny nie huis toe gekom nie. Sy familie het hom Saterdag gebel. “Toe ons bel, antwoord ’n man wat heeltyd gangster-taal praat. Ons het ’n paar keer gebel en elke keer was dit dié man wat antwoord. “Hy kon ook nie sê waar Danny is nie.” Adonis sê toe hulle Sondag bel, het twee swart mans die foon geantwoord. “Ons het hom toe by die polisie as vermis aangemeld,” sê sy. Volgens Adonis is Danny nie ’n mens wat so lank van die huis af sou wegbly nie en al is hy naweke by vriende, is hy gereeld in kontak met sy familie. “Hy was nog Vrydag laas aktief op WhatsApp. Dit is nie hoe hy is nie. Ons almal was geworry.” Adonis sê hulle het die ou wat Danny sou ontmoet op Facebook ge­-inbox, maar ook geen antwoord gekry nie. Hulle is Maandag Wellington toe om hom daar as vermis aan te meld. Danny het Donderdagmiddag laat by die huis opgedaag. Sy anties was toe met ’n bakkie in die Paarl op soek na hom. Dit is egter nog nie bekend waar Danny was en wat gebeur het nie. Adonis het net laat weet hulle het nog nie vir Danny onder oë gehad of gehoor waar presies hy was nie.