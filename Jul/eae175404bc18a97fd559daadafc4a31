DESIREE Ellis, afrigter van Banyana Banyana, het uitdruklik gesê dat kwalifikasie vir volgende jaar se Wêreldbekertoernooi in Frankryk “ononderhandelbaar” is. “Veral nadat coach Simphiwe Dludlu haar nasionale o. 17-span tot die Wêreldbeker kwalifikasie gelei het,” het Ellis gesê. “Daar lê egter harde werk voor vir ons, maar dis steeds bereikbaar. Ons móét kwalifikasie verseker.” Ellis het die SA nasionale vrouesokkerspan reeds na sukses gelei in die Cosafa­bekertoernooi terwyl sy nog die tussentydse afrigter was. Sy’t in die proses ook geskiedenis gemaak as die eerste persoon wat die prestasie as beide speler en afrigter vermag het. Ellis se volgende uitdaging lê in November voor wanneer hulle sake in die Konfederasie vir Afrikasokker (CAF) se Afrikabekertoernooi vir vroue in Ghana gaan uitspook. Sukses of ’n tweede of derde posisie in die toernooi sal Banyana Banyana se kwalifikasie vir die groot skouspel in Frankryk verseker. Volgens Ellis moet meer maatskappye aan boord kom om vrouesokker in die land na nuwe hoogtes te neem. Sy verduidelik: “Ons huidige borg, Sasol, doen reeds baie vir sokker in die land, maar ons benodig ook ander borge om hulle te help.”