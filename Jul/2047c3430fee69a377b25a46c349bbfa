CARDI B kan dit nie oor haar hart kry om haar babadogtertjie, Kulture Kiari Cephus, agter te laat en met Bruno Mars in September te toer nie. Dié mamma het op Insta­gram laat weet sy sal nie meer Bruno Mars se opening act wees nie. Luidens The Juice sê die rapper sy het die hele ma-ding onderskat en dat sy fisiek nie heeltemal herstel het ná die geboorte van haar enigste kind onlangs nie. Sy het ook laat weet dat haar dokters haar afgeraai het om Kulture, wat eintlik nog ’n pap baba in September sal wees, nou al op ’n toer te vat. Cardi B skryf op Instagram: “Ek het besluit ek gaan nie meer met Bruno toer nie. “Ek het gedink dat ek ses weke ná die geboorte van my dogter fisiek en emosio­neel sou herstel het. “Ek het ook gedink dat ek haar saam met my op die toer kan vat, maar ek dink ek het dié mammie-besigheid onderskat. “Ek hoop my fans verstaan, en dankie, Bruno, vir jou toegeeflikheid en onder­steuning.