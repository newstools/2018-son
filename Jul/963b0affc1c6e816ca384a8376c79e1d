DIE lyk van ’n brandweerman van die Stad Kaapstad is Sondag met steekwonde gevind. Volgens sers. Noloyiso Rwexana, ’n polisiewoordvoerder, is die lyk van Michael Davids van Kuils­rivier Sondag omstreeks 09:00 by ’n huis in Olieboomweg in Philippi gevind. “Die polisie is uitgeroep ná ’n klagte by die huis. By hul aankoms het hulle die man se lyk met verskeie steekwonde gevind.” Rwexana sê die polisie ondersoek ’n saak van moord en volg alle leidrade op. “Niemand is nog vir die moord in hegtenis geneem nie.” Theo Layne, ’n woordvoerder van die Stad se brand-en-reddingsdienste, wou nie kommentaar lewer op die voorval nie.