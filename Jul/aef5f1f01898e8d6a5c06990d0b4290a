DAAR is nog geen teken van die sakeman wat by sy kantoor ontvoer is nie. Liyaqat Parker (65), die stigter van FPG Group, is Maandag omstreeks 08:30 deur vyf mans in ’n Hilux-bakkie ontvoer. Die mans het by FPG se kantore in The Greens, Parow, toegeslaan en Parker in die kantore se ondergrondse parkeergarage gesnatch. Kapt. FC van Wyk, polisiewoordvoerder, het gister by navraag gesê die polisie se forensiese ontleders fynkam nog die misdaadtoneel vir leidrade. Loslaat “Ons speurders werk ook deur die nag en volg elke leidraad op om dié saak op te los,” sê Van Wyk. Intussen het Parker se familie by monde van hul woordvoerder, Walid Brown, van Werksmans Prokureurs, gepleit dat Parker se ontvoerders hom moet loslaat. “Hy is ’n ou man. Laat hom asseblief gaan voordat sy gesondheid agteruitgaan.” Luidens die verklaring is Parker ’n gesinsman en ’n goeie sakeman wat FPG oor die jare in ’n suksesvolle besigheid laat bloei het. “Hy is ook ’n gemeenskapswerker, filantroop en lid van die Friends of the Childrens Hospital Association.” Die Parkers sê hulle weet niks meer oor die voorval as wat die polisie reeds aan die media bekend gemaak het nie. Parker is die vierde Moslem-sakeman wat in die afgelope twee jaar in Kaapstad gekidnap is. Die ander drie sakemanne in die vorige gevalle is almal ná sowat twee maande vrygelaat. Luidens bronne is hulle vrygelaat nadat ’n losprys betaal is. Die sakemanne het egter nooit self die storie van die losprys bevestig nie. Die Parkers maak ook geen melding van ’n losprys wat geëis is nie. Dit is onbekend of die ontvoerders kontak met hulle­ gemaak het. Dan Plato, provinsiale minister van gemeenskapsveiligheid, het gesê hy is bekommerd oor die groei van ontvoerings van sakemanne. “Ontvoerings kan nie die nuwe manier word vir misdadigers om geld te maak nie.” Plato sê hy gaan vra dat lt.genl. Khombinkosi Jula, Wes-Kaapse polisiekommissaris, sy top dogs aanstel om die saak te ondersoek en om die ontvoerders te ontmasker. Hy gaan ook die saak onder Bheki Cele, minister van polisie, se aandag bring. “Die sakemanne werk hard in die provinsie en maak ’n bydrae tot die provinsie se ekonomie.” Die Parkers het hul dank uitgespreek teenoor almal wat hulle in dié tyd ondersteun en bystaan. “Enige een wat meer oor die voorval weet, moet asseblief die ondersoekbeampte by 082 493 8472 skakel.”