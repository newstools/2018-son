’N MA van vier minderjarige kinders het gisteraand nog in die hospitaal om haar lewe geveg nadat bendelede haar geskiet het. Porcia Michaels (42) van Brackenstraat in Bonteheuwel is Dinsdagaand in die kop geskiet. Teen gistermiddag het die koeël nog in Michaels se brein vasgesit en was sy aan ’n life support gekoppel. Volgens Veronica Moses (40), ’n vriendin, was sy en Michaels op pad na ’n vriendin van hulle toe. “Ons het by die hek uitgekom toe drie jongens oor die treinspoor geloop kom. Hulle het deur die gat gekruip en wild in die pad af begin skiet. “Ons het platgeval. Die koeëls het oor ons gevlieg, terwyl twee van die jongens geskiet het. “Ek het vir my vriendin gevra of sy ôraait is. Toe sien ons die bure se seun lê ook plat. “Porcia het opgestaan om te kyk of hy ôraait is. Een van die jongens het omgedraai en op haar geskiet. “Sy is toe in die kop getref. Ek het vir die jongens geskree hulle moenie op ons skiet nie, want ons is vroumense. “Ek het opgestaan en by die hek ingehardloop. Twee van haar kinders het buite by die deur gestaan en ek het hulle by die huis ingestoot. “Ek is so hartseer. As ek haar nie kom haal het nie, sou dit nie gebeur het nie.” Volgens gerugte het die jongens gekom om Mi­chaels se seun, wat ’n maand gelede uit die tronk gekom het, te skiet. Brandon Goodall (25), die broer van die vermeende leier van die Bad Boys in Bonteheuwel, is Dinsdagoggend in sy motor doodgeskiet. Alec Williams (21), sy vriend, is ernstig gewond. Volgens Moses is dit die Bad Boys en die Americans wat op mekaar skiet. Michaels het haar ma, wie se een been onder die knie afgesit is, versorg. Volgens Angus Mckenzie, die wyksraadslid, is Mi­chaels die derde vrou wat die afgelope maand in bendegeweld raakgeskiet is. Mckenzie het verduidelik: Die gemeenskap lewe in vrees. Ons benodig die weermag om ondersteuning aan die polisie te gee en die bende­situasie te stabiliseer.” Mark Telemachus van die sektorpolisieforum in Bonteheuwel, het gesê: “Intelligensie moet ingewin word om die oorsaak van die bendegeweld te bepaal. “ Tot dusver is agt mense die afgelope twee weke in Bonteheuwel doodgeskiet.” ’n Vrag cops het ná die skietery die gebied gepatrolleer en mense gevisenteer vir vuurwapens en drugs. Niemand is tot dusver gearresteer nie.