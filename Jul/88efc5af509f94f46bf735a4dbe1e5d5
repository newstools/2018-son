ROBERTSON. – ’n Kunstenaar van hier het sy ekstra tyd vir Madibadag ingesit. Francois Jones het sy 67 minute en nóg ’n dag geneem om ’n kunswerk van Madiba te skilder. Jones sê hy het gedink om die kunswerk te maak om Nelson Mandela se legacy voort te sit. “Madiba was maar nog altyd een van my rol­modelle en dít is waarom ek die ekstra tyd ingesit het om die kunswerk te voltooi,” vertel Jones. Verheug Hy sê hy het al in die verlede sy 67 minute vir Madiba opgeoffer om ander projekte in die gemeenskap te doen. Jones sê hy is verheug oor hoe die painting uitgekom het. “Ek wil graag die kunswerk op ’n veiling plaas en die geld vir liefdadigheid skenk – aan instansies waar daar ’n groot behoefte voor is.” Jones sê die skildery is waardevol, want hy het verf van hoë gehalte gebruik. Hy sê mense is welkom om ’n bod op sy kunswerk te maak. Belangstellendes kan hul bod gerus stuur na FrancoisJones701212@ gmail.com.