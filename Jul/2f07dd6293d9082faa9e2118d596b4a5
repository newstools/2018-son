TERWYL die Proteas weer weet hoe ’n oorwinning voel, het die land se toekomstige krieketsterre dié keer in Sri Lanka in die hek geduik. Sri Lanka se opkomende span het hul Suid-Afrikaanse eweknieë gister met vier paaltjies in ’n vierdaagse wedstryd geklop. Voordat die laaste dag se spel begin het, was sake nog gelyk en ’n gelykop uitslag was op die kaarte. Die Suid-Afrikaners kan hulself skop, want hulle het hierdie vierdagstryd uit­stekend begin. Danksy vier vyftigtalle het Suid-Afrika ná die eerste dag se spel sy eerste beurt op 394/9 gesluit. Met momentum aan hul kant het die besoekers vin­nige inroads onder die Sri Lankaanse kolwers gemaak en hulle vir 194 uitgeboul. Die wiele het daarna so effe van die wa begin val – Suid-Afrika is in sy tweede beurt vir ’n skamele 109 lopies uitgeboul. Toe spel vir die laaste dag hervat is, moes Sri Lanka se naasbestes 153 lopies vir ’n sege aanteken en het hulle nog 7 kolwers in die kleedkamer gehad. Al kon die Suid-Afrikaanse span vroeg van die gevaarlike Kaushal Silva (91) ontslae raak, het die res van die Sri Lankaanse kolforde kalmte getoon om die wentotaal te bereik. Pasqual Mendis het Sri Lanka met ’n geduldige en onoorwonne 67 van 94 balle tot die wentotaal gekolf. Mendis is goed bygestaan deur Shammu Ashan (49 van 94) en Chamika Karunaratne (32 van 43 balle). In Suid-Afrika se eerste kolfbeurt het die kaptein, Tony­ de Zorzi, deur sy voorbeeld gelei en 77 lopies van 124 balle aangeteken. Matthew Breetzke (73 van 113) het die tweede hoogste telling in Suid-Afrika se eerste beurt aangeteken. Ryan Rickelton (63) en Eathan Bosch (55) het ook uitgeblink. In die skandelike tweede kolfbeurt was Tshepang Di­thole met 34 van 68 die enigste speler wat weerstand kon bied. Hy het in Suid-Afrika se eerste beurt 43 lopies (63 balle) aangeteken. Luthando Sipamla was Suid-Afrika se beste bouler met wedstrydsyfers van 4/70. Alles is egter nie verlore vir De Zorzi en sy spanmaats nie. Hulle kry weer van Donderdag af kans om in die tweede en laaste vierdag­wedstryd sake reg te stel. Die Suid-Afrikaanse Op­komendes speel ook in drie eendagwedstryde teen Sri Lanka.