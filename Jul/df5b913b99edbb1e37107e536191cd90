DIE tussengewigbokser Kevin­ Lerena se loopbaan het ’n groot terugslag gekry. ’n Skoueroperasie wat hy op 7 Julie ondergaan het, het gewys die probleem is veel erger as wat aanvanklik vermoed is. Lerena sal nou eers in Februarie na die kryt terugkeer. Sy visier was gerig op Oleksandr Usyk van die Oekraïne, maar sy planne is vir eers van die baan. Dit was veronderstel om net ’n roetineoperasie met ’n artroskopie te wees, maar die kamera het gewys daar is skeure in Lerena se spier wat ’n groot operasie geverg het. Luidens Golden Gloves se webblad sal Lerena se skouer ses weke in ’n sling wees, waarna ses weke van fisio­terapie sal volg. Lerena sê as hy homself druk, kan hy miskien al in Desember boks. Februarie sal egter ’n vei­lige opsie wees. Die promotor Rodney Berman sê hy is geskok om te hoor hoe ernstig die besering eintlik was. “Dit wys net weer hoe taai Lerena was om binne nege maande drie groot gevegte met só ’n besering te wen.”