DIE Brumbies het gister in Canberra vir ’n groot verrassing gesorg toe hulle die Hurricanes met 24-12 geklop het. Die Hurricanes was in die rustyd met 12-5 voor. Tot voor gister se wedstryd was die Hurricanes vierde op die algehele punteleer en die Brumbies 11de. Die Hurricanes het voor gister se kragmeting 10 van hul 13 wedstryde gewen, terwyl die Brumbies in dieselfde aantal wedstryde net 5 keer aan die wenkant was. Die Brumbies het egter in die tweede helfte met groot passie gespeel en die Nieu-Seelanders enduit onder druk gehou. Die Hurricanes kon in die laaste 40 minute nie een drie druk nie, terwyl die Brumbies met drie aanskoulike drieë teruggeslaan het. Die Hurricanes se taak is boonop bemoeilik deurdat Blade Thomson met ’n geel kaart van die veld gestuur is. Die Brumbies kon eintlik verder gewen het as hulle hul kanse behoorlik gebruik het. Die Hurricanes, daarenteen, het nie naastenby gelyk na ’n span wat vanjaar aanspraak maak op die titel nie. Hulle sal blitsvinnig moet reg­ruk, aangesien die uitspeelrondes om die draai is. Brumbies – drieë: Kyle Godwin, Folau Fainga’a, Rory Arnold, Andy Muirhead; doelskoppe: Christian Lealiifano, Matt Lucas. Hurricanes – drieë: TJ Perenara, Julian Savea; doelskop: Jordie Barrett.