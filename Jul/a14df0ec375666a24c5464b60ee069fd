DIE Oos-Kaapse polisie het ’n dossier vir ’n geregtelike doodsondersoek geopen nadat die beendere van ’n mens op ’n wildplaas by Kenton on Sea gevind is. Kapt. Mali Govender, ’n polisiewoordvoerder, sê die polisie is Dinsdag omstreeks 19:00 laat weet van die vonds. “Weens swak lig kon die toneel nie geprosesseer word nie.” Geweer Govender sê Woensdagoggend het ondersoekers en spesialiste die toneel gefynkam. Hulle het die oorblyfsels gekry. Die departement van gesondheid het dit geneem om forensiese toetse daarop uit te voer. Govender sê voorts ’n geweer en ’n byl is ook op die toneel gevind. “Die ondersoek duur voort. “In hierdie stadium kan ons nie bespiegel oor hoe die oorblyfsels op die toneel opgeëindig het nie.”