ASHTON. – Sy is nou al sedert Maandag besig om kos vir honger kindertjies te berei. Dit is die tyd wat Sarah Lotz, oftewel antie Babie (74), soos almal haar in die woonbuurt ken, vir Madiba se legacy opgeoffer het. Lotz, wat in die een oor hard­horend is, was oorstelp toe Son haar Maandag by haar Hop-huisie besoek. Die geur van heerlike hoenderkerrie, sousboontjies en gebakte poeding het in die kombuis gehang. Kinders het al van vroeg in ’n ry vir antie Babie gewag om op te skep. Hul mondjies het behoorlik gewater en hulle kon nie meer wag om hul borde te kry nie. Lotz sê sy bederf die kinders al jare lank, veral op Madibadag. Vanjaar het sy egter behoorlik way out gegaan. Sy koop kos met haar AllPay-geldjies en kry hier en daar skenkings van mense en besighede. “Ek het nou nie Madiba persoonlik ontmoet nie, maar oor wat hy vir onse mense gedoen het, het ek dit goed gedink om in my gemeenskap terug te ploeg,” sê ’n beskeie Lotz aan Son. Volgens haar wil sy sommer nog baie Madibadae vorentoe vier, as God haar nog die krag sal gee. McKayla Swanepoel (4) was voor in die ry en sê met ’n haasbekkie: “Antie Babie se kos is baie lekker!” Lotz wil almal bedank wat dié week van groot plesier vir haar moontlik gemaak het.