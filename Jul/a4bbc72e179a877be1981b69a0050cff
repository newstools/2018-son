KEVIN HART soek nie Tiffany Haddish se geld terug nie. Die grapjas sê hy het die snaakse aktrise van Girls Trip jare gelede $300 (deesdae sowat R4 000) geleen toe hy sien sy het nie ’n dak oor haar kop nie. Hy het die geld vir haar gegee sodat sy in ’n motel kon bly en nie meer uit haar kar hoef te leef nie. Die aktrise staan nou finansieel sterk en sy probeer nou al jare om ou Kev terug te betaal, maar hy sê hy soek nie die geld terug nie. Kevin het op Instagram geskryf Tiffany het hom op die stel van sy nuwe movie kom opsoek om die geld letterlik na hom te gooi en weg te hol. Ek lees op CBS News die grapjas het ’n way gevind om die weggooigeld weer by haar te kry. Hy sê in ’n video hy het die geld weer in haar pruik gesit. Hy sê: “Ek is lief vir jou, Tiffany, en ek sal nooit geld by jou vat nie. Om jou as my medester in Night School te hê, was meer as genoeg.” Jinne, ek wens ek het sulke (ryk) pelle gehad.