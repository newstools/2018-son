AS DIE Bulls weer die Superrugby-kompetisie wil wen, sal hulle gróót geld moet hoes. Dít was die afrigter, John Mitchell, se boodskap aan die Blou Bulle-maatskappy se direksielede tydens ’n onlangse bosberaad buite Pretoria. Rapport het gister berig Mitchell eis R90 miljoen om wêreldklasspelers na Loftus Versfeld te lok. Die Nieu-Seelander het glo ook nie ge­huiwer om weer die Bulle se kontrakteringstelsel te kritiseer nie. Hy het ook gesê die Bulle moet hul fokus van kwantiteit na gehalte verander en dat die ongeveer 200 gekontrakteerde spelers na 40 verminder behoort te word. Spelers wat Mitchell onder andere vir die Bulls wil laat uitdraf, sluit in Duane Vermeulen, Schalk Brits, Frans Malherbe en Jean-Luc du Preez. Mitchell het egter teenkanting gekry deur sowat die helfte van die direksie, wat hom met vrae gepeper het omdat sy span vanjaar swakker gevaar het as dié van Nollis Marais.