’N WELDOENER by ’n nuwe sopkombuis het die wind van voor gekry toe die polisie na bewering haar man by die sopkombuis aangerand het. Magrieta August (41) van Genadendal sê sy en nog vriende het ’n tyd gelede besluit om ’n sopkombuis oop te maak. “Daar is ’n need in ons gemeenskap en ons het dit raakgesien. “Verlede Maandag het ons die eerste keer sop uitgedeel.” Sy sê sy woon in Kerkstraat en die huis waar hulle sop uitgedeel het, is ook in Kerkstraat. “Daar was baie mense. Toe ons klaar geskep het, het ek huis toe geloop, maar my bakkie sop vergeet. Ek het toe my man, Charles, gestuur om die sop te gaan haal.” Toe Charles (44), ’n psigiatriese pasiënt, by die woning opdaag, was die polisie reeds daar. “Ek dink hulle het seker gedink daar gaan iets snaaks aan, want daar was mos nou obviously nog ’n klomp mense in die jaart. “Hulle wou toe my man deursoek vir dagga of iets. Ek weet nou nog nie wat nie.” Charles het glo geweier. Toe hy by die jaart inloop, het drie fris polisiemanne hom na bewering aangerand en uit die jaart probeer sleep. Toe hy steeds onwillig was, het hulle hom glo in sy gesig met traangas gespuit. Magrieta sê Charles is ná die voorval in die hospitaal opgeneem, maar hy is later ontslaan. “Hy kan nie eens beweeg nie, so seer is sy liggaam ná die aanranding.” Sy sê die polisie was by haar huis om ’n verklaring te kom neem, maar het tot op hede nog niks oor die saak gesê nie. “Ons is omgekrap oor die aanranding.” Die polisie het die saak verwys na die onafhanklike polisie­ondersoekdirektoraat (Opod). Opod sê die voorval word ondersoek.