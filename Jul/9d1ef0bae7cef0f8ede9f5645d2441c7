TWEE koppe is beter as een. Maar twee koppe met hoede op, moet selfs nóg beter wees. Bheki Cele, die nasionale minister van polisie, het lt.genl. Lennit Max onlangs as sy raad­gewer aangestel. Albei manne is bekend daarvoor dat hulle hoede dra. Albei manne veg nou saam onder een hoed in ’n loopgraaf om crime vas te vat. Max is gebore op die plaas Klipdale in die Overberg en het van konstabel tot polisiekommissaris as luitenant-generaal gevorder. In 2003 het hy die politiek betree en was ook die Wes-Kaapse minister van veiligheid en sekuriteit. Son het Max uitgevra. 1. Wat behels die nuwe werk? ’n Adviseur is maar net iemand wat ’n prinsipaal adviseer oor ’n bepaalde onderwerp waaroor hy of sy redelike kennis het. In hierdie geval is dit misdaad. Die prinsipaal is nie gebonde aan die advies nie en kan dit gebruik of ignoreer. 2. Wil min. Cele u kennis gebruik om gangsters in die Wes-Kaap te stop? Dis altyd goed om iemand te gebruik wat blootgestel was aan die omstandighede. In hierdie geval het ek 27 jaar ondervinding as polisieman en ek was die eerste nie-wit polisiekommissaris van die Wes-Kaap van 1999 tot 2003. Stedelike terreur (met pipe bombs) en aanvalle op Golden Arrow-busse (shootings) is onder my leierskap beëindig. Dus glo ek my aanstelling is om ’n bydrae te maak tot die voorkoming van alle misdaad. 3. Wat is die oorsaak van gang violence? Dis algemeen bekend dat bendegeweld gaan oor die beskerming van hul territory vir dwelms en om dit uit te brei. 4. Hoe voel u dat sekere mense die army se hulp wil hê teen bendegeweld? Min. Cele het dit reeds duidelik gemaak dat die weermag nie nodig is nie en dat die polisie in staat is om die situasie self te hanteer. Die Hermanus-konflik is ’n bewys daarvan. 5. Is daar genoeg cops om die gangsters en ander mis­dadigers te stop? Daar sal nooit genoeg polisielede wees nie omdat Suid-Afrika nie ’n polisiestaat is nie, maar ’n regstaat (grondwetlike staat). Die polisie kan nie die maatskaplike oorsake van bende­geweld oplos nie. Dus benodig ons die samewerking van alle relevante regeringsdepartemente om aandag daaraan te gee – wat nie die polisie se mandaat is nie en daarmee saam die gemeenskap se aktiewe samewerking. 6. Wat is die grootste probleemareas van misdade? In die Wes-Kaap is gebiede soos Bishop Lavis, Bonteheuwel, Hanover Park, Khayelitsha, Nyanga, Lavender Hill, Elsiesrivier, asook Avian Park in Worcester bekend vir bendebedrywighede, maar dis nie daartoe beperk nie. Daarmee saam is Port Elizabeth en Johannesburg ook bekend vir bendebedrywighede.