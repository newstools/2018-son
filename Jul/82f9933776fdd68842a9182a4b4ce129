DIE Sharks se taak om die Crusaders Saterdag in die kwarteindronde van die Superrugby-kompetisie in Christchurch te klop, gaan net moeiliker word. Dit is omdat Scott Robertson, afrigter van die Cru­saders, die luuksheid gaan hê om sy span te versterk met die terugkeer van drie All Blacks na die enjinkamer. Codie Taylor (haker), Owen Franks (vaskopstut) en Scott Barrett (slot) het verlede week se oortuigende oor­winning van 54-17 oor die Blues misgeloop. Dié drie gaan egter weer beskikbaar wees om die Crusaders met hul ervaring en vernuf aansienlik te versterk. Al gaan die veteraan Joe Moody dié kragmeting met die span van Durban weens ’n kniebesering misloop, behoort All Blacks soos Kieran Read (agsteman) en Ryan Crotty (senter) reg te wees vir die uitklopstryd. Robert du Preez, afrigter van die Sharks, het ná sy span se sege van 20-10 oor die Jaguares in Durban gesê hy weet presies wat om van die Cru­saders te verwag. Du Preez glo daar is geen twyfel nie dat die Cru­saders ’n besonderse span is. Hy beskou dit as ’n gulde geleentheid om die Crusaders in hul eie agterplaas te klop.