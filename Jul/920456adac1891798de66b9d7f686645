ATLETIEK was vanjaar die groot wenner op die Eden-sportraad se jaarlikse prysuitdeling in Oudtshoorn. Atletiek Suidwestelike Distrikte (ASWD) is op Vrydagaand se spoggeleentheid met vier toekennings beloon. Dié liggaam het onder meer met die prys as federasie van die jaar weggestap. Twee van sy atlete het ook toekennings ontvang. Meike Strydom, ’n gr. 12-leerder van die Hoërskool Outeniqua, is vir haar vertonings in gewigstoot as junior sportvrou aangewys. Die belowende stapper Antonio Farmer (Hoërskool York) is as die junior sportman vereer. Die administrateur Joe Arendse, voorsitter van die SWD se landloopkommissie, is ook vir sy getroue diens beloon. Shireen Noble, president van SWD-Atletiek sê: “Ons is beslis in ekstase oor die toekennings en daarmee ook baie trots op die prestasies van ons atlete. “Atletiek is ’n sport van 12 maande wat help dat ons gefokus kan bly met ons ontwikkeling in ons strewe na uitnemendheid.” Jovan Rebula, wat deesdae die gholfwêreld aan die gons het, is as sportman van die jaar aangewys. Die 20-jarige Rebula, ’n nefie van Ernie Els, het in Junie geskiedenis gemaak. Dit was toe hy die Britse Amateurgholfkampioenskapstoernooi in Aberdeen, Skotland, gewen het. Die vernaamste pryswenners is: Administrateur: Trevor Davis (rolbal); afrigter: Claudio Miller (lewensredding); plaaswerkersport: Michael Vaaltyn (rykuns); nuweling: Dorian Moretti (skermkuns); tegniese uitmuntendheid: Janine Kotze (badminton); beste federasie: ASWD; span van die jaar: SA mid-amateur interprovinsiale gholfspan; inheemse sportspan: jukskei; laerskoolsportman: Ian de Jager (muurbal); laerskoolsportvrou: Jada Coetzee (Van Reede-trompoppies); hoërskoolsportman: Antonio Farmer (ASWD); hoër­skoolsportvrou: Jacquine Strydom (skopboks) Disa-sportvrou: Alvine Volkwyn (S4D); Disa-sportman: Christopher Patton (rolbal); Riaan Loots-toekenning: Bhangalos-netbalklub; junior sportvrou: Meike Strydom (ASWD); junior sportman: Jean du Plessis (krieket); sportvrou: Elma Davis (rolbal); sportman: Jovan Rebula (gholf); meestersportman: Johan Windt (MPA); skolespan: Oakdale (toutrek); ontwikkelingskolespan: Laerskool Franken (judo); gemeenskapsbouer: Kalma Hayes (rykuns); ererol: Phil Anderson (vegkuns), Louis Lategan (fietsry), Nico du Bois (EEF), Michael Pautz (strandhengel), Reo Barnard (tennis), Fritz Meissner (tennis), Wehmeyer Ferreira (tennis), Koos Nel (motorsport); joernalis: Christo Vermaak (Oudtshoorn Courant); foto­graaf: Deidre Cloete.