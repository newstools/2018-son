NÁ 14 jaar in Nederland is Randall Maarman (35), voorheen van Booysen Park, terug in die Baai om dit wat hy oor die jare geleer en ondervind het, terug te ploeg. “Die groot rede vir my en my gesin se terugkoms was om gemeenskapsontwikkeling te doen,” vertel Randall. “Ek wil dit wat ek oor al die jare in Nederland geleer en ervaar het, met my mense kom deel. “Ons het ’n kleinhoewe gekoop en dit ontwikkel in ’n re­treat-sentrum, waar ons jong mense oplei. Dit vorder tans goed.” Die retreat-sentrum naby St. Albans heet Tortoise Valley omdat dit die eerste dier was wat Maarman, sy vrou, Ineke, en hul drie kinders op die kleinhoewe gesien het. Hier bied hy leierskapontwikkelings-, oorlewings- en spanbouprogramme aan. Die sentrum is ’n plek waar jy kan wegkom van die rat race, ontspan, destress en rustig kan wees, nes ’n skilpad, voeg hy by. “Daar was niks op die grond nie. Ons het laas jaar in ’n shack sonder elektrisiteit of water ingetrek. “Ons het sonpanele gekry en die eerste keer elektrisiteit gehad. “My dogtertjie, wat met al die geriewe in Amsterdam grootgeword het, was verbaas toe sy die skakelaar eendag druk en sien daar is krag. Dít nadat ons by ons terugkeer na Suid-Afrika daarsonder moes klaarkom. “Daar was nie krane nie. En ons sien nou ’n mens het nie veel in die lewe nodig nie. “Ek pas die konsep van ’n eenvoudige bestaan in die retreat toe. “Mense kom daar en dan sê hulle: ‘Jô, die blink goed is nice, maar jy het dit nie eintlik nodig nie.’ ” Die sentrum het 2 slaapareas en kan 50 mense akkommodeer, Maarman het in Booysen Park grootgeword en in 2000 aan die Hoërskool Booysen Park gematrikuleer. Aangebied “Ek was altyd betrokke by die VCSV en leierskapontwikkeling en het gereeld kampe bygewoon. “Ek het op ’n jong ouderdom tot inkeer gekom omdat ek my ouers verloor het toe ek baie jonk was.” Hy voeg by dat hy twee jaar lank daarna kursusse in gevangenisse in die Kaap aangebied het. “Dit was deel van ’n missionary journey vir my. Ek het daar my vrou ontmoet en daarna is ek Amsterdam toe.” Maarman sê in Nederland gekom, het hy sosiale wetenskappe aan die Vrije Universiteit te Amster­dam gestudeer. “Ons het in Amsterdam ook ’n bydrae gelewer deur ’n program, die Neighbourhood Ambassadors, op die been te bring. “Dit het begin toe die regering gevra het hoe inwoners verantwoordelikheid van hul eie straat kan neem. Ons was toe drie van ons area, Amsterdam-suidoos, wat besluit het ons is die ambassadeurs vir ons gebied.” Hy voeg by hul doelwit was dat die gebied skoon, heilig en veilig moet wees. “Dit het later groter as Amsterdam-suidoos geword en uitgebrei tot amper 30 Neighbourhood Ambassadors, van wie ek die voorsitter was.” Hy voeg by dat Afrikaans hom gehelp het om die taal aan te leer. “Ek het ook vir die Salvation Army gewerk en my laaste job was om opleiding te gee oor hoe om aggressie te laat afneem.” Kontak Maarman deur die Facebook-bladsy Tortoise Valley.