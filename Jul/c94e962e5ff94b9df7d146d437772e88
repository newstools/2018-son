EEN van die twee vroue wat Maandag uit ’n brandende gebou in Bellville gespring het, is dood. Die brand wat Maandagmiddag omstreeks 12:00 by Amdenhof in Bellville ontstaan het, het reeds die lewe van ’n agjarige seun geëis. Die vrou, ’n man en nóg ’n vrou met ’n baba het vanaf die derde verdieping van die gebou die vlammehel probeer ontsnap. Volgens Theo Layne, woordvoerder van die Stad Kaapstad se brand- en reddingsdienste, het die brand op die derde en vierde verdieping van die gebou uitgebreek. Die oorsaak daarvan is nog onbekend. Ontslaan Die twee vroue, die man en die baba is in die Tygerberg-hospitaal opgeneem. Volgens Mark van der Heever, woordvoerder van die gesondheidsdepartement, is die baba ontslaan. Die kind se ma is ook in ’n stabiele toestand. Die ander vrou het 80% brandwonde opgedoen en was kritiek toe sy in die hospitaal opgeneem is. Ongelukkig het sy aan haar wonde beswyk.