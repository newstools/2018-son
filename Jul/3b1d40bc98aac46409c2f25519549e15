’N KANKERLYER se huis in die Vastrap-plakkerskamp in die Baaise noordelike gebiede is onder water. Dít is weens ’n gebreekte kraan wat aanhoudend skoon water lek. Die water loop in strome by Benecia Zealand (42) se huis in en dit is buite ook omring met water. Uit desperaatheid het Zealand­ maar plastiek-covers en kartonbokse op haar vloer gesit om die ergste water te probeer keer. Zealand vermoed die tap se water het begin spuit omdat outjies die waardevolle dele van die taps af steel en dit verkoop. “Dis nou al van 14 Junie af so. Ek het al R40 se airtime uitgebel op die munisipaliteit, maar net mooi niemand kom uit nie. “Ek was selfs al by Athol Trollip (burgemeester) se kantoor en dan sê hulle iemand sal uitkom. “Ek verstaan dit nie, want in ons Integrated Development Plan (IDP) meeting vroeër dié jaar het hulle vir ons gesê in Vastrap is die vullishope en die krane ’n prioriteit.” Borskanker is onlangs by Zea­land gediagnoseer nadat sy ’n knop in haar regterbors ontdek het. Sy is tans op streng medikasie daarvoor. “Ek moet nou mooi kyk na my gesondheid, maar dis moeilik in dié omstandig­hede. Ek kan nie meer in my eie huis slaap nie. “My man slaap in die aande alleen daar en ek by my antie. “My man bly daar, want hy’s bang iemand kom breek in die nag hier in. “My kind het ek na ’n familielid toe gestuur sodat hy nie ook siek raak van die koue nie. Raadslid “Ek wil nie meer so lewe nie,” sê Zealand moedeloos. Zealand word in Mei volgende jaar geopereer. Vukile Dyele, ’n ANC-raadslid van wyk 29, sê hy weet van die probleem in Vastrap. “Ek het self die munisipaliteit gebel en hulle het ’n verwysingsnommer gegee. Maar ons het nog niks van hulle gehoor nie.” Dyele meen die wagperiode is te lank, veral as dit met die mors van skoon water te doen het. “Ons het ook in Sewende Laan waterlekke wat al langer as ses maande so is.” Dyele voeg by in dié jaar se IDP-vergadering is daar gesê dat waterlekke in die wyk ’n prioriteit is. Mthubanzi Mniki, ’n munisipale woordvoerder, het gesê hy sal ondersoek instel.