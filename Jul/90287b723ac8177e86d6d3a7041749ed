DIE Meyer Sauerman-toernooi sal nie meer as OP-proewe funksioneer nie. Van volgende jaar af sal dit as ’n toernooi op sy eie gehou word. So lui ’n verklaring van die Oostelike Provinsie Rugbyunie (OPRU) nadat daar verskeie klagtes deur skole en ontevrede ouers was. Dít volg oor die toernooigelde wat in Mei van spelers by die Sauerman-toernooi gevra is. Spelers moes ’n enorme fooi van R200 betaal. “Die OPRU steun nie hierdie situasie nie omdat dit die persepsie skep dat spelers moet betaal om deel te neem aan proewe, wat nie die geval is nie,” sê adv. Blundin. Blundin het met OP-hoër­skole vergader en die volgende besluite is geneem. Geen fooi sal gevra word vir enige OP-proewe of verwante aktiwiteite nie. Verder sal daar ’n kantoor by Imatu House aan die OP-skole beskikbaar gestel word.