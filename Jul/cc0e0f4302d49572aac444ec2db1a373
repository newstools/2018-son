DIE krake wat ’n vervalste testament in ’n familie afkomstig van ’n plaas buite Caledon ver­oorsaak het, strek dieper as net ’n twis. Só sê Cornel Wessels, ’n kleinkind van ouma Jacoba Valentine. Son op Sondag het verlede week berig die testament en boedel van die plaas Houtkloof buite Caledon het ouma Jacoba se nageslag uitmekaar geskeur. Wessels se ma is ouma Jacoba se oudste dogter en tweede kind van sewe­. Die skeuring betrek ook die boedel se eksekutrise, wat ook uit die boedel geërf het. Sy wil nou seggenskap hê oor ál ouma Jacoba se besittings. Wessels se antie Judith Volkwyn is die eksekutrise van die boedel met die beweerde vals testament. ’n Regskenner sê ’n eksekuteur of eksekutrise mag nie uit ’n boedel erf waarna die betrokke testament verwys nie. Esmerelda Molfert en haar pa, Lesley, het vertel hoe ’n “vals” testament die familie uiteindelik uitmekaar geskeur het. Wessels sê die hele familie weet die testament is vervals. Sy ma, Rosland, wat voor haar ma dood is, word ook nie daarin erken nie. Wessels sê: “Die eerste ding is – my ouma­ het glo details van 30 tot 40 jaar gelede neergepen, maar sy is ver voor 19 Februarie 1994 (die datum waarop die testament ge­teken is) met Alzheimers ge­diagnoseer. “Die dokument is ook teenstrydig met die feit dat sy die grond in 1966 in ál haar agt kinders se name geregistreer het.” Hy sê sy ma se vier broers het ál die jare daarvan geweet, daarom was daar geen manier waarop enige ­iemand met die vervalsing sal wegkom nie. Wessels sê dié kwessie oor die testament het die nagedagtenis van sy ouma en sy ma geskend. Hy verduidelik: “Die ouma wat ek geken het, sou nooit so iets gedoen het nie. “Om die waarheid te sê, ons hele familie kan getuig van hoe erg my ma se siekte en sterfte my arme ouma getref het.” Wessels se ma is oorlede aan motorneuronsiekte (dieselfde siekte waaraan die rugbyspelers Joost van der Westhuizen en Tinus Linee ook gely het). Volkwyn het verlede week aan Son op Sondag gesê die ontevrede familielede versprei net liegstories. Dié keer was sy nie beskikbaar vir kommentaar nie.