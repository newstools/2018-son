MET ’n simboliese stok in sy hand, ’n kroon op die kop en ’n kleed om sy skouers het ’n man wat homself die koning van die Khoisan-nasie noem, sy vlag by die parlement gehys. Calvin Cornelius hou vol hy is hoof van die koninklike huis van die Khoisan-nasie. Hy het die Suid-Afrikaanse vlag buite die parlement met die vlag van die Soewereine Staat van Goeie Hoop verruil. Dit volg nadat hy ’n uitsettingsbevel by die parlement ingedien het wat verklaar dat die regering vyf dae het om hulself van die grense te verwyder. Cornelius beweer hy is in 2001 by die Laaste Kraal in Genadendal as koning van sy nasie ingehuldig. “In dieselfde jaar het ek die bewaring van alle Khoisan-lande geëndosseer deur hooflanddros Johan Venter soos verwys deur hoofregter John Hlophe,” beweer hy. Cornelius voeg by dat 144 lande in die Algemene Vergadering van die Verenigde Nasies in 2007 die Verklaring vir die Regte van Inheemse Mense aangeneem het. “Suid-Afrika was een van die 144 lande wat hierdie verklaring onderteken het. “Tog word ons steeds gemarginaliseer deur die regering van Suid-Afrika waar korrupsie aan die orde van die dag is. Dit stop vandag,” sê hy streng. Cornelius sê die simboliese hysing van sy vlag is die finale fase van die afskeiding. Hy sê die Soewereine Staat van Goeie Hoop is ’n land van tweede kanse. “Sommige van die leiers in ons gemeenskappe verwar ons mense. Tot so ’n mate dat hulle openlike ondersteuning aan die Zoeloe­monargie toon wat hulle dan weer moet bevoordeel wanneer dit nodig is,” sê hy. Eerw. Gregg Fick, woordvoerder en tussentydse voorsitter van die First Indigenous Nation of Southern Africa (Finsa), meen egter dié organisasie erken Cornelius nie as koning van die Khoi- en San-mense nie. “Finsa raak nie betrokke by Cornelius se optrede nie, aangesien ons glo dis verraad teenoor die mense van Suider-Afrika,” sê hy. Hy sê dat Cornelius nie deur die mense aangestel is nie en dat niemand die leierskap van die Khoi en San kan eis totdat hulle aangestel is nie. Lt.kol. Andrè Traut, polisiewoordvoerder, het die doenigheid met die vlag by die parlement bevestig. “Die polisie ondersoek tans die omstandighede rondom die saak,” sê hy. Sammy Claassen, woordvoerder van die Khoisan Defiance Campaign, sê hulle erken Cornelius ook nie. “Sy aksies was ’n groot skok en kom as verwarring.”