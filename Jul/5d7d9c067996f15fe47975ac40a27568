TWEE cops wat daarvan beskuldig word dat hulle vroeër vanjaar tydens onluste in Riebeek-Wes gebottelde water gesteel het, het Woensdag weer in die hof verskyn. Sers. Duwayne Williams (32) en konst. Elfonso Domingo (25) het vlugtig in die rondgaande hof in Riebeek-Wes verskyn op ’n klag dat hulle op 11 Junie by Riebeek Cellars water gesteel het. Die saak is tot 18 Julie uitgestel. Die klaer in die saak is André Engelbrecht, die kelderbestuurder, en die waarde van die gebottelde water is R300. Die twee cops is reeds tydelik geskors en ’n interne verhoor wag ook op hulle. Daar word beweer Williams en Domingo het later na die misdaadtoneel teruggekeer om hul vingerafdrukke van die yskas af te vee. Die beskuldigdes is by die Moorreesburg- polisie gestasioneer. Son het vroeër berig daar was ook drank by die diefstal betrokke, maar later het dit uit­gekom dis nie so nie.