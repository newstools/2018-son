DIE vier verdagtes wat van die moord op die soldaat Preston­ Titus aangekla word, het die afgelope week weer vlugtig in die Oudtshoorn-landdroshof verskyn. Titus, wat verbonde was aan die Oudtshoorn Infanterieskool, se weduwee, Magdaleen “Maggie” Titus, Justice Mooi, Masimthembe “MJ” January en Natasha Stuurman word van moord met voorbedagte rade en die besit van gevaarlike wapens aangekla. Die staatsaanklaer, Corné Pretorius, het die hof gister versoek om die saak voorlopig vir nog minstens ses weke uit te stel vir verdere ondersoek. Volgens Pretorius is selfoonrekords en DNS-verslae nog nie verkry nie. Op ’n vraag van landdros Roelf Konstabel het Pretorius gesê die ondersoekbeampte, AO Darome Burger, het hom meegedeel dat dit nog minstens ses weke sal duur. Titus is in Desember verlede jaar in sy slaapkamer vermoor. Konstabel het sy kommer uitgespreek oor die afwesigheid van twee van die verdagtes se regsverteenwoordigers wat sonder om die hof mee te deel afwesig was. Titus se regsverteenwoordiger, Joshua Greeff, wat vir Chris Morgan (vir Stuurman) en Daan Derksen (vir January) ingestaan het, het die versekering gegee dat hy dit so aan die twee sal oordra. Die landdros het die saak tot 20 Augustus uitgestel. Titus en Stuurman se borgtog van onderskeidelik R30 000 en R15 000 is verleng, terwyl Mooi en January in aanhouding bly.