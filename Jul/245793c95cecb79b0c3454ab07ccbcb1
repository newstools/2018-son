DIS net ’n storm in ’n teekoppie. Só het Dominic Chimhavi, woordvoerder van Safa, teruggekap nadat dié organisasie daarvan beskuldig is dat hy nie sy nasionale vrouesokkerspan, Banyana Banyana, se spelers betaal het ná hul sukses in die Cosafa­beker-kompetisie nie. Dié span, onder leiding van die nuut aangestelde Kaapse afrigter, Desiree Ellis, het boonop geskiedenis gemaak omdat Ellis dit as speler én afrigter gewen het. Banyana het ook in die proses vir die Afrikabekertoernooi later in Ghana gekwalifiseer. Die spelers was onder die indruk dat hulle ná die week van 11 Junie hul bonusse vir hul prestasies sou ontvang, maar het sedertdien nog niks ontvang nie. Dit het spelers glo genoop om dit op die lappe te bring toe hulle anoniem met ’n radiostasie gepraat het. “Die meisies was omgekrap en ons het besluit dat ons die kit saam huis toe vat,” het die anonieme speler gesê. “Ons is veronderstel om dit ná elke toernooi in te gee. “Nou het Safa ons gedreig deur te sê hy gaan dit van ons bonusse aftrek voor die volgende camp,” het sy gesê. Chimhavi het egter die versekering gegee dat hulle besig is om die saak af te handel. Volgens hom is daar mense agter die skerms wat dinge aanstook. “Kyk, ons probeer niks sugar coat nie, maar hier is beslis niks issues nie,” het Chimhavi gister op sy beurt aan Son op Sondag gesê. “Jy moet onthou, dis nié Safa wat die geld moet uitbetaal nie. “Ons het borge en vennote. Die vertraging is aan hul kant. Ons wag ook maar op hul call. “Soos ek dinge verstaan, is daar kontantvloei-uitdagings en dis die rede waarom dit nog nie uitgesorteer is nie. Jy moet ook besef selfs die grootste maatskappy kan ’n finansiële knyp ervaar. “Maar soos ek uitgewys het, is ons in die proses om dinge uit te sorteer. Dis net ’n storm in ’n teekoppie deur sekere spelers”.