DIE o. 23-sokkerspan van die Wes-Kaap het nie daarin geslaag om eens een wedstryd in die na­sionale toernooi te wen nie. Terwyl dit gons oor wie die skuld vir dié span se rits nederlae moet kry, bly Ara­shaat Daniels (breier) koelkop oor die kritiek. “Dit is verstaanbaar, maar ek kan nie hier staan en terug vinger wys nie. “Ons het te doen met jong manne wat daarvan droom om op ’n hoër vlak te speel. “Ons moet versigtig wees om links en regs te kritiseer,” het Daniels gesê. Hy het voorgestel: “Ons moet gaan kyk waar alles begin het en byvoorbeeld ook kyk hoe die span saamgestel is en na die proses gaan kyk.” Daniels het egter sy kop geskud toe hy gepols is oor die span se reis van meer as 36 uur na Umlazi in die suidweste van Durban. “Dit was vir jou ’n ding,” is al wat hy wou sê oor die voorval. Die span se bestuurder, Sibongile Mguni, het gesê die bus waarmee hulle gereis het, het in George probleme met sy brieke begin kry. Die bus is toe daar herstel, maar het in Mthatha weer onklaar geraak. Die span het Kaapstad Sondagoggend seweuur verlaat en eers Maandag laatmiddag in Durban aangekom. Op pad na KwaZulu-Natal moes spelers in die Paarl en in George opgelaai word. Bennett Bailey, president van Safa Cape Town en hoof van die Wes-Kaapse tegniese komitee, het sy spyt oor die voorval uitgespreek. “Dit is regrettable. Dis iets waaroor ons nie beheer gehad het nie. “Sulke goed gebeur. Wat ons kan doen, is om dit in die toekoms te probeer vermy en om dalk geld te kry en die spelers na die toernooie te laat vlieg. “Ons is ’n verantwoordelike organisasie en neem verantwoordelikheid vir dinge wat verkeerd verloop het. “Dis hoog op ons agenda om dit reg te kry. Ons hoop om in die toekoms die beste spelers vir die toernooi beskikbaar te stel om trots in ons sokker te herstel,” het Bailey gesê.