GEORGE. – Twee grannies van hier stry aanmekaar oor wie Fifa se Wêreldbekersokkertooi gaan wen. Franciena Delmas (62) en Lena du Pont (64) is ewe driftig en maak omtrent oorlog namens Frankryk en België. Delmas staan vierkant agter­ Frankryk, terwyl Du Pont haar vlag hoog swaai vir België. Dié twee buur-anties hou die gemeenskap van Rosemoor omtrent aan die gang met hul argumente oor hul sokkerspanne. Albei is bekend daarvoor dat hulle vurige sokkerondersteuners is. Delmas is sommer vol moed en argumente nadat sy die game tussen Frankryk en België gesien het. Sy vertel: “Op daai oomblik dat Frankryk die trofee omhoog gaan hou, gaan ek lekker baie wyn drink! “In 1998 het hulle Brasilië se gatte met 3-1 geskop. “Ek like die way hoe Frank­ryk speel. Die span speel soos een man met die doel om te wen.” Sy erken: “Ek watch die game met ’n bottel wyn, want dan enjoy ek dit die meeste.” Du Pont is aan die ander kant van die draad en sê: “België maak my senuwees gedaan. Hulle begin ’n game altyd eers so stadig, maar tel dan lekker spoed op. “Ek hoop hulle wen, dan het ek en my buurvrou baie om oor te gesels!” Brendon Fillies, wat ook daar naby bly, sê: “Daai twee anties hou nooit op argue oor sokker nie. Nou moet ons net sien wie wen.”