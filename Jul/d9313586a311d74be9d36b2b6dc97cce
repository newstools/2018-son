HONDERDE bikers het verlede Saterdag (perde)kragte met die veldtog Keep a Girl in School saamgesnoer om mense bewus te maak. Dié projek was deel van Mandeladag. Mandela se verjaardag was Woensdag. Patricia de Lille, die Stad Kaapstad se mayor, het gesê dis wonderlik om so baie mense te sien wat die vader van die nasie vereer. “Ons is trots om ’n vennoot van Bikers for Mandela Day te wees en op die goeie werk wat julle doen. “Ons verskaf logistieke bystand en ek het self ook ’n bydrae gemaak om sanitêre doekies te verskaf. “Die doekies sal bykans drie miljoen skoolmeisies help. “So baie van hulle mis skool omdat hulle nie basiese goed soos sanitêre produkte kan bekostig nie.” Volgens De Lille het Zelda la Grange, Mandela se vorige persoonlike assistent, gesê met ’n donasie van net R180 kan ’n skoolmeisie die hele jaar gehelp word. Die bikers het gery na die Drakenstein-gevangenis, waar Mandela in 1990 ná 27 jaar van aanhouding sy eerste treë as ’n vry man gegee het. “Ons as gewone Suid-Afrikaners sal nooit Mandela se opofferings kan nadoen nie, maar ons kan begin deur 67 minute se diens te lewer. “Ons moet meer doen as die 67 minute in Mandela-maand en probeer om elke dag iets te doen om iemand te help. Volgens De Lille gaan ’n standbeeld van Nelson Mandela opgerig word op die plek waar hy 28 jaar gelede duisende mense op die balkon by die Kaapstadse stadsaal toegespreek het.