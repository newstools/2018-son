CRISTIANO Ronaldo se ou spanmaats by Real Madrid het gister hulde gebring aan die Portugese sokkerster. Die Italiaanse sokkerklub Juventus het Ronaldo vir €88 miljoen (byna R1,4 miljard) by Madrid gekoop. Sergio Ramos het hom tot Twitter gewend om hulde aan sy jare lange spanmaat te bring. “Jou doele, jou syfers en als wat ons saam gewen het, spreek boekdele. Jy verdien jou plek in die geskiedenis van die Real Madrid-sokkerklub. “Ons, die Madridistas, sal jou vir altyd onthou. “Dit was ’n besonderse voorreg om saam met jou te speel, bicho. Groot drukke en voorspoed,” het Ramos getwiet. Oor sy skuif na die Old Lady het Ronaldo gesê: “Ek glo die tyd het aangebreek vir ’n nuwe hoofstuk in my lewe. Daarom het ek die klub gevra om die aanbod vir my skuif te aanvaar. “Ek glo dit is die regte besluit en ek wil aan almal vra om dít te aanvaar en te verstaan.” Intussen loof die Italiaanse media Ronaldo se koms na die Serie A. Dit is soos ’n droom wat waar geword het,” skryf die Italiaanse koerant Corriere della Sera. “ ’n Vonk is aangesteek. Ons moet juig. “En om te dink ons het hom altyd as onplesierig beskou. CR7, met sy arrogante houding, posering soos ’n standbeeld en sy perfekte spiere.”