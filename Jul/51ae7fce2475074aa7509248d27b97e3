DIE stront dryf letterlik in hul agterjaart en die stank is ondraaglik. Twee huise in Fitchardt­weg in Helenvale in die Baaise noordelike gebiede lê letterlik onder riool weens ’n geblokte drein by nr. 48. Die inwoners sê hulle is nou siek en sat daarvan om so vuil te moet lewe en is bang die kieme kan hulle iets aandoen. Claire Davis (60) van Fitchardweg 46 se hele jaart is vol riool. Dit vloei van langsaan se drein af. “Dit is al ’n maand so. Ek moes selfs bruggies maak vir die mense om hieroor te loop. “Die riool loop reg verby my kombuis. “Ek is nie eens meer lus vir kos maak nie.” Claire se seun, Theo­neil Davis (36), bevestig die munisipaliteit het vantevore iemand uitgestuur om na die drein te kom kyk, maar kort nadat dit reg­gemaak is, het dit net weer oorgeloop. Claire sê: “Die ergste is dat ons so moet leef en dit moet aanvaar. Ons het klein kinders hier by die huis en ek is bang hulle raak siek.” Langsaan, by Fitchardweg 48, woon Beronique Nuku. Hul jaart agter is minstens 30 cm onder die riool. Ontlasting dryf in die water wat daar loop. “Ek dink die probleem het begin toe die munisipaliteit ’n drein opper in die straat reggemaak het, maar toe los hulle als net so. “Dis ongesond en ons lewe nie soos dit nie. My suster het ’n tien maande oue baba wat so in die vuiligheid moet lewe. “My twee klein kinders kan ook nie meer buite speel nie, so ek hou hulle maar in die huis. “Ons kan nie eens toilet toe gaan nie en moet maar die bure vra om hulle s’n te gebruik. “Jy sink in wanneer jy daarin trap. “Daar het eenkeer selfs bloed by die drein uitgekom,” vertel Nuku. Mthubanzi Mniki, ’n woordvoerder van die munisipaliteit, het gesê hy sal die saak ondersoek. Hy het die situasie aangemeld by die subdirektoraat vir sanitasie.