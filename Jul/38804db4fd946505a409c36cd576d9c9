LEERDERS van die Hoërskool Arcadia het die afgelope week ’n groot verrassing gekry toe ambulanse met loeiende sirenes by die skool ingejaag gekom het om ’n leerder “medies by te staan”. Die “pasiënt” het doodstil op die stoep voor ’n klaskamer gelê en is ten aanskoue van leerders en onderwysers deur die paramedici “behandel”. Olben Klassen, ’n paramedic by die Oos-Kaapse mediese dienste, het stap vir stap verduidelik hoe sy kollegas die “beseerde” behandel voordat dié op ’n draagbaar gelaai en na die ambulans geneem is. Klassen het daarna verduidelik dat dit net ’n simulasie was en dat die pasiënt Eaton Bezuidenhout nie siek of beseer is nie. Hy het toe ’n ander seun na vore geroep en gesê hy is die rede waarom die paramedics die skool besoek. Klassen het vertel dat dié seun op ’n dag by die Livingstone-hospitaal opgedaag het saam met ’n onderwyser. “Ek het gesien wat met hom aan die gang is. Nie net dat hy beseer is nie, maar ook wat in sy lewe aan’t gebeur is. “En dit is omdat daar nie pa’s is wat aktief by hul seuns se lewe betrokke is nie. Dit is ’n teer saak en dit vernietig ons jong mans.” Hy het bygevoeg dat dit baie seer maak as jy nie ’n pa het wat by jou lewe betrokke is en vir jou leiding gee nie. “En omdat daar nie ’n pa is wat jou sekere dinge leer nie, gaan leer jy dit op straat. “Ons sien hoe ons jong manne agteruitgaan. “Ek wil weer sien dat ons jong manne sterk en trots staan en leiers word waar hulle is.” Hy het ook gesê mense dink seker dis maklik vir hom om oor dié goed te praat, maar dat hy self die produk van ’n vader­lose huis is. “Gelukkig was daar ander groot manne na wie ek kon kyk en na wie ek geluister het. “Ek wil elke jong man invite om na hulself te kyk. “As daar nie ’n pa is nie, dan is daar nie een nie. “Moenie die mense kos gee om ’n statistiek te word in die Northern Areas nie.” Hy het ook die meisies gemaan om na hulself te kyk omdat hy al te veel keer meisies wat vir die derde keer swanger en MIV-positief is na die Dora Nginza-hospitaal moes neem om te kraam. Klassen het na Lomagna Buffels, een van die jong vroulike paramedics wat daar was, verwys en gesê die meisies kan ook soos sy wees. “Moenie dat jou begin jou einde bepaal nie. “Ons sien nie neer op ons area nie, maar die Northern Areas is besig om lelik agteruit te gaan.” Gregory Prince, die skoolhoof, het gesê die leerders leef in areas wat gebuk gaan onder bendegeweld. “Geweld is ’n daaglikse gebeurtenis en die kennis wat hulle vandag ontvang het, kan hulle help om ’n lewe te red. “Hulle het ook vandag geleer dat die paramedici gewone mense is wat in die bres tree vir ons families. “Die paramedici is passievol en kundig en wil graag ons mense help. “Ek dink ons leerders en kollegas het groot baat gevind by vandag se oefen­lopie,” het Prince gesê.