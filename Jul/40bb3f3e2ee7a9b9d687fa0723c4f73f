NET kinders met spe­siale leerbehoeftes wat baie intensiewe ondersteuning nodig het, gaan in spesiale skole geplaas word. Maar, sê dr. Glynis Pieterse van die Oos-Kaapse onderwysdepartement (OKOD), as ’n kind in die hoofstroom kan funksioneer, sal die hoofstroom vir daardie kind aangepas word. Pieterse het dié week in Port Elizabeth ’n voorlegging oor inklusiewe onderwys by die Victory Kids Early Intervention Centre se simposium oor spesiale leerbehoeftes gedoen. “Daar is 40 000 kinders met spesiale leerbehoeftes in die hoofstroomskole in die Oos-Kaap. “Ek moet dus ’n voorstander wees van inklusiewe onderrig en nie vir ’n tweeledige model nie.” Pieterse sê wanneer ’n kind na jou kom, kyk jy eers na die kind en dan na die gestremdheid. “Die vraag wat gestel moet word, is: ‘Wat is jou drome, aspirasies en talente?’ En as ek dit weet, vra ek hoe ek die onderwysstelsel buigsaam genoeg kan maak om jou te akkommodeer. “Wat doen dit aan ’n ouer as hy aan ’n skool se deur klop en hy hoor die skool sien nie kans om sy kind te help nie?” Pieterse voeg by sy sou wou sien dat ouers ondersteuningsgroepe begin. “ ’n Mens wil nie ’n stelsel skep waar mense sal gaan vir die laagste gemene faktor nie. “ ’n Mens moet die kind laat strewe na die beste.” Die OKOD se driestroomkurrikulum is ’n inisiatief wat erken dat kinders verskillende belangstellings, aanlegte en vermoëns het. Dit erken die verskillende tipes intelligensie wat bestaan. Pieterse voeg by die kurrikulum staan sentraal ten opsigte van die doel van die nasionale ontwikkelingsplan, wat werkloosheid aan die een kant en ’n erge vaardigheidstekort aan die ander kant aanpak. Die nasionale ontwikkelingsplan fokus op: Pieterse voeg by dat laasgenoemde haar “baba” is. Sy sê die idee is dat skole wat gerasionaliseer word, gebruik sal word as vaardigheidskole. Dit neem te lank om nuwe skole te bou, het sy bygevoeg. Clinton van Boomen sê sy vier­jarige kind is gediagnoseer as nieverbaal en hy het in sy tyd by Victory Kids merkwaardig gegroei. “My vraag was: Waarheen moet my kind gaan as hy ses of sewe jaar oud is? Victory Kids doen wonderlike werk. As ek die lotto wen, bou ek ’n skool vir hulle. “Die onderwysdepartement het baie werk om te doen. “In hoofstroomskole is daar ’n verhouding van 1 tot 40 terwyl my kind een-tot-een-onderrig kry.” Hy voeg by kinders se onderwys moenie verpolitiseer word nie en daar moet opgehou word om die departement te blameer. “Ouers moet betrokke raak. Ons is ’n trotse nasie en is in denial wanneer dit by goed soos dié kom. “Ek gaan binnekort ’n advocacy-groep vir kinders met spesiale leerbehoeftes begin, asook ’n ondersteuningsgroep vir pa’s, want die uitdaging begin tuis.”