DIT blyk dat die twee brûe op pad na nêrens in die Foreshore in Kaapstad só in die lug gaan bly hang totdat die einde van die wêreld aanbreek. Die Stad Kaapstad het aangekondig dat planne om ontwikkeling daar te doen, nou van die baan is. Voorheen het die Stad versoek dat besighede voorstelle moet indien oor wat om met die twee brûe te maak. Volgens die stadsbestuurder, Lungelo Mbandazayo, is die Request for Proposals (RFP) vir die ontwikkeling van die Foreshore Freeway Precinct nou gekanselleer. “Ons het regsadvies ingewin en het die ses bieërs wat ’n bod ingedien het om die ontwikkeling te behartig, laat weet dis gestaak. Ons het hulle Vrydag 13 Julie ingelig.” Die bod vir fase 1 het op Februarie 2018 gesluit. Volgens Mban­dazayo het baie klagtes ingekom oor die kriteria van die aansoeke. “Nadat ons regsadvies ingekry het, het die Stad besluit weens ’n tekort aan duidelikheid in die RFP (request for proposals)-dokumentasie oor die kriteria te vaag is. “Alles moet volgens die wet verloop – veral volgens artikel 217 van die Grondwet. Ons moet seker wees die proses is regverdig en wettig en het daarom besluit om die RFP te kanselleer.” Mbandazayo sê die ekonomie het ook swakker geword in die land sedert die proses twee jaar gelede begin is. “Saam met ander uitdagings wat die belastingbetalers en inwoners tans het, was dit beter om dit te los. “Die Stad wik en weeg tans oor die projek en sal later inligting uitgee sodra ’n besluit geneem is.” Mbandazayo het die bieërs­ bedank vir hul voorstelle en aanbiedinge. Planne wat ingedien is, was om woonstelgeboue onder en tussen die brûe te bou juis omdat behuising ’n groot probleem is. Die meeste van die voorstelle was om die brûe met die snelweg te verbind, asook om bekostigbare huisvesting tussen en onder die brûe te ontwikkel. Appèl Mbandazayo sê daar was van die begin af nie duidelikheid oor die evaluasie van die kriteria van die RFP-dokumentasie nie. “Dit het eers aan die lig gekom toe die kwessie geopper is in die periode waarin appèl aangeteken kon word teen die bod-evaluasiekomitee se suksesvolle kandidaat, wat in Februarie bekend gemaak is. “Die maatskappye wat bids ingesit het, het hul eie geld gebruik.” Mbandazayo sê hulle is besig om te beraam wat die hele proses hulle gekos het.