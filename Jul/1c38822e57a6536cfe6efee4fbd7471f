’N MENS kon gister die blydskap en die trots op die gesigte van die Kaapstadse Internasionale Konferensiesentrum se werkers (CTICC) sien. Hulle het selfies geneem by die kos wat hulle aan armes sal uitdeel. Die kospakkies sal na verwagting vandag as deel van Mandeladag in Khayelitsha uitgedeel word. Dit vorm deel van hul bydrae tot die 67 minute vir oudpresident Nelson Mandela. Die werknemers was gistermiddag in ’n vrolike bui toe hulle agter die nie-bederfbare kosse gestaan het. Dit was sodat daar foto’s van die geleentheid geneem kan word. Die Kaapstadse Internasionale Konferensiesentrum se bemarking en volhoubaarheidsbestuurder, Olivia Bruce, het met Son by die CTICC in die Kaapse middestad gepraat. Volgens haar is dit deel van die Kaapstadse Internasionale Konferensiesentrum-werknemers se Mandeladag-aktiwiteite. Sy sê: “Ons gaan vandag meer aktiwiteite in Khayelitsha hê, waar ons kos gaan uitdeel.” Dit is alles deel van Mandeladag en om die voorbeeld van ubuntu te volg wat Madiba in sy leeftyd uitgeleef het, het sy bygevoeg.