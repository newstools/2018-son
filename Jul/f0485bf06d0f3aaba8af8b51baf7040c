ROBBIE Fleck het nie oornag in ’n k*k afrigter verander nie. Só het Paul Feeney, ’n hulpafrigter van die Stormers, gister gesê. Dis toe hy gevra is of hy dink Fleck moet aanbly as die hoofafrigter van die Stormers. Dis omdat sy span vanjaar ’n nagmerrie-seisoen beleef het. Die Stormers kon vanjaar daarin slaag om net 5 van hul 15 wedstryde te wen. Hulle kon ook nie een wegwedstryd wen nie. Ondanks dié patetiese rekord­ glo die Nieu-See­lander dat Fleck en die hele afrigtingspan moet aanbly in hul jobs. Feeney sê: “Die Bulls het ook net vyf oorwinnings behaal, het hulle nie? “Ek wonder of dit van John Mitchell ook ’n swak afrigter maak. Ek lees dít nêrens in die koerante nie. “Die Sharks het ses oorwinnings behaal. “Is Robert du Preez ook nou ’n swak afrigter? “Ons het nie een weg­wedstryd gewen nie en is baie teleurgesteld daaroor. “Maar die Bulls en Sharks het net een wegwedstryd gewen, so ons almal is dus in dieselfde bootjie. “Ek twyfel nie daaroor dat Robbie ’n goeie afrigter is nie. Ek ondersteun alles wat hy doen. “Ons het vanjaar nuwe­ dinge probeer om die kompetisie volgende jaar te wen.” Die Kiwi het laat blyk dat verskeie proefnemings gedoen is: “Die afrigterskorps het ’n paar nuwe dinge probeer. “Laas jaar was ons gelukkig met die uitslae, maar vanjaar het van die dinge wat ons probeer het ongelukkig nie uitgewerk nie – dis so eenvoudig soos dit. “Ek aanvaar verantwoordelikheid daarvoor, want van dit was my idees. “Ons kan nou terug­kyk op wat ons gedoen het en sê dinge­ sal hope­lik verbeter.”