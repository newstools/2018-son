MMUSI Maimane, die DA-leier, sê hy gaan in die parlement toi-toi sodat meer geld beskikbaar gestel word vir die aanstelling van nóg metropolisielede in die Nelson Mandelabaai-metro. Maimane was gister op ’n blits-oorsigbesoek aan die metropolisie se satellietkantoor in Bloemendal. Op pad na die satellietkantoor het die metropolisie, wat ’n optrede by die ou Windvogel-terminus gehou het, hom ook afgetrek. Nqaba Bhanga, die Oos-Kaapse DA-leier, en die Metro se burgemeester, Athol Trollip, het hom vergesel. By die satellietkantoor het DA-lede hom ingewag. John Best, burgemeesterskomiteelid vir veiligheid en sekuriteit, het in sy oorsig van die metropolisie gesê hulle het met 14 lede begin en staan nou al op 135 lede. “Ons is trots daarop dat ons die eerste metropolisie in die land is wat ons jaarplan aan die provinsiale polisiekommissaris gegee het en dat sy dit goedgekeur en afgeteken het.” Best het gesê ’n nuwe satellietkantoor sal binne die volgende twee weke by Bayworld geopen word. Omkopery Sodra goedkeuring van die Padverkeersbestuurskorporasie (RTMC) ontvang is, sal die metropolisie ook na die Thusong-sentrum in Motherwell uitgebrei word, aldus Best. “Ek is baie trots daarop dat ons al ses mense vir omkopery gearresteer het.” Best het bygevoeg dat groot welslae met geweervuur-opsporingstegnologie in Helenvale behaal is. “Dit het die aantal skote van 268 tot sowat 99 per maand laat afneem. “Nadat ons met die polisie gepraat het, het hulle laat blyk daar is ’n afname van 11% in skietverwante beserings en moorde. “Wat ons gevind het, is dat die bendes nie meer agt of nege keer skiet nie. “Hulle skiet een keer en hardloop weg, want hulle weet die polisie en metropolisie is ná die eerste skoot op pad.” Best het gesê nóg 200 metropolisie­lede is nodig, maar dan is ’n bykomende R14 miljoen nodig om dié getal metropolisielede en 50 verkeersbeamptes te werf. “Ons doen baie goed en ek is baie opgewonde oor die toekoms.” Maimane het die leiers van die metropolisie, Yolande Faro, die hoof, die uitvoerende direkteur, adv. Keith Meyer, en die uitvoerende bestuur geloof vir hul harde werk. “Kontakmisdaad is besig om toe te neem. Ons verbintenis is dat ons moet ver­seker ons inwoners is veilig en dat hulle ’n werk het.” Hy het waardering uitgespreek oor die samewerking tussen die polisie en metropolisie. “Dit is die polisie wat weet wie die mis­dadigers is en die metropolisie weet vir watter voertuie om op die uitkyk te wees – en hulle kan munisipale regulasies afdwing.” Maimane het ook verwys na die optrede by die ou Windvogel-terminus. “Dankie dat julle dit opgestel het op die roete wat julle geweet het ons sal neem om hier te kom. “Dit is wat misdaadintelligensie genoem word,” het Maimane onder ’n gelag gesê. Hy het gesê dit is duidelik meer lede is nodig. “So, wanneer ek nou in die parlement gaan toi-toi, gaan dit wees sodat hulle meer geld hierheen bring om meer lede aan te stel. Vrees “Soos jy die sigbaarheid van die polisie verhoog, kan jy eendag ’n stad hê waar jong meisies en seuns vrylik sonder vrees kan rondstap.” Trollip het gesê wanneer Maimane toi-toi, moet hy dit ook doen vir die bou van nóg ’n polisiekantoor in die gebied. Die besluit oor ’n tweede polisiestasie in die Bethelsdorp-gebied is in November 2016 geneem.