STEPHEN Mokoka het Sater­dag in Port Elizabeth sy Nelson Mandelabaai-ASA-kampioenskapstitel suksesvol verdedig. Mokoka, wat Atletiek Gauteng-Noord verteenwoordig, het ’n vinnige halfmarathon gehardloop en ná 01:01:44 die wenstreep oorgesteek. Sy tyd was twee sekondes vinniger as dié van Benard Bil, wat die wedloop in die tweede plek voltooi het. Linus Ruto was derde. Elroy Gelant van Atletiek Sentraal-Noordwes en Gladwin Mzazi (Sentraal-Gauteng-Atletiek) was onderskeidelik vierde en vyfde. In die vrouewedloop het Mamorallo Tjoka van Lesotho met ’n tyd van 01:10:46 gewen. Onder die vroue was Janet­ Mbhele die beste Suid-Afrikaanse langasem, maar sy moes met ’n tyd van 1:13:07 en ’n sesde plek tevrede wees. Dit was egter steeds goed genoeg vir ’n goue medalje. Lebogang Phalula (1:15:31) en Christine Kalmer (1:15:34) moes in hul negende en tiende plek onderskeidelik met silwer en brons tevrede wees.