SON en Kuier het van 25 tot 29 Junie ’n Winterskool vir 200 leerders van verskeie skole in die noordelike areas van Kaapstad aangebied. Die Winterskool was uitsluitlik vir Afrikaanse skole en is daagliks gratis by die Wes-Kaapse Sportskool in Nooiensfonteinstraat, Kuilsrivier, aangebied. Vakke waarop gefokus is, is: Afrikaans (huistaal), Engels (eerste addisionele taal), wiskunde, wiskundige geletterdheid, sakestudies, geografie en lewenswetenskappe. Elke dag het ’n celebrity die leerders besoek om ’n inspirerende praatjie te lewer of ’n spesiale musiekoptrede tussenin te doen om hulle tussen al die leerdery deur te help ontspan. Onder die celebs was Vinette Ebrahim en Tracey Lange. Vervoer is verskaf deur HG Travel, wat leerders elke dag by die Hoërskool Roosendal en Hoërskool Kleinvlei opgetel en weer in die middag afgelaai het. The Grillfather, Shane Swiegelaar, en Pie City het maaltye verskaf. Dankie aan al die borge wat so ’n sukses van die Winterskool gemaak het. 