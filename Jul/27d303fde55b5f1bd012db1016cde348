DIE handjievol mans wat opgestaan het teen geweld teenoor vroue en kinders, het wél ’n indruk gemaak onder die inwoners van Zwide in die Baai. Dit was eintlik veronderstel om die 100 Men March te wees, maar net 20 mans het op die ou end deelgeneem. Nogtans het die deelnemers die strate van Zwide ingevaar met plakkate om die boodskap te deel en bewustheid te skep. Dit was ’n inisiatief van die Government Communication and Information System (GCIS), ’n inligtingsdiens wat aan gemeenskaps­lede op ’n maklik verstaanbare manier verduidelik wat in hul gemeenskappe en met regeringsake aangaan. Diba Nkume, kommunikasie-koördineerder van die GCIS in die Nelson Mandelabaai Metro-streek, sê dis ’n groot event wat landwyd uitgeoefen is. Saamstaan Nkume sê: “Ons reik uit na gemeenskappe en verduidelik aan hulle die terminologie wat nie altyd verstaanbaar is nie. “Vandag se march spruit uit die een wat op 10 Julie gehou is by die Uniegebou in Pretoria. Dit het ook plaasgevind in Buffalo City. OR Tambo en Chris Hani gaan dit Donderdag (vandag) doen. “Dit gaan oor mans wat saamstaan teen geweld en die moorde op vroue en kinders. “In ons plaaslike- en omgewingsassesserings het ons opgelet dat baie gevalle van geweld teenoor vroue en kinders in die Zwide-area aangemeld is, en daarom het ons op dié area besluit. “Dit blyk dat daar baie voorvalle van huishoudelike geweld is, veral as die mense dronk is.” Mteteleli Rasmeni van Zwide is ’n gemeenskapsontwikkelingswerker. “Vandag is ek hier om ander mense aan te moedig om deel te neem aan die march teen geweld teenoor kinders en vroue. Ek self het twee kinders en ’n vrou by die huis, so dis belangrik vir my.” Die mans het Johnsonweg en Koyanastraat ingevaar voordat hulle teruggeloop het na die satelliet-polisiestasie in Zwide.