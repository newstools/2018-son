EKS-INWONERS van Steen Villa se plastiek-flêtse, wat Plastic Villas gedoop is, het Woensdag ’n vreedsame protes gehou. Die betoging het gevolg nadat hulle glo weer boodskappe ontvang het van die maatskappy Sohco, wat die ontwikkeling besit. Inwoners beweer die maatskappy het die huurgeld geweldig ge­hike om van die inwoners ontslae te raak. Toe Son by die flêtse opdaag, het inwoners buite gemoan dat hulle glad nie gelukkig is oor hoe hulle behandel word nie. “Ons is mense, nie diere nie. Nie eens ’n dier moet so behandel word nie. “Hoekom moet ons so lelik behandel word?” het die mense gevra. ’n Inwoner wat gister­oggend aan die betoging deelgeneem het, het gesê hulle is gefrustreerd en soek nou antwoorde oor wat volgende­ gaan gebeur. “ ’n Boodskap het na bewering weer uitgegaan aan ander inwoners dat nog evictions gaan plaasvind. “Dit laat mense panic en dié wat hier woon, bly hier omdat hulle die rent kan bekostig. Waarheen moet hulle en die res van ons wat al uitgesit is, nou gaan?” wou hy weet. Die besittings van dié wat evict is, staan buite die flêtse. Die huisraad is ellendig en is sopnat gereën. “Daar is niks van ons goed wat ons kan save nie, behalwe die klere. Maar al die ander besittings, soos yskaste en stowe, is daarmee heen,” het ’n eks-inwoner gesê. Volgens die betogers word die huurgeld elke jaar verhoog en hulle kan nie meer byhou nie. Hulle sê toe hulle destyds ingetrek het, was hulle onder die indruk Steen Villa is ’n laekostebehuisingsprojek, maar nou lyk dit asof dit nie meer die geval is nie. “Ek het voorheen R800 betaal en nou soek die mense R3 500 en meer. Dis die soort geld wat ek nie het nie,” het ’n pensioenaris gesê, wat uitgesit is. Sy het gesê sy het nêrens anders om heen te gaan nie. “Ek ken net dié plek. Waarheen nou?” wou sy weet. Heather Maxwell, ’n direkteur van Sohco, het verlede maand aan Son bevestig die balju en die polisie het die uitsettings uitgevoer.