PETER de Villiers (afrigter) en die spelers van Zimbabwe se nasionale rugbyspan was Maandagnag verplig om op die strate van Tunisië te slaap. Dié onsmaaklike situasie kom na bewering weens die skokkende akkommodasie en ’n gebrek aan geld tot die span se beskikking. Die voormalige Springbok-afrigter is tans die breier van Zimbabwe. Die Snorman se span kom Saterdag in ’n kwalifiseringswedstryd vir die Wêreldbeker-toernooi teen Tunisië te staan. Rugby Africa het gister ’n verklaring uitgereik om verskoning vir die fiasko te vra. Die beheerliggaam van rugby in Afrika het die versekering gegee hy gaan alternatiewe akkommodasie vir Zimbabwe reël. “Ons wil graag die Zimbabwiese ministerie van sport, die Zimbabwiese rugbyunie en al sy vennote en fans die versekering gee dat die situasie onmiddellik aandag gegee is. ’n Aanvaarbare oplossing is daarvoor gevind. “Die rugbyunie van Tunisië het die bestuur van die Sables na ’n ander hotel gevat wat aanvaarbaar was,” het die verklaring gelui. Khaled Babbou, uitvoerende hoof van Rugby Africa, sê: “Namens die Tunisiese rugbyunie vra ek om verskoning. Iets het verkeerd verloop en ek is baie jammer daaroor.” Een van die Zimbabwiese spelers, die flank Takudzwa Mandiwanza, het aan die Zimbabwiese radiostasie Capitalk FM gesê: “Die toer is ’n groot gemors. Ons is nie ons daaglikse toelaes tydens ons besoek aan Kenia betaal nie. Ons het ook nie ons wedstrydgeld ontvang nie. “Nou is ons in Tunisië, ons is ses uur lank op die lughawe aangehou, sonder enige toelaes wat aan ons gegee is.” Mandiwanza het bygevoeg dat Snorre vir die spelers toebroodjies en koeldranke gekoop en uit sy eie sak daarvoor betaal het. “Ons sou honger gely het. Dit is beslis ’n baie frustrerende situasie.”