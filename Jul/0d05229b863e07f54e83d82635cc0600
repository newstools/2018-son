STELLENBOSCH. – Vier mense is gisteroggend buite Stellenbosch beseer toe ’n minibustaxi met ’n sleepwa aan omgeslaan het. Die voorval het voor 06:00 in Adam Tas-weg gebeur. Volgens Russel Meiring, woordvoerder van ER24, het paramedics omstreeks 06:00 by die ongeluk opgedaag. “Die minibus en die sleepwa het omgeslaan. Die taxi het op sy sy aan die linkerkant van die pad gelê. “Talle mense het op die sypaadjie gesit.” Behandel Volgens Meiring het paramedici die mense ondersoek en gevind vier van hulle het ligte of matige beserings opgedoen. “Gelukkig is niemand ernstig beseer nie en niemand is ook in die ongeluk oorlede nie.” Meiring sê die beseerde mense is op die toneel behandel en vir verdere behandeling na provinsiale hospitale geneem. Die plaaslike ower­hede was ook op die toneel en die oorsaak van die ongeluk word ondersoek. – ER24