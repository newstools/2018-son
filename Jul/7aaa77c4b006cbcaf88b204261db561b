SY HET die hele tyd bly hoop dat haar dogter lewend gevind sou word. Maar toe kry dié ma die sware doodstyding. Chantell Matthysen (21) se ma, Carol, wou byna nie die rumours aanvaar toe dit begin gons haar dogter se lyk is op ’n plaas naby Wellington gevind nie. Maar toe bel die polisie Matthysen Maandag om haar in kennis te stel dat Johan Williams gaan uitwys het waar hy Chantell se lyk begrawe het. Williams het die meisie van Kuilsrivier belowe dat hy ’n werk vir haar kan organiseer en haar só na Wellington gelok. Son het verlede Vrydag die eerste keer oor die voorval berig. Matthysen het aan Son gesê toe die cops haar kontak, het sy reeds ’n “kaal kol” op haar maag gekry hoewel hulle haar gesê het sy sal eers haar kind se liggaam moet gaan uitken. Die polisie het ook ’n verklaring uitgestuur waarin hulle bekend maak dat Chantell se lyk gevind is en hulle ’n man (47) in verband met haar moord gearresteer het. Haar ma het toe óók ’n verklaring uitgereik wat mense verwar het omdat sy nog nie seker was of dit wel haar dogter is nie. Haar verklaring lui: “Hallo, almal, daar is rumours wat rondgaan dat ons dogter gevind is. “Ek belowe dat ek almal in kennis sal stel wanneer ek haar wel vind. Dankie.” Toe Son haar gister oor die polisieverklaring kontak, het sy steeds ontken dat haar dogter se lyk gekry is. Sy was toe egter reeds op pad na Wellington om die speurder te gaan ontmoet. Haar reaksie was: “Ons weet nie dat sy dood is nie. “Wie gee vir die polisie die reg om alles bekend te maak? “Ons is nou juis op pad na hulle om uit te vind wat aangaan.” Toe Son in Wellington by die speurtak aankom, het die speurder gesê hy het haar vroeër ontmoet by die lykhuis, waar sy Chantell se lyk gaan uitken het. Kort daarna het Matthysen nog ’n verklaring uitgestuur. Hierdie keer was die nare waarheid op haar voorstoep en sy kon dit nie langer ontken nie. Matthysen se verklaring lui: “Liewe vriende en familie, dit is met groot hartseer dat ek julle in kennis stel dat ek sopas die liggaam van ons dogter Chantell Matthysen uitgeken het. “Ons as ’n familie wil graag dankie sê aan een en elk wat gebid, help soek het en ook vir die ondersteuning. Bevestig “Mag haar siel in vrede rus.” Sers. Noloyiso Rwexana, ’n polisiewoordvoerder, het bevestig hulle het Maandag reeds ’n man gearresteer. Rwexana sê: “Die verdagte word aangekla van die moord op die 21-jarige Chantell Matthysen, wat as vermis aangemeld is. “Sy is laas omstreeks 13:00 op 23 Junie gesien. “Die liggaam van die slagoffer is laat Maandag onder takke op ’n plaas naby Wellington gevind. “ ’n Geregtelike doods­ondersoek sal gedoen word om die oorsaak van haar dood te bevestig. Volgens Rwexana sal die verdagte vandag op aanklag van moord in die Wellington-landdroshof verskyn.