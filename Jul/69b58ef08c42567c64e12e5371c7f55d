HULLE is nie wit genoeg om gesellighede in hul eie saal te hou nie.Só bekla bruin bejaardes van Rusoord, ’n tehuis vir mense ouer as 60 in Brackenfell, hul lot. Nicholas Links (71), die leier van ’n klub wat die groep begin het, sê hulle moet in ’n klein garage vergader, want die saal is net beskore vir wit mense. “Ek bly al vier jaar hier. Hier is geen bestuursraad nie. Ons het ons eie klub gestig.” Hy sê die stigting van die klub kom nadat hul familielede verbied is om te kuier en oor te slaap. “Ons vergader so twee keer ’n week waar ons dan oor alle kwessies met mekaar gesels.” Hy sê hulle sukkel sedert Februarie om die saal te kry vir funksies of vergaderings. ’n Egpaar wat al jare hier woon, moes hul 50ste huweliksherdenking elders hou. Die tehuis het sy eie saal, maar dié inwoners sê hulle mag nie die saal huur nie. Tog gebruik wit mense van buite die tehuis weekliks die einste saal. Die “opsigter” van die saal wat ook in besit is van die saal se sleutels, is nie ’n inwoner nie en bly oorkant die tehuis. Mymoena Hearne (71), wat al sedert 2006 in die tehuis bly, sê toe sy intrek, kon hulle nog die saal huur. “Wat my destyds ook gepla het, is dat die saal nie by ’n munisipale kantoor gehuur is nie, maar by mev. Lubbe (’n persoon wat die administrasie doen). “Waarheen het die geld gegaan?” Toe ’n inwoner se kinders ’n verrassingspartytjie op hul ma se 70ste verjaardag wou hou, is hulle ook toegang geweier. Die groep se lede het hulle tot Peter Marais, die voormalige burgemeester van Kaapstad, gewend. Marais sê die garage waarin hulle vergader, is simbolies van bruin mense se stand in die Wes-Kaap. “So lyk ons mense se plek oor die algemeen in die provinsie. Ons moet vat wat ons kry en daarmee tevrede wees. Dit is omdat bruin mens die mentaliteit ingeneem het dat God vir hom sal sorg. “Dawid (in die Bybel) het nie net gebid nie, hy het sy vyand met ’n klip doodgegooi. Ons moet die daad by die woord sit.” Marais sê hy het met Lubbe gepraat oor die saal. “Sy het gesê as hulle (bruin mense) R800 het om die saal te huur, mag hulle dit gebruik. Toe ek vra hoekom dit so duur is, het sy gesê ons mense los die plek vuil en breek goed. “Waar moet bejaardes wat lewe van ’n staatstoelae daai geld kry?” Lubbe het nie op Son op Sondag se oproepe gereageer nie. Patricia de Lille, Kaapstad se burgemeester, weet volgens die inwoners ook van hul lot, maar het nog nie op hul griewe ag geslaan nie. By navraag het haar woordvoerder gesê die klagte is na die relevante afdeling gestuur. Die Stad Kaapstad sê Rusoord, insluitende die saal, is sy eiendom. Volgens Luthando Tyhalibongo, die Stad se hoof van kommunikasie, word daar kennis geneem van die klagtes. “Ons beamptes sal die saak ondersoek. Alle sale van die Stad Kaapstad is vir alle inwoners van die stad. Ons sal seker maak die fasiliteit bevoordeel alle inwoners van die tehuis. “Ons sal ook binnekort met die verskillende rolspelers vergader.”