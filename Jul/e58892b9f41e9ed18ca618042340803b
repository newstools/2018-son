KALBASKRAAL. – Alle rustigheid is uit dié Swartlandse dorpie verdryf toe rubber bullets en traangas gister deur die lug gevlieg het. Die inwoners vertel hul dorpie is by die Swartlandse munisipaliteit aan die brand oor behuising. Volgens Frank Speelman het die gemoedere oorgekook nadat ’n bouvallige huis ná die swaar reën inmekaar geval het en die munisipaliteit niks daaraan wou doen nie. Speelman sê: “Die munisipaliteit speel kat en muis met inwoners en gee nie ’n dooie duit om vir die armer gemeenskappe nie. “Ons het vroegoggend met die polisie gepraat en die inwoners was dit eens dat hulle moet uitkom na Kalbaskraal en kom kyk wat hier aangaan. “Minute later toe klap die skote en die mense spat uitmekaar.” Arme ouma Katrina Lamond (72) het ook deurgeloop toe ’n traangasbom in haar jaart geskiet is terwyl sy in haar huis was. Sy kla: “Die mense skiet links en regs en gee nie om of jy half dood in jou plek lê nie.” Die oproeriges het die plaaslike bottelstoor bestorm en dit behoorlik gestroop. Atlohan Verreynne, die verstomde eienaar, sê: “Ek het meer as ’n honderdduisend rand se skade gely.” Die Harmse-familie het behoorlik gal gebraak omdat hul 84-jarige ouma rustig voor die TV gesit het toe die cops ’n rookbom deur hul huis se venster geskiet het. Enrico Harmse sê: “My ouma is baie, baie getraumatiseer. Ons moes haar vinnig uit die huis kry en by familie laat gaan sit.” Asemnood Die inwoners meen die polisie het hul gemoedere laat opvlam. Hulle beweer die manne is blou is “trigger happy”. Die gemeenskapsleiers meen die ding moes nooit so ver gegaan het nie. Verskeie inwoners moes mediese behandeling ontvang en die familie van ’n tweejarige baba moes na die naaste hospitaal jaag nadat die kleintjie asemnood gekry het weens die traangasaanval. By Son se besoek het die inwoners nog rondgehardloop op soek na skuiling en het die traangas nog swaar in die lug gehang. Volgens Roelof du Toit, waarnemende munisipale bestuurder van die Swartland-munisipaliteit, probeer hulle sedert Dinsdag om met die inwoners te praat, “maar vergeefs”. Du Toit sê: “Die inwoners woon op privaat grond en die proses van die waglys word gevolg. “ ’n Vergadering is vir Donderdagmiddag geskeduleer om na die inwoners se klagtes te luister.”