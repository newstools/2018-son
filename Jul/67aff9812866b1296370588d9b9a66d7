DIE Westelike Provinsie-rugbyunie se visepresident, Gerald Njengele, is vrygespreek op alle klagte van rassisme nadat hy appèl aangeteken het. Njengele is in Januarie van rassistiese aanmerkings aangekla ná ’n voorval by die wêreldsewestoernooi in Desember in die Kaapstad-stadion. Die beweerde voorval is toe verwys na ’n paneel wat uit regter Robert Henney en adv. Yvette Isaacs bestaan het. Die ondersoekpaneel het oorspronklik bevind dat Njengele op grond van die klagte die WPRU se gedragskode oortree en die unie se naam oneer aangedoen het. Njengele het daarna voor ’n dissiplinêre komitee verskyn, wat hom skuldig bevind het en vir vier jaar uit alle rugby geskors het. Njengele het appèl teen sy skorsing aangeteken, waarna die saak na ’n appèltribunaal verwys is wat hom toe op alle aanklagte onskuldig bevind het. Njengele sal sy taak as visepresident onmiddellik hervat. Die WPRU se president, Thelo Wakefield, sê die unie is oortuig dat die proses behoorlik nagevolg en opgelos is. “Ons neem sake soos dié baie ernstig op. “Daarom was dit uiters noodsaaklik dat die regte prosedure in elke stadium gevolg moes word.” – thestormers.com