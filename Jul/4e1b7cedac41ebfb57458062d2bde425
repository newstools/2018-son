OUERS vrees vir hul kinders se lewe nadat ’n volskaalse bendeoorlog in Mitchells Plain uitgebreek het. Sommige van die ouers in die Plain, veral dié van Beacon Valley, het toe die groot besluit geneem om hul kinders op die eerste dag van die nuwe skoolkwartaal liewer tuis te hou. Maar vir ander kids kon dít nie gebeur nie omdat hul ouers self met die skietery en ál werk toe moes gaan. ’n Mammie wat om veiligheidsredes anoniem wou bly, sê sy moes uiteindelik maar iemand betaal om na haar gr. 2-kind te kyk. “Ons sukkel klaar, maar watter ander keuse het jy as ma? Jou kind se veiligheid is belangrik. “Die nag voordat die skool oopgemaak het, het ek heelnag gelê en dink oor wat ek gaan doen – als terwyl die skote in die agtergrond geklap het. “Stuur ek my kind skool toe waar haar lewe in gevaar gaan wees, of hou ek haar by die huis, waar dit ook gevaarlik is, maar at least weet ek sy is veilig binne? “Die gangsters worry nie oor kinders nie. “Kyk net wat het Maandag gebeur toe ’n ou tot binne die babakliniek gegaan het om iemand te skiet. “Hulle is uit op ’n mission en dit is om vir hul goed te baklei. “Hoeveel ander onskuldige mense en kinders moet nog seerkry of getraumatiseer word?” Bronagh Hammond, ’n woordvoerder van die Wes-Kaapse onderwysdepartement, bevestig dat min kinders in die Beacon Valley-gebied Dinsdag by die skool opgedaag het. Hammond sê sy verneem dis weens die uitbarsting van bendegeweld in die laaste paar dae. “Skole wat deur die lae bywoningsyfer geraak word, is Alpine Primêr, Beacon View Primêr, Imperial Primêr en die Hoërskool Oval North. “Ouers het glo verkies om hul kinders by die huis te hou te midde van die geweld in die gemeenskap. “Die departement vra dat skole versigtig en gereed moet wees om hul veiligheidsplanne in werking te stel indien dit nodig sou word. “Ons leerders en opvoeders se veiligheid is ons grootste bekommernis.” Hammond bevestig dat hulle ’n aansoek gerig het om verhoogde polisiesigbaarheid rondom die betrokke skole te hê.