DIE rape-slagoffer Andy Kawa het kort ná haar ontbering by die Humewood-polisiekantoor al gesê sy vertrou nie die polisie nie. Kawa (51) het lank voor die verkragting ’n rits ander sake van onder meer diefstal, roof en bedrog by die polisie aanhangig gemaak, waarop sy nooit uitsluitsel gekry het nie. Dié getuienis het gister in die Baaise hooggeregshof in Kawa se siviele saak teen die minister van veiligheid en sekuriteit aan die lig gekom. Gyselaar Kawa dagvaar die minister vir nagenoeg R6 miljoen nadat sy op 10 Desember 2010 ontvoer en aanhoudend op Koningstrand verkrag is. Die ander respondente in die saak is brig. Ronald Koll en die twee ondersoekbeamptes. Haar aanvaller het haar tussen sandduine as ’n gyselaar aangehou. Hy het gedreig om haar dood te maak terwyl hy haar verkrag het. Kawa het 16 uur later daarin geslaag om te ontsnap. Twee drawwers het haar op die strand te hulp gesnel. Adv. Chris Mouton SC, die respondente se law­yer, het die kliniese sielkundige Trevor Reynolds gister gekruisondervra. Reynolds is een van die kopdokters wat Kawa deur die jare gaan sien het vir berading. Mouton het daarop gewys Kawa is kort nadat sy van haar aanvaller ontsnap het na die Humewood-polisiekantoor toe geneem. Volgens Mouton het Kawa reeds in haar eerste verklaring genoem sy vertrou nie die polisie nie. Hy wou by Reynolds weet hoekom. Reynolds het gesê hy weet nie, maar het genoem sy is ontvoer en teen haar wil aangehou. Volgens Reynolds wou sy nie alleen wees nie, maar sy is by die Humewood-polisiekantoor in ’n kamertjie gesit. “Ek stel dit aan u dat dit toe al, uit die staanspoor, haar houding was teenoor die polisie,” het Mouton gesê. Reynolds is gelei om te getuig die verkragting is die primêre oorsaak van Kawa se trauma en ’n bedrag kan nie daarop geplaas word nie. “Die polisie het niks uit te waai met die saak nie. Kawa dagvaar vir die verkragting.” Mouton het uitgewys daar was tot en met gister nie ’n enkele hofstuk wat wys dat Kawa al in die verlede met die polisie te make gehad het nie. Hy het ’n rits klagte wat Kawa sedert 2006 by die polisie aanhangig gemaak het, by die hof­rekord ingelees. Dit sluit in diefstal en bedrog, voor en ná die verkragting op Koningstrand. “Sou dit relevant gewees het vir u as kliniese sielkundige om te weet sy het al voor die verkragting in 2010 met die polisie te doen gehad?” Mouton wou verder weet of dit ’n invloed kon gehad het op haar herstelproses. Reynolds het geantwoord hy wil nie bespiegel nie, want hy beskik nie oor die nodige feite rondom die uitkoms van die ander sake nie. Hy het wel gesê indien dit ’n rol sou speel, dit “klein” sou wees.