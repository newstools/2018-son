DINESH Chandimal, kaptein van Sri Lanka se krieketspan, kan die eerste speler word wat vir balpeutery gestraf word onder ’n nuwe stel reëls van die Internasionale Krieketraad (IKR). Die IKR het op sy jaarlikse konferensie in Dublin, Ierland, aangekondig dat spelers wat hulle aan balpeutery skuldig maak, voortaan vir 6 toetse of 12 eendagwedstryde gestraf kan word. Sedert die balpeutery vroeër­ vanjaar in die derde toets tussen Suid-Afrika en Australië is die IKR onder druk om strenger op te tree teen spelers wat hulle hieraan skuldig maak. Chandimal gaan moontlik die eerste toets teen Suid-Afrika misloop. Hy het in sy land se onlangse reeks teen die Wes-Indiese Eilande met die bal gelol. David Richardson, uitvoerende hoof van die IKR, het Maandag in ’n verklaring gesê daar is ’n begeerte om krieket se unieke karaktereienskap as ’n spel wat mense kan vertrou, te herwin. Richardson sê: “Daar is ’n duidelike begeerte dat ons almal die gees van krieket kan uitleef op ’n wyse wat in die 21ste eeu relevant is.” Vier nuwe oortredings word by ’n hersiene gedragskode ingesluit: ’n poging om ’n onregverdige voordeel te bewerkstellig; persoonlike beledigings; hoorbare onwelvoeglikheid en verontagsaming van ’n skeidsregter se bevele.