CASSIDY Williams van die karateklub MB Shito-Ryu in Eersterivier het op die Wêreldjeugkampioenskapsbyeenkoms in Kroasië ’n bronsmedalje verower. Dit was ’n groot mylpaal vir haar, Karate Suid-Afrika (KSA) en haar shihan (afrigter), Mario Boer. Die kadette en junior Proteaspan het aan die toernooi deelgeneem. Williams (13) van Mitchells Plain het brons losgeslaan in die o. 14-kata-afdeling vir meisies. Ses lede van MB Shito-Ryu Karate was in die SA span. Die naweek van 23 en 24 Junie het MB Shito-Ryu Karate aan die KSA en Elite-kampioenskapsbyeenkoms in Durban deelgeneem. Die klub het 20 goue, 13 silwer- en 10 bronsmedaljes verower. Pryse vir die karatekas is in Junie in Durban deur die Suid-Afrikaanse Sportkonfederasie en Olimpiese Komitee (Saskok) oorhandig. Die hoogtepunt van die aand was toe Maxine Willemse (23) as sportvrou van die jaar aangewys is. Die KSA het op 14 Julie in Kaapstad ’n toernooi aangebied en MB Shito-Ryu Karate het ook gewys waartoe dié klub in staat is deur 33 medaljes te wen. Dit sluit in 14 goue, 6 silwer- en 13 bronsmedaljes. 