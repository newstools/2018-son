ROBERTSON. – Die skilder wat sy 67 minute vir Madiba gebruik het om ’n kunswerk van oudpres. Nelson Mandela te skilder, het dié skildery op ’n veiling verkoop. Son het verlede week berig oor die talentvolle Francois Jones en die treffende skildery wat hy gemaak het. Dit het Jones net ’n dag geneem om dié pragstuk te voltooi. Jones het nog aan Son belowe hy gaan die kunswerk op ’n veiling verkoop en dan die geld skenk aan ’n instansie waar daar ’n behoefte is. Nadat die berig verskyn het, sê Jones, het sy inbox vol geloop soos mense ’n aanbod vir sy kunswerk gemaak het. “Ek was baie trots oor die hoeveelheid mense wat gereageer het,” vertel hy. Volgens hom het iemand wat verkies om anoniem te bly die hoogste bod ingesit. Jones sê die persoon het R4 000 vir die skildery aangebied. Maandag het Jones die kontant geskenk aan die Primêre Skool Garden Village in Maitland. Die skool is bekend vir die toere wat hy deur die jaar aanbied. Die kinders word op opvoedkundige uitstappies geneem en verken die natuur. Volgens Jones het die baie naskoolse aktiwiteite wat die skool vir kinders in die omgewing aanbied, hom laat besluit dis ’n goeie idee as hulle die geld ontvang. Allison Smith, ’n verteenwoordiger van die skool, het Jones se gebaar verwelkom en hom bedank.