SOOS goeie Durbanse kerrie het die Sharks se rugbyspan eers gaandeweg gedurende die maaltyd begin vlamvat. Die Sharks het gister op hul tuisveld in Durban hul buitekans om die uitspeelwedstryde van die Superreeks te haal, lewendig gehou. Dit was wel ’n naelskraapse oorwinning met 31-24 en die Lions sal vandag seker nog daaroor tob hoe hulle dié een deur die vingers laat glip het. Met die rustyd was die besoekers met 21-11 voor. Die Lions het hul stempel in die vaste skrums afgedruk en agter het Elton Jantjies struktuur aan die aanvalle gegee. Daar was egter ’n stroom foute op die aanval en goeie verdediging deur die Sharks wat die Lions uiteindelik duur gekos het. Soos die afrigter, Swys de Bruin, toegegee het, moes die Lions baie meer drieë gedruk het met al hul geleenthede. In die tweede helfte het die Lions se asem opgeraak. Daar was meer vuur in die Sharks en 21-11 het na 21-21 verander. Met die Lions nie meer dieselfde span onder druk nie het die Sharks sterker geëindig. Puntemakers: SHARKS – drieë: Dan du Preez, André Esterhuizen, Lwazi Mvovu; doelskoppe: Robert du Preez (2); strafdoele: Du Preez (4). LIONS – drieë: Ruan Combrinck, Kyle Brink, Kwagga Smith; doelskoppe: Elton Jantjies (3); strafdoel: Jantjies.