SOWAT 400 Suid-Afrikaanse mediese studente is die naweek in die land terugverwelkom. Van hulle het sedert 2012 nog nie weer ’n voet in die land gesit sedert hulle weg is Kuba toe om daar medies te gaan studeer nie. Adj.pres. David Mabuza en die minister van gesondheid, dr. Aaron Motsoaledi, het Saterdag vir sowat 260 van die studente ’n verwelkomingsfunksie gehou. Hulle het op die Internasionale Lughawe O.R. Tambo in Johannesburg aangekom. Universiteite Die laaste groep studente het gisteraand in Durban geland. Die tyd vir ontspan is egter min vir dié aspirant- mediese dokters omdat hulle in die volgende 18 maande hul studie aan universiteite in Suid-Afrika moet voltooi. Sodra die mediese studente met hul studie klaar is, sal hulle na gesondheidsorg­sentrums landwyd uitgeplaas word. Mabuza het verduidelik: “Die terugkoms van die studente is baie nodig aangesien hulle gevoeg kan word by die poel gekwalifiseerde mediese dokters en aangewend kan word in gesondheidsorg in die land.” – News24