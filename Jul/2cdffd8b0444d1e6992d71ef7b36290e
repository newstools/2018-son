DIE voortslepende bende­geweld in Hanover Park het Sondag die lewe van nog twee vermeende bendelede geëis. Die twee mans, ene Keith “Keido” en Zahier Fredericks, albei glo van die Laughing Boy-bende, is in afsonderlike skietvoorvalle afgemaai. Keith was na verneem word eers ’n Fancy Boy en het glo daarna ’n lid van die Laughing­ Boys geword. Hy is Sondagoggend 03:45 by sy huis in Johndownweg doodgeskiet. In nog ’n skietvoorval laat die middag is Fredericks ook doodgeskiet. Die voorval het net voor 05:00 by Walvis Court gebeur. Hy is ag keer in sy gesig geskiet en is op die toneel dood. Nog twee Laughing Boys is Sondagmiddag ook in ’n skietery in Hanover Park gewond. Volgens Ebrahim Abrahams, die voorsitter van die Philippi-gemeenskaps­polisiëringsforum, kry hulle nie regtig samewerking nie. Abrahams sê: “Die hoof van ons sigbare polisiëringseenheid is na Mitchells Plain verplaas om daar uit te help met die moorde. “Ons het net so baie moorde hier as Mitchells Plain. “Die afgelope week is 12 mense in bendeverwante skietvoorvalle vermoor. Ons het nou nie niemand om ons met ons moorde te help nie.” Volgens konst. Wesley Twigg, ’n polisiewoordvoerder, is niemand nog vir die moorde gearresteer nie. Enigeen met inligting kan die polisie se Stop Misdaad-lyn, 08600 10111, skakel.