DIE soektog na die twee mans en ’n seuntjie van Rawsonville wat Sondag deur ’n rivier meegesleur is, gaan voort. Polisieduikers het gister hul soektog na Juandre van Rooyen (7) – ’n gr. 1-leerder, Jan Swartz (38) en Marco Swartz (36) verder uitgebrei. Die cops gaan vandag ’n helikopter inspan om te help met die soektog. Dit kom nadat die soektog om die drie se lyke te vind, sedert Sondag nog niks opgelewer het nie. Die lyke van Marro­nique Swartz (5) – ’n gr. R-leerder, Ashley van Rooyen (5) en Patrick ­Simon (27), wat ook verdrink het, is Maandag gevind. Die drie mans en vyf kinders (twee het oorleef) het Sondag in die gietende reën met die trekker en wa oor die rivier gery om na verlore beeste te gaan soek. Met hul terugkoms het die trekker en wa in die rivier vasgeval. Die rivier het afgekom en die trekker het omgeslaan. Die rivier het hulle toe meegesleur. Billy Claassen van die landelike en plaaswerkers- ontwikkelingsorganisasie sê dit wys net weer hoe moeilik werkers dit het. Hy sê: “Dit is ’n tragedie dat plaaswerkers met hul lewe moes boet oor hulle hul werk op ’n Sondag moes doen. “Dit plaas weer die klem op die lewensgevaarlike omstandighede waaronder plaasbewoners moet leef en werk en waaraan hulle blootgestel word. “Plaaswerkers word as tweedeklasburgers hanteer, en dit moet stop.”