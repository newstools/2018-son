DIE beplande afskop van vanjaar se Premiersokker­liga (PSL) kan gekelder word as ’n hofaansoek deur Ajax Cape Town suksesvol is. Die 2018-’19-seisoen is veronderstel om op 4 Augustus te begin. Sport24 berig Ajax gaan die PSL se aansoek om verlof tot appèl teenstaan. Die Urban Warriors het in Junie in die Johannesburgse hooggeregshof gehoor hulle is terug in die PSL. DIe PSL het punte by Ajax afgetrek ná die 2017-’18-seisoen oor die gebruik van ’n onwettige speler. Tendai Ndoro van Zimbabwe kon volgens Fifa se reëls nie vir ’n derde klub in een seisoen speel nie. Regter Denise Fischer het egter laas maand beslis dat die PSL se besluit om punte by Ajax te verhaal – en sodoende direkte relegasie te bewerkstellig – verkeerd was. Die PSL het toe aansoek om verlof tot appèl gevra, wat hom sodoende toelaat om die nuwe seisoen af te skop. “Ons is geforseer om die volgende stap te doen,” het Ari Efstathiou, Ajax-grootbaas gesê. “Ons beplan om die PSL se verlof tot appèl teen te staan.” Efstathiou bevestig dat Ajax met regstappe sal verhinder dat die liga begin.