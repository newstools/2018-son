ALTESAAM 30 nuwe studente van oral in die Oos-Kaap het die afgelope week met hul opleiding as verkeersbeamptes by die verkeerskollege in die Nelson Mandelabaai-metro begin. Charles Bramwell, adjunkdirekteur van die Oos-Kaapse verkeersdepartement, het gesê die opleiding duur 12 maande lank. Die studente het beurse vir hul opleiding van die departement van veiligheid en skakeling ontvang. Gaymin van Heerden van Queenstown het gister gesê die oefening gedurende hul verkeersopleiding was redelik maklik. “Ek is dankbaar vir die geleentheid wat ek kry om ’n eerlike, opregte en hardwerkende verkeersbeampte te wees.” Gaymin het gesê hy wou nog altyd ’n verkeersbeampte word en het bygevoeg sy droom word nou waar. Hy wil baie graag in Queenstown werk. Lemique Kleinhans van King William’s Town het die oefeninge baie geniet. Lemique het bygevoeg dit is baie belangrik dat ’n verkeersbeampte baie fiks is. “Dit is ’n baie interessante proses wat elke verkeersbeampte moet deurgaan gedurende die opleiding.” Sy het gesê sy wil graag in haar tuisdorp werk. Shernique Smiles, ook van Queenstown, wil enige plek as verkeersbeampte werk. “Dit is ’n baie lekker ondervinding wat ek baie geniet. “Die oefening is nie moeilik nie. Ek is ’n klein bietjie unfit, maar sal daar uitkom.”