SUID-AFRIKA se krieketspan sal met ’n baie beter kolfvertoning voren­dag moet kom om nie die toetsreeks in Sri Lanka te verloor nie. Veral die Proteas se top­orde-kolwers is van vandag af onder geweldige druk wanneer die tweede van twee toetse in Colombo begin. Dít volg ná ’n verpletterende nederlaag in die eerste toets in Galle. Sri Lanka sal die Proteas ongetwyfeld weer met hul behendige draaiboulwerk aanval. Die Proteas se kamp laat weet die besoekers sal dié keer gereed wees vir die aanslag. “Dit sal vir ons beter wees om die draaiers van die agtervoet af te speel,” het die Proteas se kaptein, Faf du Plessis, gesê. “Ons moet ons verdediging vertrou.” Volgens Aiden Markram gaan dit vir die Proteas baie belangrik wees om in dié toets goed te begin. Dit sal Markram en Dean Elgar se taak as aanvangs­kolwers wees om van meet af aan hul kant met die kolf te bring. “Ons wedstrydplan is nou baie duideliker. Ons is vol vertroue dat ons nie weer dieselfde foute sal begaan nie,” het Markram gesê. As die aanvangspaar goed begin, sal dit ’n grondslag lê vir Hashim Amla, Temba Bavuma en Du Plessis om genoeg lopies te moker. Dit sal interessant wees om te sien of die Proteas veranderings aan hul span gaan maak in ’n poging om die kolflys langer te maak. Du Plessis het gesê dis moontlik, maar hy’t bygevoeg ’n derde spesialis-draaier, Shaun von Berg, word ook oorweeg. Du Plessis merk tereg op dit is nie net die Proteas se kolwers wat hul sokkies moet optrek nie, maar ook die boulers. Begintyd: 06:30 (SA tyd) TV: SuperSport 2