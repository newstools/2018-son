LENNIT Max gaan sy kampie na die ANC verskuif. Dié lid van die Wes-Kaapse wetgewer en voormalige polisiekommissaris het die naweek bekend gemaak hy gaan nou die polisieminister se regterhand wees. Hy sal as Bheki Cele se spesiale raadgewer optree. Max sal sy besluit vandag amptelik bekend maak. Hy sal ook uitwei oor pres. Cyril Ramaphosa se Send Me-veldtog. Max was jare lank ’n getroue dikding in die DA, maar nou het hy besluit om sy blou kleure te verruil vir ’n ANC-hemp. Hy was tussen 1999 en 2003 die provinsiale polisiekommissaris en het ’n verskeidenheid kwalifikasies in polisiëring en wetgewing. ’n Bron sê vertroulik aan Son dit is die beste skuif wat die ANC kon maak. Die bron wei uit: “Kyk, Lennit Max is ’n baie slim man met die regte papiere. Hy kom deur die ranks en weet presies wat in die Wes-Kaap aangaan. “Hy weet hoe misdaad hier werk. “Dit is ’n baie goeie skuif vir hom, maar dit is ’n groter oorwinning vir die ANC.” Max het ook voorheen die posisie as die provinsiale minister van gemeenskapsveiligheid in die Wes-Kaap beklee. Hy het drie jaar gelede die stryd verloor om die DA in die Wes-Kaap te lei nadat 70% van die kongresgangers vir Patricia se Lille gestem het. Hy het weer in Oktober laas jaar dieselfde posisie aan Bonginkosi Madikizela verloor. Toe Son Max om kommentaar kontak, wou hy niks sê nie. Tesame met die Patricia de Lille-sage sal hierdie skuif van Max vir die regerende party in die Wes-Kaap groot moeilikheid by die stembus beteken.