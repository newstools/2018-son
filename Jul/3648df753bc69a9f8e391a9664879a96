GEORGE. –Die borgtogaansoek van ’n pastoor, wat van onder meer moord aangekla word, het die afgelope week begin. Die pastoor is van King William’s Town in die Oos-Kaap en die saak word in die George-landdroshof aangehoor. Melisizwe Monqo (30) het saam met sy verloofde, Siphosile Pamba (28), en Phumlani Au­sheka (28) verskyn op aanklagte van moord, bedrog en roof. MP Heyns, die staatsaanklaer, het aangedui die staat gaan borgtog teenstaan. Die saak volg nadat Hlompho Mohapi (25) se lyk onlangs langs ’n pad naby Voëlklip in die omgewing van Heroldsbaai gevind is. Stampvol Ná ’n polisieondersoek is Ausheka in Knysna aangekeer en Monqo en Pamba later. Monqo is in George by sy verloofde se ma se huis aangekeer. Gister was die hof stampvol. Landdros Philip Mgwe­bile het gewaarsku enige iemand wat ’n foto probeer neem, moet die gevolge dra. Die beskuldigdes het gespanne voorgekom en voor hulle uitgestaar. Monqo het getuig hy gaan skuld ontken. Hy het getuig hy is ’n pastoor en sakeman. As sakeman verdien hy sowat R8 900 per maand, terwyl sy werk as pastoor hom tussen R2 000 en R3 000 in die sak bring. Hy het drie kinders en betaal R1 000 per kind vir hul skool­opleiding. Dis die eerste keer dat Monqo in ’n hof verskyn. Verlede jaar het sy eksvrou­ ’n beskermingsbevel teen hom gekry­. Die saak duur voort.