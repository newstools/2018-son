DIE regeerders van die land is onwettige besetters en moet padgee. So sê die “koning van die Khoisan”, Khoebaha Calvin Cornelius III. Cornelius en van sy volgelinge het verlede Maandag vier landsvlae by die parlement verwyder en toe hul eie Khoisan-vlae gehys. “Ek was persoonlik daar en het hulle eviction­ notice self gegee. Iemand het daarvoor geteken en nog ’n stamp ook opgesit.” Daarna is die vlae verwyder. Hy sê volgens internasionale standaarde en wette beteken dit die goewerment is nou onttroon. “Maar niemand luister mos na ons Khoi-mense nie. “Vir 365 jaar luister niemand meer na ons nie.” Cornelius, ’n inwoner van Gordonsbaai, het gister op ’n nuuskonferensie in die Kaapstadse Internasionale Konferensiesentrum gepraat. Hy word vergesel deur ’n gevolg wat gewapende lyfwagte insluit. Volgens die “koning van die bruin volk” – diegene wat met Khoisan identifiseer en ander wat Kleur­linge genoem wil word – sal elke bruin mens by ’n soewereine staat baat vind. “Omdat ons Khoi is en goeie harte het, sal ons die staat ook vir die wit Afrikaner en die Engelse Afrikaners oopmaak.” Cornelius sê sy wens is dat elke inwoner van die staat dan R100 000 kry. “Die Engelse gesegde sê moenie ’n man ’n vis gee nie, maar leer hom visvang. “Ek sê, gee die man eers die vis, want jy weet nie wanneer laas die man geëet het nie. “Dan leer jy hom om vis te vang en om die vis te verkoop. Dit sal swaarkry heeltemal uitskakel.” Hy sê die huidige toestand van bruin mense is werkloosheid, swaarkry, vrees en bedel. “Kinders en vroue is bang om alleen in die straat te loop uit vrees. Wanneer hulle op straat bedel, kan jy sien hulle het nie meer menswaardigheid nie.” Cornelius sê weermag­lede het by die parlement gewag. “Ek het my mense aangeraai om nie uit hul kwaadheid te handel nie. “Ek gaan nou met my raad gesels en daarvolgens ons volgende stap beplan. “Maar jy weet mos wat gebeur met mense wat ’n eviction notice gekry het en nie wil beweeg nie ...”