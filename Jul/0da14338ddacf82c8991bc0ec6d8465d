MANIE Libbok en Ivan van Zyl gaan môre as die Bulls se nuwe skakelpaar teen die Lions uitdraf. Dit is wanneer hulle die span van Swys de Bruin (afrigter) in ’n Superrugby-kragmeting op Ellispark in Johannesburg aandurf. John Mitchell, die Bulls-breier, het besluit om die Bok-slot RG Snyman as kaptein aan te wys. Die senter Burger Odendaal – wat die span voorheen aangevoer het – sowel as die instaan-kaptein, Handré Pollard, is tans beseer. Embrose Papier skuif bank toe. Die Bok-vleuel Travis Ismaiel is weer fiks. Hy maak sy terugkeer in die plek van Divan Rossouw, wat van die plaasvervangerbank aangewend gaan word. Die losvoorspeler Jannes Kirsten skuif na die slot-posisie, met Thembelani Bholi aan die kant van die skrum. Ruben van Heerden is uit die groep weggelaat. Die groentjies soos Johan Grobbelaar (haker), Ruan Nortje (slot) en Boeta Hamman (losskakel) kan almal hul Superrugby-buiging van die bank maak. Mitchell het sy span uitgedaag om met ’n besonderse vertoning vorendag te kom om hul seisoen op ’n trotse wyse af te sluit. Die span is: Warrick Gelant, Travis Ismaiel, Jesse Kriel, Johnny Kôtze, Jamba Ulengo, Manie Libbok, Ivan van Zyl, Hanro Liebenberg, Thembelani Bholi, Marco van Staden, RG Snyman (k), Jannes Kirsten, Conraad van Vuuren, Jaco Visagie, Pierre Schoeman. PLAASVERVANGERS: Johan Grobbelaar, Matthys Basson, Mornay Smit, Ruan Nortje, Nick de Jager, Embrose Papier, Boeta Hamman, Divan Rossouw.