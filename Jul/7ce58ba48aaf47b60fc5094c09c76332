BUFFELJAGSRIVIER. – Betogende bewaarders hier het Dinsdag die kop van hul tronkhoof geëis. In ’n memorandum eis die bewaarders dat Monre Arries onmiddellik sy kantoor ontruim. Arries is in Januarie 2016 as hoof van dié gevangenis aangestel. Volgens die moerige bewaarders neem Arries alleen besluite en ander bestuurslede word glad nie kop toe gevat nie. Theo Gertse, ’n bewaarder, sê Arries moet onmiddellik van die pos afstand doen. Jacky Lucas van Popcru sê Arries vat hul lede vir poppe met sy optrede. Lucas beweer Arries plaas onbevoegde mense in posisies en die tronk se administrasie gaan agteruit. Lucas sê ook Arries skors mense sommer sonder enige rede. In September is ’n gevangene dood wat dringende mediese aandag nodig gehad het, sê Lucas­. “Onlangs is ’n inmate ook vrygelaat wie se datum nog nie verstryk het nie, maar is hy weer agter tralies geplaas toe die bestuur daarvan uitvind. “Ons is nou siek en sat van Arries se bestuurstyl. Hy smeer sy agterent aan ons af,” het die bewaarders uitbasuin. Dinsdag het Arries die media ontwyk en nie op versoeke gereageer om uit sy kantoor te kom nie. “Ongelukkig kan ek geen kommentaar lewer oor die betoging by die fasiliteit nie, al wil ek hoe graag,” het Arries aan Son gesê. Xolile Fulani, die plaas­like voorsitter van Popcru, sê hy gaan die memorandum aan die nasionale hoof van korrektiewe dienste voorlê. Ná die betoging het Fulani die memo aan bestuurslede van die tronk oorhandig. Die departement van korrektiewe dienste (DKD) het teen druktyd gister nog nie op Son se navrae ge­reageer nie.