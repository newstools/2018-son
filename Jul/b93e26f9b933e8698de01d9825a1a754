DAMVLAKKE in die Wes-Kaap het in ’n week dramaties gestyg. Volgens die departement van waterwese het die damvlakke binne sewe dae van 45% tot 51,7% gestyg vanweë die goeie reënval wat oor die hele provinsie uitgesak het. Die weerburo se voorspelling is net so goed, met nat weer in die vooruitsig wat die twee jaar lange droogte moontlik finaal kan hokslaan. Die grootste bekommernis was die Theewaterskloofdam, wat laas jaar dié tyd net 18% vol was. Tans staan dié damvlak op 38,5%. Die Clanwilliam-dam spog tans met 93%. Tog is dit steeds nie tyd om die goeie waterbesparing-gewoontes te vergeet wat ons almal intussen moes aanleer nie. Dit blyk dat waterbeperkings eers heroorweeg sal word wanneer die gemiddelde damvlakke in die provinsie ’n kapasiteit van 85% behaal. Eers dán sal hul opheffing oorweeg sal word. –News24