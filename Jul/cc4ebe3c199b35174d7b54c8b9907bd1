DIE nuwe reg-of-weg-formaat in vanjaar se Wêreldbekertoernooi van sewesrugby strek tot voordeel van die laer gekeurde lande. Daarom wil Neil Powell, Blitsbokafrigter, seker maak sy spelers se ingesteldheid is reg vir wanneer hulle in daai eerste wedstryd uitdraf. Die Wêreldbekertoernooi vind van 20 tot 22 Julie plaas in San Francisco en word op ’n uitklopbasis beslis. Die Blitsbokke se teenstander in die eerste uitklopstryd sal die wenner van die vorige dag se stryd tussen Chili en Ierland wees. Die wenner van dié kragmeting sal dus ál een voor die Blitse wees. Skof Powell meen: “Ons speel eers in die tweede ronde en ons sal op ’n manier moet seker maak ons skep momentum en selfvertroue vir daai wedstryd. “Ierland het gewys waartoe hy in staat is in die Londense skof van die Wêreldreeks deur ’n sterk Engelse span in die uitspeelwedstryd vir die derde plek te klop. “Vir ons kan dit egter nie saak maak teen wie ons gaan speel nie. Ons moet seker maak ons daag met selfvertroue op.” Die Blitsbokbreier en sy span staal hulle vir ’n sielkundige uit­daging in San Francisco, want hul wedstryd is een van die laastes op die tweede dag se program. Daarom beplan Powell en die span om ’n wedstryd in die oggend te organiseer wat sal help om die geroestheid af te skud. In daai gesimuleerde oefenwedstryd sal die Blitsbokke egter be­serings moet verhoed, want daar is nie ’n 13de lid (plaasvervanger) wat kan instaan nie. In die Wêreldbekertoernooi moet spanne met hul 12 spelers klaarkom. In die Wêreldreeks word daar plek gemaak vir ’n plaasvervanger om in die span te kom as iemand beseer word. Daarom glo Powell hy het ’n span saamgestel wat met ’n goeie balans spog, indien daar beserings sou opduik. “Dis waarom ons twee sweepers en twee losskakels gekies het. “Ons het in die Parys-toernooi ’n duur les in die eerste twee games geleer toe ons Ruhan (Nel) op losskakel laat speel het,” verduidelik Powell.