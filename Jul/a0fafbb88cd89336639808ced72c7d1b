DIT het dramatiese strafdoele gekos om Spanje en Rusland gister in die Luzhniki-stadion van mekaar te skei. Dit was egter die gasheer wat kopgehou het om met 4-3 te kwalifiseer vir die kwarteindronde van die Wêreldbeker-sokkertoernooi (WB). Dit was die eerste wedstryd in die uitklopfase van die WB wat met strafdoele beslis is. Dis nadat die twee spanne gelykop (1-1) gespeel het ná 90 minute. Spanje, wat die WB-kampioen in 2010 in Suid-Afrika was, het die eerste doel aangeteken. Dis toe die bal van Rusland se verdediger Sergei Ignashevich in sy eie doelhok gedeflekteer is. Rusland is egter net voor rustyd ’n omstrede strafdoel toegeken. Sy doelskieter Artem Dzyuba het dit suksesvol waargeneem. Die ware aksie het egter ná 120 minute se spel gevolg. Dis toe die ervare Andres Iniesta Spanje se eerste strafdoel koel en kalm gebêre het. Held Dit het gelyk of die voormalige kampioen presies weet wat hy doen, maar nadat Portugal en Argentinië uitgeklop is, was dit Spanje se beurt. Rusland se held was sy doelwagter Igor Alinfeev, wat twee van Spanje se strafskoppe gekeer het. Soos die toernooi in dié stadium verloop, is dié regtig nie ’n skok dat nóg ’n gunste­ling nou sy sakke moet pak nie.