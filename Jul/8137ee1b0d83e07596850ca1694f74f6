DIE laaste hekkie was een te veel vir die Suid-Afrikaanse tennis­speler Kevin Anderson. Novak Djokovic het gister op ’n drafstap met Anderson afgereken in die enkelspel-eindstryd van die Wimbledon Ope Tennistoernooi. Die Serwiër het van meet af aan sy stempel op die wedstryd afgedruk om sy vierde Wimbledon-titel te verower. Hy het met 6-2, 6-2 en 7-6 (7-3) gewen. Anderson sê: “Djokovic het baie goed gespeel in die eerste twee stelle. “Ek het my bes gedoen om die wedstryd te rek, maar hy was te sterk.” Anderson het ná sy taai wedstryde in die kwart- en halfeindronde bra tam voorgekom en dit het nooit gelyk asof hy kon wen nie. Djokovic was duidelik meer gefokus en het sy taak kalm verrig. Hy het die verwisseling van houe van die agterbaan beheer en Anderson slim oor die baan rondgejaag. Anderson is aan die einde van die eerste stel reeds behandeling gebied vir sy elmboog. Dit het daarna nie gelyk asof hy meer las van sy elmboog verduur het nie. Anderson het egter steeds gesukkel om Djokovic se wurggreep op hom te verslap. Sake in die eerste twee stelle was eenrigtingverkeer. Anderson het in die derde stel wel daardie veggees getoon wat hom tot die eindstryd laat vorder het. Hy het ’n valbylpot afgedwing, maar Djokovic het dié pot met 7-3 gewen, en die stel met 7-6.