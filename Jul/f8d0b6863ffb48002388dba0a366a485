SEDERT die instelling van ’n landwye stabiliseringsprogram op 4 Junie is meer as 40 verdagtes wat by transitorooftogte betrokke was in hegtenis geneem, berig AlgoaFM. Bheki Cele, die polisieminister, het Vrydag in ’n verklaring gesê vier van dié verdagtes is onder die top-20 geïdentifiseerde verdagtes wat vir soortgelyke misdade gesoek word. ’n Aansienlike hoeveelheid geld, asook wapens en ammunisie, is teruggevind. Die grootste prestasie van die program is dat dit transitorooftogte in Junie 2018 met 61% verminder het vergeleke met die vorige maand. Die afgelope week was daar minstens vyf pogings om transitovoertuie te beroof. Cele sê: “Twee voertuie, een op die N8-snelweg vanaf Thaba ’Nchu en die ander een onderweg vanaf Botshabelo na Bloemfontein, is deur ’n groep gewapende mans aangeval. Hulle het albei bestuurders in die been gewond. “Daar was ook ’n poging tot roof op ’n transitovoertuig onderweg na Mthatha en een in Atlasweg in Boksburg, waar ’n verdagte dood en ’n wag beseer is. Verbintenis “Die vyfde poging was by ’n kitsbank in Dobsonville, Soweto.” Cele sê daar moet kennis geneem word dat die veiligheidsingrypings deur die polisie, sowel as privaat sekuriteit, dit byna onmoontlik maak vir rowers om toegang tot die kontant te kry. “Die aantal arrestasies is ’n teken van ons verbintenis tot die grondwetlike mandaat om die wet te handhaaf en af ??te dwing met die plaag van transitorooftogte wat ons mense terroriseer. “Niks moet ons polisie se aandag daarvan aflei om ’n veilige omgewing vir alle mense van Suid-Afrika te skep nie en te verseker dat misdadigers voor die regbank verskyn,” het Cele gesê. “Ons is ernstig daaroor om die huidige situasie te verander en ons sal nie rus voordat ons die oorlog teen misdadigers wen nie.” Intussen het die nasionale polisiekommissaris, genl. Khehla Sitole, gesê sekuriteitsbeamptes plaas hulself daagliks in gevaar om die waardevolle vrag te vervoer en hulle moet geprys word. “Ons sal voortgaan om die staat se gesag af te dwing in ons pogings om misdaad te voorkom, te bestry en te ondersoek en ons sal dit sonder enige vrees of guns doen,” het Sitole gesê.