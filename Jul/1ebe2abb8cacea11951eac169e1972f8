DIE koningin van romkoms keer terug na ons skerms. Wie kan nie die ikoniese rolle van Jennifer Lopez (48) onthou in The Wedding Planner, Maid in Manhattan en selfs Monster-in-Law nie? Nou slaan die sangeres haar kloue weer in ’n splinternuwe romantiese komedie wat in November in teaters begin draai. Die lokprent van die fliek Second Act is dié week uitgereik. JLo vertolk die rol van Maya, ’n werknemer by ’n hipermark wat danksy ’n glitzy LinkedIn account, ’n fake graad van die Wharton-Universiteit en ’n paar gedokterde foto’s van haar en die Obamas ’n cosy werk by C-Suite losslaan. Die grapjas Leah Remini is ook in die fliek te sien. In die lokfilm sê sy aan Maya: “ ’n Leun het jou by die deur ingekry, maar dis jy wat die werk gekry het, skattie.” En dít voorspel al hope pret... Dis ook maar goed dat sy weer romkoms doen, want JLo se jongste song, “Dinero”, het nog nie juis watwonders gevaar nie.