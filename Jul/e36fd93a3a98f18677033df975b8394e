HY HET na bewering twee mans probeer rob, maar toe kom hy sleg tweede toe hy daarna doodgeskiet is. Dié skietery het Donderdagmiddag op die hoek van Standford- en Gailweg in Helenvale plaasgevind. “Daar word beweer dat twee mans Donderdag omstreeks 14:00 geloop het (in die bogenoemde strate) in Helenvale toe drie ouens hulle nader. “”Die verdagtes, waarvan een gewapen was, het die twee mans probeer beroof,” het kol. Priscilla Naidu, ’n polisiewoordvoerder, gesê. Dis tóé dat die 45-jarige slagoffer glo sy gelisensieerde vuurwapen uitgehaal en ’n warning shot in die lug afgevuur het. Weggehardloop Hy het na bewering ander skote hoor afgaan en die verdagtes het in ’n veld in die rigting van Algoapark gehardloop. Die polisie sê hulle ondersoek die bewering van die ander skote wat afgegaan het. “Een van die mans het toe geval en die ander twee het weggehardloop. ’n Man (36) het ’n koeëlwond in die bors opgedoen.” Volgens Naidu is ’n moordsaak geopen teen die persoon wat die wapen afgevuur het. Hy het op sy beurt ’n saak van poging tot roof en die rig van ’n vuurwapen geopen. Die man is nie in aanhouding nie en die saak word ondersoek. Naidu sê die skietvoorval is nie bendeverwant nie.