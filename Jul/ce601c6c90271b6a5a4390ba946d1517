SLAGOFFERS van geweld kan van dié naweek af by ’n nuwe sentrum in Gelvandale in die Northerns om hulp aanklop. Farouk Jeptha, voorsitter van die Concerned Citizens of PE Metro (CCPEM) en die man agter die sentrum, het dit op die been gebring as deel van sy Community Orien­- ta­tion Programme, ’n organisasie sonder winsbejag. “Ek het 12 jaar lank ’n victim support centre in Elandstraat in Gelvandale gehad, maar moes dit drie jaar gelede weens ’n gebrek aan geld toemaak. “Ek het my eie geld gebruik en niks van die regering ontvang nie. “Dit was egter nie net ’n victim support centre nie, maar ook die gemeenskap se adviessentrum.” Jeptha voeg by dat die sentrum destyds groot welslae behaal het. “Die serial rapist in 2015 en die fake marriages is met die hulp van dié sentrum expose. “Ons het ’n groot optrede van stapel gestuur en 32 fake huwelike oopgevlek. “Vroue se ID’s is vir werkdoeleindes van hulle af weggeneem; dan vind hulle agterna uit hulle is skielik met buitelanders getroud.” Dié huwelike is daarna ontbind. Volgens hom gaan die sentrum agter Dave’s Gym in Bellweg, Gelvandale, gevestig word, waar dit gaan help met onder meer ondersteuning aan slagoffers van geweld, konflikoplossing en trauma­berading. “Ons gaan mense ook help om te besef wat hul grondwetlike regte is.” Jeptha hoop dat die sentrum ’n baken van hoop in dié gebroke gemeenskap sal wees. “Ons gemeenskap het baie probleme. Kyk byvoorbeeld die voorbeeld van daardie con woman aan ons gemeenskap. Ons moet daar wees om ons mense te help.” Hy sê die sentrum sal deur vrywillige werkers beman word. Hy voeg by hy sal altyd vir sy gemeenskap werk, want dit is sy passie om mense te help. “Daar is nie geld hierby betrokke nie. Solank my Skepper gelukkig is met wat ek doen, is dit genoeg vir my.” Volgens Jeptha gaan dit vir hom oor die bemagtiging van mense. “Wanneer ek die dag sterwe, sal die werk om die gemeenskap te dien steeds voortgaan. Kies “Wyle eerwaarde Jakes­ Alberts het my geleer ’n mens kan nooit groter as die saak wees nie. “Ek is gedwing om leiding te neem, maar ek reken God kies sy stryders.” Hy voeg by dat die sentrum nie syne is nie. “Dit is nie Farouk se sentrum nie. Dit is die gemeenskap s’n.” Die sentrum word môre 15:00 in Bellweg gelaunch. Kaartjies kos R100 per persoon en middagete sal voorgesit word. Vir meer inligting, bel Jep­tha by 061 414 8245.