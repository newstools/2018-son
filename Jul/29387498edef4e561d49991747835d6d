AL HET hy self ’n siekte, werk hy onbaatsugtig om ander te help. Ontmoet Irafaan Abrahams (48). Hy is ’n welbekende onderwyser op die Kaapse Vlakte. Abrahams het nou sy stilte oor sy eie gesondheidstoestand verbreek en eksklusief met Son daaroor gepraat. Dié onnie, wat al byna ’n dekade ander help deur aan maratons deel te neem, vertel dat hy aan ’n toestand bekend as angioedema ly. Abrahams verduidelik dat dié kondisie ’n mens se gesig, lippe, tong, vingers en selfs voete laat opswel. Volgens Abrahams gebeur dit spontaan en is daar geen medikasie daarvoor nie. Hy sal Saterdag aan die 20ste Cape Town Festival of Running,wat deur die Hewat-atletiekklub aangebied word, deelneem in Seepunt. Abrahams verduidelik dat hy dié keer sy drafskoene gaan aantrek vir Mogamat Yusuf (21) van die Paarl. Yusuf ly aan Down-sindroom, maar sal in September Suid-Afrika in tafeltennis verteenwoordig in Portugal. Abrahams sê sy hart het onmiddellik gesmelt toe hy van Yusuf se storie hoor. “Hulle kom twee keer per week van die Paarl af Mitchells Plain toe vir train­ing. “Die klong het al 20 jaar gelede die dokters se voorspellings verkeerd bewys. “Hulle het gesê hy sal nie ouer as ’n jaar word nie. “Ek het toe besluit om weer my drafskoene aan te trek en vir hom te hardloop en op dié manier geld in te samel vir sy toer na Portugal.” Abrahams sê dis suksesverhale soos dié van Yusuf wat hom motiveer. “Ek het in 2007 oor my kondisie uitgevind en ek moet sê dis meer ’n seën as ’n las. “Ek het amper onmiddellik besef dat die lewe iets is wat jy regtig moet waardeer en het toe besluit om my siekte nooit as ’n negatief te beskou nie. “Ek meen, hier is mense wat met kanker moet leef en al wat ek het, is swelsels, al raak dit soms erg.” Abrahams het al gedraf vir baie sulke geldinsamelingsinisiatiewe. “Ek is gelukkig en geseënd. “Om te hardloop is soos bemagtiging. Ek voel vry en sal aanhou om mense soos Yusuf te help.” Abrahams se doelwit is om R60 000 vir Yusuf se reis in te samel.