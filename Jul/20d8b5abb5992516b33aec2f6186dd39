KNYSNA. – Inwoners van Nekkies is op hul perdjie nadat ’n laitie (12) hul shacks met sy ma se kar moer toe gery het. Die kind het glo teen drie shacks gebots en toe die kar, ’n Toyota Avanza, net daar gelos en huis toe gevlug. Die gesinne met die stukkende shacks sê die besigheid het Dinsdagaand gebeur. Inwoners het gister geëis dat die ouers van die bogkind hul huise ná sy mislukte joy­ride moet herstel. Die symuur van Nolitha Sulo se shack is voos. Gister was Sulo besig om haar vloere te mop waar alles nou aan die elemente blootgestel is. Sy sê: “Ek is lucky dat ek buite gestaan het toe die kind in my huis vasry. “Die kind is baie jonk en sy ma het kom verskoning maak en vertel die kind het sonder hul toestemming agter die kar se wiel ingeskuif. “Ons aanvaar haar verskoning, maar die familie is verantwoordelik vir die skade wat hulle sal moet betaal. “Sy het voor die gemeenskap se komitee beloof dat sy sal regmaak.” Malusi Thwani, ’n komiteelid, het bevestig dat die ma van die laitie met hulle kom gesels het en dat die komitee ’n ooreenkoms met haar aangegaan het. Die ma het vertel dat sy lê en slaap het toe die kind besluit het dis tyd om die kar vir ’n spin te vat.