DIE organisasie Gatvol Capetonian het nou ook sy gewig agter ’n groep politieke partye ingegooi wat hulself tot eenheid onder bruin mense verbind het. Die groep het verlede naweek in die Beacon Hill-saal in Mitchells Plain vergader. Die vergadering is bygewoon deur die Independent Civic Organisation of SA ­(Icosa), Khoisan Revolution Party, African and Khoisan Party, Patriotic Alliance (PA), People’s Rights Party, Freedom Front Plus (VF+), Cape Party en CapeXit. Die refrein “Ons is gatvol” was die slagspreuk op almal se lippe op die vergadering. Elroy Baron, ’n raadslid van Mosselbaai en lid van die VF+, sê bruin mense kan nie meer stilbly nie. “In Oudtshoorn en George sien ons klaar hoe bruines in groot getalle oorstap na die ACDP en VF+. “Nou sal ons sien hoe belangrik die bruin stem is,” sê Baron. Gregg Fick, voorsitter van Finsa, het sy stem bygevoeg: “As julle ons nie gaan erken as die eerste nasie nie, gaan ons ons mense sê om nie vir julle te stem nie. “Jan van Riebeeck het in 1652 hier gekom, nie om ons te bevry nie, maar om ons te oorwin, ons name te verander en ons van ons identiteit te beroof. “Ons sal ons land regeer, met of sonder julle!” Die woordvoerder van Gatvol Capetonian, Fadiel Adams, sê: “As die koalisie ons lei, sal ons hom support. “Maar verraai ons soos die DA en ANC, dan gaan daar bloed vloei. Ons soek ons onafhanklikheid – die tyd vir mooipraat is verby.” Ebrahiem Davids, voorsitter van Gatvol, sê die DA en ANC gee nie om vir “ons” mense nie. “Indien jy bruin en unemployed is en betoog, skiet hulle op jou. “As jy swart en unem­ployed is en betoog, kry jy simpatie. Dit is diskriminasie,” sê Davids.