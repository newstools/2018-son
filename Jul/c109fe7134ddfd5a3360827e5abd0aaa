“EK IS nie verbaas nie.” Dit was gister die woorde van Dan Plato, die Wes-Kaapse minister van gemeenskapsveiligheid, nadat twee snotneus-laities in Ocean View met wapens gevang is. Die laities (16 en 17) is Woensdag in afsonderlike voorvalle gearresteer nadat die cops guns en ammunisie in hul besit gekry het. Volgens Plato het hy met sy eie oë gesien hoe jeugdiges met guns in Ocean View rondhardloop. Plato sê: “Ek het verlede week een aand in Ocean View gespandeer en gesien hoe die jong kinders met guns rondhardloop. “Ek is baie bekommerd oor die jeug wat hul lewe so opmors. “Ek hoop dit sal ’n boodskap vir die jeug wees en dat die twee seuns die gesag van die gereg sal voel.” In die eerste voorval is ’n 17-jarige laitie in Lyra-weg gearresteer. Volgens sers. Noloyiso Rwexana, ’n polisiewoordvoerder, is ’n RAP 401-vuurwapen met ses patrone in die seun se besit gevind. Rwexana sê: “In nog ’n geval, ook in Ocean View, is ’n 16-jarige seun met ’n tuisgemaakte vuurwapen en ammunisie gevang. “Speurders van die Ocean View-speurtak het in Neptune Way patrollie gedoen toe hulle ’n groep verdagte mans opmerk. “Hulle het die mans deursoek en ’n flare gun wat verander is om ammunisie te gebruik, in een van die mans se besit gekry.” Volgens Rwexana het altwee tieners Donderdag in die Simonstad-landdroshof verskyn. In nog ’n voorval in Mitchells­ Plain is ’n 26-jarige man dié naweek vir die besit van ’n onwettige vuurwapen gearresteer. Die cops se provinsiale taktiese reaksiespan het inligting opgevolg oor ’n verdagte persoon wat ’n onwettige vuurwapen by hom het. Die polisie het die verdagte in Martin-weg, Westridge, deursoek en ’n swart 9 mm Mini Uzi en -magasyn in sy besit gekry. Hy is aangekla van die besit van onwettige vuurwapens en ammunisie en sal binnekort in die Mitchells Plain-landdroshof verskyn. Ses mense is ook oor die naweek in Lentegeur gearresteer vir die besit van vier onwettige vuurwapens, ammunisie en dwelms. Die Wes-Kaapse polisiekommissaris, lt.genl. Khombinkosi Jula, se woordvoerder, brig. Novela Potelwa, sê dit spruit uit ’n operasie wat daarop gemik is om bendegeweld in dié area te beveg.