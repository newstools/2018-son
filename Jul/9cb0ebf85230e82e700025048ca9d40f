ALICIA Beeming (34), ’n voormalige lid van die polisie se bendetaakspan in die Baai, se vonnisoplegging is gister wéér in die landdroshof uitgestel. Beeming is verlede jaar skuldig bevind aan regsverydeling nadat sy skuldig gepleit het op dié klag. Sy het opslae gemaak toe dit aan die lig gekom het dat sy in ’n liefdesverhouding met Hans Jordaan, ’n berugte vermeende bendelid, is. Vergadering Die ondersoek na Beeming se verbintenis met Jordaan is gelas toe hy in ’n borgtogaansoek laat glip het dat hulle in ’n verhouding is. Daar is ook vasgestel dat Beeming as lid van die bendetaakspan op talle vergaderings was waar die doen en late van Jordaan en ander vermeende bendelede bespreek is. Toe die hofsaak gister moes hervat, is die hof in kennis gestel dat Beeming se regsverteenwoordiger, Hennie Bence, siek is. Adv. Jason Thysse, staatsaanklaer, het ’n voorvonnisverslag aangevra omdat Beeming se kinders in haar sorg is. Die saak is uitgestel tot Woensdag 10 Oktober.