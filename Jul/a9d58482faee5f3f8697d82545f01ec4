NELSON Mandela se grootste oorwinning was om ons trots en selfvertroue te herstel. Só het aartsbiskop eme­ritus Desmond Tutu gister tydens die onthulling van ’n nuwe standbeeld van Mandela oor sy mede-Nobelprys­wenner gesê. Die lewensgroot bronsbeeld staan op die balkon van die stadsaal in die Kaapse middestad waar Madiba in Februarie 1990 sy eerste toespraak as vry man aan duisende toeskouers gelewer het. Tutu, asook Patricia de Lille­, mayor van Kaapstad, Alan Winde, provinsiale minister van ekonomiese geleenthede, en premier Helen Zille het hulde gebring aan die struggle-ikoon. Volgens Tutu verstaan die jong mense nie. Dis nou diegene wat sê Mandela het te gou vergewe. Volgens hom verstaan hulle nie daardie tydperk nie omdat hulle toe nog nie eens gebore was nie. Tutu sê verder Suid-Afrika het ’n “wonderwerk” benodig om die land te red van die kloue van apartheid – en dít is wat Madiba was. Hy sê ook: “Sy grootste oorwinning vir my was om ons trots en selfvertroue te herstel. “Die reis om mekaar en onsself te herontdek het hier begin ... Dít is wat ons vandag vier. Daar was haakplekke en speed bumps op pad, maar die genesingsproses moet voortduur. “Hy’t die ligte aangeskakel en die tafel gedek vir ons om saam te sit. Hy het ons laat sien watter wonderlike skepsels ons almal is.” Winde sê die Wes-Kaapse regering beoog om Mandela se reis vanaf Robbeneiland na die Pollsmoor-gevangenis en toe na Victor Verster in ’n toeristeaantreklikheid te omskep. Zille voeg by: “Almal weet reeds Afrika is die wieg van die mensdom, maar deur Madiba­ kan ons onsself ook as die wieg van die menslikheid vestig.”