DIE Alicedale-derby tussen St. Marks en Rosebuds was een van die opwindendste derbies in jare. Rosebuds het in die titaniese stryd naelskraap met 17-16 geseëvier. Die derby was deel van die Oostelike Provinsie se Grand Challenge Shield-liga­wedstryde. Die twee Alicedale-spanne het omtrent vir aksie gesorg en baie goeie rugby op­ge­lewer. Dit was uit die staanspoor tot en met die eindfluitjie baie taai, fisiek en kliphard. St. Marks het die eerste ontmoeting vroeër in die seisoen met 28-10 gewen, maar Rosebuds het gesorg vir ’n terugvegpoging. Hul jong agter­lyn was baie gevaarlik met die bal in die hand en het die teenstanders gedurig hoofbrekens besorg. Die gevaarlike en dominerende voorspelers van St. Marks, wat gewoonlik aan die brand is, was dié slag maar baie stil. Voortou Die Rosebuds se senter Lance Louw het vroeg in die eerste helfte danksy ’n skepdoel die eerste punte aan­geteken. Daarna het die senter Charl Barthers St. Marks die voortou help neem deur die wedstryd se eerste drie te gaan druk. Rosebuds wou net nie gaan lê nie, en Louw se twee strafdoele het hulle weer die oorhand gegee. Ettienne Blou, die los­skakel, het met ’n strafdoel van sy eie vir St. Marks binne tref­afstand gehou. Met die telling teen lemoentyd op 9-8 in Rosebuds se guns het die skare geweet ’n riller wag in die tweede helfte op hulle. Albei spanne het seker gemaak hul supporters sit tot die bitter einde en naels kou soos sake wipplank gery het. Nolan Soyes se oordeelsfout – hy’t ’n Rosebud-speler sonder die bal geplettervat – het die Saints se doppie geklink. Edwin Saterdag, die flank, het breëbors die strafdoel van 40 m weg vir Rosebuds se sege oorgeklits.