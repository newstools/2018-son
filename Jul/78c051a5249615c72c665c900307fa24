’N STREEKHOSPITAAL met plek vir amper 600 pasiënte, ’n nuwe vaardigheidskool en die opgradering van vier skole. Dit is waarna inwoners van Manenberg kan uitsien wanneer die stedelike vernuwing van die buurt voltooi is. Die Manenberg-gemeenskap se steering committee en die Wes-Kaapse regering het vandeesweek ’n ooreenkoms oor die opgradering bereik. Luidens ’n verklaring van die premier van die Wes-Kaap, Helen Zille, se kantoor is dit ’n historiese ooreenkoms. Dis omdat dit baie lank gevat het vir albei partye om oor die besonderhede van die opgradering saam te stem. “Die besprekings oor die opgradering kom sedert 2014 aan,” lui die verklaring. Een van die uitdagings was om grond te identifiseer waar die hospitaal gebou moet word. Die geskikste plek sou wees op die hoek van Duinefontein- en Turfhall-weg waar die Hoër­skool Silverstream en die Laerskool Sonderend geleë is. Oorgebou Die betrokke partye, onder wie die Stad Kaapstad, het toe besluit dat die Hoërskool Silverstream ’n vaardigheidskool moet word. Hulle wil ook hê dit moet opgerig word by die ou G.F. Jooste-hospitaal in Duinefonteinweg. Die laerskole Edendale en Sonderend sal een groot skool word. Die laerskole Manenberg en Rio Grande sal ook oorgebou word. Die nuwe Klipfontein-streekhospitaal sal in fases gebou word. Eerstens sal ’n gedeelte met plek vir 226 beddens gebou word. Met die voltooiing van die volgende fase sal daar 418 beddens beskikbaar wees. Uiteindelik sal daar altesaam 594 beddens beskikbaar wees. Luidens die verklaring sal die hospitaal ’n verwysingshospitaal in die gebied wees. Dit sal ook die ander hospitale se dienslading verminder. Meer besonderhede oor die projek sal later bekend gemaak word.