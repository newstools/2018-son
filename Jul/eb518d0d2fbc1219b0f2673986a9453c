DAAR is net ag weke oor voordat die nuwe Pro14-seisoen begin, en dit lyk darem asof ’n borgskap en nuwe spelers in die vooruitsig is vir die Southern Kings. Die Kings is die laaste ruk baie stil oor veral die kontraktering van meer spelers. So stil, dit het amper gevoel of alles tot stilstand gekom het. Dié franchise se bedryfshoof, Charl Crous, sê egter daar is dalk positiewe wendings in die vooruitsig. Crous sê: “Ons en SA Rugby voer tans sensitiewe onderhandelings met ’n voor­nemende borg, en daarom is dit tans moeiliker om nóg spelers te kontrakteer. “Dis ’n proses waardeur gewerk moet word, en hoewel dit in ’n sekere mate frustrerend is, is dit tog eindelik veronderstel om voordelig te wees vir die franchise.” Crous sê hy wil nie “onrealistiese” verwagtinge wek nie. Hy het dit nie genoem nie, maar ’n geval van sulke verwagtinge ’n paar jaar gelede moes in sy agterkop gewees het. Dit was toe gerugte versprei is dat die vorige grootbaas van die Kings, Cheeky Watson, vertel het dat hy ’n noemenswaardige borgskap gereël het. Dat Crous sê SA Rugby is betrokke by die onderhandelings, behoort die Kings se ondersteuners meer gemoedsrus te bied. Hy sê omdat die seisoen binnekort begin, besef alle partye die dringendheid van die situasie. Veral die hoofafrigter, Deon Davids, voel vir seker ietwat onrustig omdat hy nog nie met ’n groot genoeg groep kan voorberei nie. Kern-groep Die Kings het tans 29 gekontrakteerde spelers en nóg ’n groep wat regstaan om in te val sodra administratiewe sake­ afgehandel is. Crous sê: “Natuurlik is dit nie die beste scenario nie, maar anders as verlede seisoen het ons dié keer darem ’n kerngroep spelers wat reeds onder Deon oefen.” Dries Swanepoel (van die Bulls, maar nou by die Cheetahs) en Bjorn Basson is spelers wat vir die Kings wou speel.