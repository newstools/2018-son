DIE Bulls wil môre op Loftus Versfeld teen die Jaguares wys hulle is steeds baas van hul eie plaas. Handré Pollard sal die Bulls in hul laaste tuiswedstryd in vanjaar se Superrugby-kompetisie aanvoer. John Mitchell, Bulls-afrigter, het besluit om geen veranderinge aan sy span te maak wat laas naweek teen die Sunwolves verloor het nie. Volgens Pollard is dit tyd om van die nederlaag teen die Japannese span te vergeet, want die Jaguares is vanjaar baie gevaarlik. “Gaan kyk net na hul posisie op vanjaar se punteleer. Dít sal jou vertel hoe ’n taai span die Jaguares is,” het Pollard gesê. “Hulle speel tans uitstekende rugby. Maar hulle speel die naweek in ons agterplaas en ons moet vir hulle wys wie baas is in ons huis. Ons skuld Loftus se lojale ondersteuners ’n goeie show.” Die Bulls kan met ’n sege oor die Jaguares die Sharks en Lions ’n groot guns bewys in die wedloop vir kwalifisering vir Superrugby se uitspeelwedstryde. Die Lions geniet die naweek ’n loslootjie, maar sal ná die Bulls-wedstryd weet wat hulle nog moet doen om die wenners van die SA konferensie te word. Die Lions sluit volgende week die groepfase met ’n tuiswedstryd teen die Bulls af. Klop die Jaguares die Bulls, is hulle baie naby daaraan om as wenners van die SA konferensie gekroon te word. Die Sharks moet die Stormers klop en op ’n Bulls-gunsie en ander uitslae uit Australasië staatmaak om vir die play-offs te kwalifiseer. Die Bulls-span: Warrick Gelant, Jamba Ulengo, Jesse Kriel, Johnny Kôtze, Divan Rossouw, Handré Poilard (k), Embrose Papier, Hanro Liebenberg, Jannes Kirsten, Marco van Staden, RG Snyman, Jason Jenkins, Conraad van Vuuren, Jaco Visagie, Pierre Schoeman. PLAASVERVANGERS: Edgar Marutlulle, Simphiwe Matanzima, Matthys Basson, Mornay Smit, Thembelani Bholi, Nick de Jager, Ivan van Zyl, Manie Libbok, Dries Swanepoel.