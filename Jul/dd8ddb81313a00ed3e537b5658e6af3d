VIER mans van die Strand is Sondagoggend in Hoofweg in die Strand gewond terwyl hulle in ’n kar buite ’n nagklub gesit het. Faeeq “Boboy” Titus is in die arm getref, Johan Christians in die nek, Malcolm Nasson in die kop en Caydon Bester in die been. Hulle word almal in die hospitaal behandel. Volgens die polisie het die voorval omstreeks 03:40 plaasgevind terwyl die vier in ’n kar buite die nagklub 7 On Main gesit het. Een van die mans het glo bande met die onder­wêreld. Die polisie sê hulle kan nog nie die motief vir die misdaad vasstel nie. Die skieter het glo van die see se kant af gestap gekom. Ná ’n ondersoek het die polisie ’n man by sy huis in hegtenis geneem. Mense met inligting kan kapt. Belinda Rossouw by 082 522 2610 of lt.kol. Franklin Plaatjies by 082 469 3359 bel.