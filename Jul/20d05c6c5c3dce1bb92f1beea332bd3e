DUISENDE werknemers van die Poskantoor (SAPO) en Telkom staak sedert 6 Julie. GroundUp berig dié werkers­ is geaffilieer by drie vakbonde – die Communication­ Workers Union­, die South African Customs­ Union, sowel as die Democratic Postal­ and Communications­ Union. Die werknemers eis ’n 12%-salarisverhoging, maar SAPO hou vol hy kan net ’n 6%-salarisverhoging van 1 Augustus af vir al sy werkers bekostig. Die staking het honderde begunstigdes van maatskaplike toelae gestrand. Nomzamo Khuse van Sweetwater het gister van 05:00 af al in die tou gestaan. “Toe ons opdaag, was die deure gesluit. Die werknemers het gesê hulle kan ons nie help nie,” sê sy. “Dis duidelik dat ons huis toe gaan sonder om betaal te word.” ’n Poskantoorwerker wat anoniem wil bly, sê die werknemers is kwaad, want hulle het geen verhoging in drie jaar gekry nie. “Ons word met werk oorlaai. “Ons werk oortyd, maar ons word nie goed betaal nie,” sê die werker. “Die werk is uitputtend, want ons werk met beneficiaries­. Ons maak 05:00 oop en dan gaan ons 20:30 huis toe. Dis meer werk en min geld.” Dit kom nadat die werknemers van die South African Social Security Agency (Sassa­), wat by die Public Servants­ Association (PSA) geaffilieer is, na die onderhandelingstafel teruggekeer het. Dis nadat dié werknemers ’n maand gelede begin staak het. Hulle het ’n 7%-salarisverhoging verwerp en eis ’n 13%-salarisverhoging.