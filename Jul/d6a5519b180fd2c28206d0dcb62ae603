DIE Suid-Afrikaanse rugby­gemeenskap rou saam met die Oos-Kaapse klub Swallows. Mark Alexander, president van Suid-Afrikaanse Rugby, het gister sy meegevoel betuig met die familie, vriende en spanmaats van drie lede van Swallows wat die naweek in ’n motorongeluk dood is. Swallows se kaptein, Mzwandile Yalezo (29), die vaskopstut, Onke Gqadushe (27) en die spanbestuurder, Tyron Roberts (49), was Saterdagaand tussen Nxarhuni en King Wil­liam’s Town op pad toe hul motor omgeslaan het. Roberts was ook gedurende die SuperSport Challenge die logistieke bestuurder van die Grens-Bulldogs. Twee ander spelers, Lukhanyo Siyobi en Samkelo Mabombo (albei losvoorspelers), het ligte beserings opgedoen. Swallows se klub is in Mdantsane net buite Oos-Londen. Dié klub vier vanjaar sy 107de bestaansjaar. Saterdag het Swallows Ocean Sweepers met 24-16 geklop om hul kans te versterk om eerste te eindig op die punteleer in die Grens se Superliga en sodoende vir die Gold Cup te kwalifiseer. “Die tragedie ná ’n oorwinning wat dalk ’n liga-titel vir die klub kan beteken, is hartverskeurend. “Rugbymense rou saam met Swallows en Grens. “Rugby is ’n hegte gesin, veral in die Oos-Kaap, en die verlies van die drie spelers sal erg gevoel word deur almal wat hulle geken het,” het Alexander se verklaring gelui. –SA Rugby