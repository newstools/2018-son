SEKURITEIT op alle stasies moet dadelik opgeskerp word. Só sê Nceba Hinana, voorsitter van die staande komitee oor vervoer en openbare werke in die Wes-Kaap en DA-woordvoerder oor vervoer. Dít kom nadat Hinana Kaapstad-stasie gister besoek het ná Saterdag se vernietigende brand. Treinwaens op platforms 15 en 16 is aan die brand gesteek. Sewe treinwaens is vernietig. Net in Junie het Metrorail 11 treinwaens verloor. Hinana en die streek­bestuurder van Metrorail in die Wes-Kaap, Richard Walker, het oor die van­dalisme gepraat. Volgens Hinana kan hulle nooit tevrede wees met die stand van sake nie; alle vervoer moet altyd verbeter. “Ons skuld dit aan die stakeholders, wat die pendelaars is.” Hy het gesê die departement van vervoer en openbare werke het ’n memorandum van verstandhouding met die Passenger Rail Agency of South Africa en Stad Kaapstad geteken om R16 miljoen toe te ken om Metrorail se sekuriteitsmaatreëls te verbeter. Walker het gesê die probleme met die vandalisme van waens het omtrent Oktober 2015 begin. Sedertdien is 122 treinwaens reeds aan die brand gesteek. “Ondersoeke is aan die gang om te kyk wat die oorsaak van die brandstigting is.” Son het Hinana gevra wat die DA op die stasie soek, maar hy het gesê hy is nie as verteenwoordiger van die DA daar nie; hy is daar as voorsitter van die staande komitee. In ’n verklaring wat Hinana later uitgestuur het, het hy gesê die DA in die Wes-Kaap is toegewyd daaraan om te verseker dat pendelaars ’n veilige, betrou­bare treindiens het. Transnet het gesê hy is laatoggend in kennis gestel en werk daaraan om dit reg te maak. ’n Enkelspoorlyn is in werking gestel en die spoorlyn sou teen 15:00 reg wees.