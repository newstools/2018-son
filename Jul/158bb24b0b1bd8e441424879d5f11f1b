ASHWIN Willemse, wat onlangs ten aanskoue van miljoene kykers uit die SuperSport-ateljee geloop het, het gister sy stilte verbreek. Dit kom nadat die voormalige Springbok-vleuel gister sy meestersgraad in bestuurswese ontvang het. Ashwin het dae lank in die sosiale media getrend toe die voorval die rassedrukpot laat oorkook het. Ashwin en sy vrou, Michelle, se prestasie is eerste op die Universiteit van die Witwatersrand (Wits) se Twitter-blad gedeel. Luidens die twiet het Ashwin en sy vrou, Michelle, gister graad gevang. Ashwin het met ’n onderskeiding sy meestersgraad in bestuurswese in entrepreneurskap en die skepping van nuwe ondernemings verwerf. Michelle het haar graad in filosofie gevang. Hy het gister aan Son gesê hy het baie ure in die meestergraad geploeg: “Ek het dieselfde ure as al die ander mense en moes tyd maak om my meesters te voltooi.” Hy sê sy volgende stap is die doktorsgraad. Volgens hom is so ’n prestasie binne almal se bereik. “Enigeen kan dit doen.” Die gemeenskapsgroep Khoisan Defiance Campaign sê hy is trots op Ashwin se prestasie. “Hy dra die vlag en torch van ons demokrasie. Ons is trots op die sportman, aktivis, leier en held. Opvoeding maak ons vry en is ook die weg uit armoede. Jou prestasie wys dat ’n mens se wil enige uitdaging, insluitend gangsterism en armoede, kan oorwin,” lui ’n verklaring van die Campaign. Maar nie almal was so happy en trots op Ashwin nie. Toe SA Rugby Ashwin se prestasie op sy Facebook-blad deel, het mense na mekaar gehap en Ashwin name genoem. Ene Morné het geskryf: “Snaaks dat so ’n educated man van die verhoog afloop soos ’n baba. Net omdat iemand educated is, meen nie hulle weet hoe om hul brein te gebruik nie.” Nog ’n snaar, Rob, het ewe sarkasties gevra: “Beteken ’n graad van enige van Suid-Afrika se universiteite dan nog iets?” ’n Meneer Vetter het ook geskryf: “Ek hoop nie dis ’n graad in taal en uitspraak nie. Of is dit spraak en drama? Ashwin se jare lange vriend André de Bruin was glad nie beïndruk met dié comments nie. “Ek weet wat die graad vir Ashwin beteken en ek is baie happy vir hom. Nou kom die mense wat hom nie rêrig ken nie en kraak hom as mens af. Dan val hulle nog bruin mense se dialek ook aan. Dit is vir my onaanvaarbaar.” Intussen berig Sport24 dat Naas Botha ná die uitstapdebakel van môre af terug is op die kassie. Sedert Ashwin op 19 Mei uit die ateljee geloop het, het nie Nick Mallett, Naas óf Ashwin weer op die Super Rugby-stel verskyn nie.