NELSON Mandelabaai se hoof-opgaardamme is altesaam net 18,8% vol, het die munisipaliteit Maandag bekend gemaak. Volgens die Metro is die Kouga- en Churchilldam onderskeidelik net 7,17% en 15,97% vol. Die Impofu- en Groendal-dam is onderskeidelik 29,9% en 40,1% vol. Die munisipaliteit sê goeie reën is Donderdag en Vrydag gemeet in die areas waar die opgaardamme geleë is. By die Churchilldam is tussen 5 en 33 mm gemeet. Gevaarsone Kupido Baron, munisipale woordvoerder, sê ’n mens sal eers oor sowat drie dae kan sien watter verskil die reën gemaak het wanneer dit klaar in die damme gevloei het. Die munisipaliteit het laas week strenger waterbeperkings ingestel toe die damvlakke tot onder 20% gedaal het. Die burgemeester, Athol Trollip, het Sondag in ’n verklaring gesê die Metro is ten spyte van die goeie reën nog nie uit die gevaarsone nie.