SY DOELWIT in die lewe is om die skrywers van die wêreld te verenig. Jeffrey Jaftha, oorspronklik van Port Elizabeth, het die J3 Media-projek geloods om 100 lees- en skrywerklubs binne twee jaar landwyd te vestig. Tans fokus hy net op Afrikaans en Engels, en dan later op Xhosa. Jaftha is ’n digter wat al ’n digbundel gepubliseer het. “Die probleem hier in ons land is dat die meeste leerders, veral onder die laer grade, nie met begrip kan lees of skryf nie,” vertel Jaftha. “En hier in ons gemeenskappe is hope kreatiewe talent wat ontgin moet word. Ons bied werksessies aan waar lees en skryf by skole, biblioteke, ouetehuise, kerke en tersiêre instansies aangemoedig word. “Ons probeer dié instansies uitdaag om skryf- en leesklubs te vestig. “Ons probeer skrywers aanmoedig tot publikasie, want baie mense skryf, maar dan lê die skryfstuk in ’n hardcover-boek in ’n laai of op die rekenaar. “Ons wil skrywersklubs, veral by skole, aanmoedig om ge­samentlik te publiseer – soos stories en kortverhale van hul onderwysers en leerders in een boek. “Ons het die projek in die Oos-Kaap geloods en wil dit graag nasionaal uitbrei. “Ons het die projek in Mei in die Wes-Kaap begin by Symphony Primêr in Belhar,” voeg Jaftha by. Die langtermynplan is om die projek nasionaal te vat. “Ons sal dan inligting deurgee as daar enige skryfkompetisies is. Ons sal dan die vordering van die lees- en skryfklubs monitor. “Die hele projek word tans uit ons sak befonds omdat dit vir my en my vrou, Paulina, ’n passie is. “Ons beplan ook die stigting van ’n organisasie sonder wins­bejag vir verdere befondsing. “Ons gaan ook forums skep vir skrywers om hul werk aan die publiek bekend te stel. “Só kry ons jou aan die skryf om jou stories te vertel.” Vir meer inligting, kontak Jaf­tha by jeffreyjaftha@gmail.com, op Facebook of op WhatsApp by 065 190 7679.