DIE daghospitaal in East­ridge, Mitchells Plain, was gister gesluit nadat ’n vermeende gangster in die plek doodgeskiet is. Die 23-jarige man, wat tot dusver net as Junior bekend is, is omstreeks 10:45 in die kop geskiet en is op die toneel dood. Hy het in Beacon Valley gewoon. Junior was na verneem word saam met sy girlfriend en hul baba by die daghospitaal. Volgens omstanders het die verdagte ’n helmet opgehad en met ’n motorfiets van die toneel af weggejaag. Die voorval het ten aanskoue van verskeie pasiënte gebeur. Die daghospitaal is net ’n hanetree weg van ’n polisiestasie. Die pasiënte het geskree en met hul babas op die vloer geval toe die skietery uitbreek. Die polisie het die slagoffer se meisie van die toneel af weggeneem. Volgens ’n ingeligte spruit die skietery uit ’n voorval Vrydag toe die laitie van die leier van die Nice Time Kids in Beacon Valley geskiet is. Dit is, na verneem word, die Spoilt Bratz en Nice Time Kids wat mekaar nou so uitroei. Volgens JP Smith, burgemeesterskomiteelid van veiligheid en sekuriteit in die Stad Kaapstad, het die 23­jarige man die hospitaal besoek. Smith sê: “Die onbekende man het by die fasiliteit ingekom en die man (Junior) geskiet. “Die hospitaal is gesluit en pasiënte is na nabygeleë mediese fasiliteite verwys. “Die Mitchells Plain­gemeenskapsgesondheidsentrum is gevra om die siek kinders te behandel. Die personeel het ook ná die voorval berading ontvang.” Volgens lt.kol. Andrè Traut, ’n woordvoerder van die polisie, het die verdagte van die toneel gevlug. Die motief vir die moord is nog onbekend. Versprei Niemand is nog gearresteer nie, maar ’n moord­dossier is aangelê. ’n Video van die skietery het minute ná die voorval soos ’n veldbrand in die so­siale media versprei. Volgens Ashley Potts van die Mitchells Plain-polisiëringsforum vermoed hulle dit kan verband hou met die skietvoorval gisteroggend by die hospitaal. Potts sê: “Dit is nog ’n groot raaisel hoe die verdagte met ’n vuurwapen by die sekuriteit verby gekom het. “Die polisie het geen plan hoe om die toenemende bendegeweld te hanteer nie en ons is die laughing stock van die gemeenskap. “Die provinsiale en nasionale polisie moet intree om die bendegeweld te stop. “Daar is dié maand al nege moorde by die Mitchells Plain-polisiestasie aangemeld. “Dit sluit nie moorde by die Lentegeur- of Strand­fontein-polisiestasie in nie.”