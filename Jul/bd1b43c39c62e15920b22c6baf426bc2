NÁ HAAR 80 jaar skyn die son steeds vir ouma Rachel April van Macassar. Ouma Rachel, van Rubensweg, het Vrydag 80 jaar oud geword en sê sy mis nooit haar Son nie. “Ek lees elke dag my Son. Dit bring my groot plesier. Ek het geen spesifieke voorkeur oor enige deel van die koerant nie. Elke stukkie nuus is vir my belangrik,” sê die op en wakker ouma. Sy sê Son is haar inligtingsbron oor dinge wat in die wêreld aangaan. “Ek hou daarvan om te weet wat in ander plekke aangaan. “Ek lees ook somtyds oor mense wat ek ken en oor dié van wie ek jare laas gehoor het.” Ouma Rachel is ’n boorling van Prince Alfred Hamlet naby Ceres. Sy het as jong kind Kaap toe gekom om te werk om haar ouers te help. Sy lees haar koerant nog sonder ’n bril en geniet nog baie goeie gesondheid.