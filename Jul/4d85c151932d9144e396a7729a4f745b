MALEISIË se regering het ingegryp om sake vir die familie makliker te maak met die afsterwe van die legendariese Wes-Kaapse krieketspeler Saait Magiet. Die 66-jarige Saait is Dinsdag oorlede nadat hy ’n hartaanval gehad het. Hy was met vakansie in Maleisië. Rushdie, sy ouer broer, wat ook diep spore op die krieketveld getrap het en ’n voormalige sameroeper van die nasionale keurkomitee is, is verheug oor die Maleisiese regering se hulp. “Die regering help daarmee om die liggaam uit Maleisië na Suid-Afrika te bring. “Sonder dié hulp sou dit ’n lang proses gewees het, maar dinge het gou aan die gang gekom,” het Rushdie verduidelik. Saait was ’n veelsydige speler wat die Westelike Provinsie-krieketraad verteenwoordig het en in 1987 en 1991 kaptein van die Suid-Afrikaanse Krieketraad se span was. Hy het ook in 1982 vir ’n Sacos-span gespeel. Hy het van 1971 af 20 jaar lank eersterangse krieket gespeel. Hy was ook ’n knap rugbyspeler. “Saait en Rushdie is legendes onder die vaandel van Sacboc en sou ongetwyfeld vir ’n nasionale span kon speel as die geleentheid in ’n verenigde Suid-Afrika opgeduik het,” het die uitvoerende hoof van Krieket Suid-Afrika, Thabang Moroe, gesê.