DIE bloedbad op die Kaapse Vlakte is nou ’n volskaalse oorlog. Die regering het dus geen ander keuse meer as om die army in te roep nie. Dít is die woorde van ’n plaaslike raadslid vandeesweek. Hy is reg, maar hoekom nóú? Die oorlog is al jare aan die gang. En dis nie net op die Vlakte nie. Gaan kyk gerus wat op die platteland en in die Northerns in die Baai gebeur. Wat dinge kommerwekkender maak, is dat die minister van polisie, Bheki Cele, dié week ’n verslag uitgereik het waarin hy spog met die getal arrestasies die laaste paar maande as deel van Operation Thunder. Vir dié wat nie weet nie: Thunder is op die been gebring om bendegeweld op die Vlakte ’n bloedneus te gee. Cele het met Thunder se launch gesê die army is nie nodig nie, want dié operasie sal die job doen. Maar dis dan juis in die maande sedert die bekendstelling van Thunder dat bende-bullets selfs meer mense geëis het! Gemeenskapsleiers twyfel of Thunder so ’n groot sukses is soos wat Cele voorgee. Ja, geluk aan die cops vir die meer as 91 000 arrestasies – ’n daggakop hier en ’n geldwasser daar. Maar sit die regte mense vandag agter tralies? Nee, nie met die evidence wat ons mense daagliks in die gesig staar nie. Dis duidelik Cele moet liewer op die drug lords konsentreer. Leiers in die gemeenskap het bevestig: Die skietery gaan oor turf. Dwelmhandel beloop miljarde rande. Die deal­ers skroom nie om die kompetisie uit te haal nie, al sit jy met ’n kind op jou arm. In oorloë staan dit bekend as collateral damage. En as nuwe dealers op hul turf kom, word jy uitgehaal. Klaar. Cele en sy vertrouelinge moet hul fokus verander en diegene wat agter die moorde sit – die drug lords – behoorlik vasvat, toesluit en die tronk se sleutels in die see gooi.