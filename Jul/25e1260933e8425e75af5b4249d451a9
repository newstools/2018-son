WEDSYFERS kan soms baie misleidend wees – veral wanneer die Durban July ter sprake is. Wedders verbrand baiekeer hul vingers deur van ’n perd se vorm af te wyk en dan perde na te jaag wat geld lok. Saterdag se wedren, wat oor 2 200 m beslis word, is weer ’n goeie voorbeeld daarvan. Liege het die Summer Cup op ’n drafstap gewen, maar sy wedsyfers word as 30-1 aangegee. Hy is sekerlik ’n veel beter perd as wat dié syfers aandui. Star Express se syfers is 40-1, al het hy in sy voorlaaste wedren met Saterdag se gunsteling, African Night Sky, afgereken. Dit maak die 40-1 dus eintlik belaglik. Hoe sleg kan Star Express dan nou eintlik wees as hy African Night Sky kon klop? Fiorella (28-1) is ’n ander voorbeeld. Dié drie jaar oue dogter van Captain Al het met Snowdance – waarskynlik die beste perd in Suid-Afrika – afgereken. Hou haar gerus dop. En om dié prestasie in perspektief te stel, het Fiorella net met ’n halwe lengte teen Oh Susanna – waarskynlik die land se tweede beste perd – verloor. Enige van Snowdance of Oh Susanna sou die July kon wen. Tilbury Fort (18-1) is onlangs gekrastreer en dit sal ’n groot fout wees om hom weg te laat met die skitterende jong Lyle Hewitson in die saal. En as Candice Bass-Robinson nie gedink het Rocket Countdown (35-1) kan die July wen nie, sou sy hom mos nie ingeskryf het nie. Hou by die vorm. Dis die goue reël!