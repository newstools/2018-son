DIS jaar ná jaar dieselfde ou storie. Die span wat die Superrugby-titel wil wen, sal eers by die Crusaders moet verbykom. Die span van Sam Whitelock het gister opnuut ’n waarskuwing aan spanne gerig wat hul visier op die titel het toe hy ’n moedige Blues-span in Christchurch se AMI-stadion met 54-17 geklop het. Die wenspan was in die rustyd met 19-5 voor. Die Saders is sterk op pad na ’n ongeëwenaarde negende titel en in dié stadium van die geveg is dit onwaarskynlik dat hulle by die wenpaal geklop sal word. Die Crusaders het hul oorheersing duidelik gewys deur agt drieë teenoor drie te druk. Een van die Blues se drieë het ’n strafdrie ingesluit. Die Blues het egter vir ’n groot deel van die wedstryd moedig teruggeveg. In die 55ste minuut was die Crusaders se voorsprong slegs 26­-17, maar daarna het die Blues uitgesak en het die Crusaders die drieë begin inryg. George Bridge (linkervleuel) en Jack Goodhue (buitesenter) het die Blues die meeste probleme besorg. Bridge het drie spogdrieë gedruk, terwyl Goodhue twee keer agter die doellyn gaan draai het. Whitelock is in die 77ste minuut vir sy goeie spel met ’n puik drie beloon. Puntemakers: CRUSADERS – drieë: Jack Goodhue (2), George Bridge (3), Seta Tamanivalu, Sam Whitelock, Bryn Hall; doelskoppe: Richie Mo’unga (4), Mitch Hunt (3). BLUES – drieë: Melani Nanai (2), strafdrie.