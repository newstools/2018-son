IS NEYMAR van Brasilië ’n sokker-genius of net nóg ’n poser? Gemeet aan Vrydagaand se vertoning en sy span se uittog uit vanjaar se Wêreldbekertoernooi, blyk dit dat dié talisman en spelskepper beslis net ’n poser sal bly. België het Brasilië in die kwarteindronde met 2-1 uit die WB-toernooi in Rusland geboender. Dít was ’n wedstryd waarin Neymar glo sy beste voet voor sou sit en uiteindelik aan die wêreld sou bewys hy verdien om in dieselfde asem genoem te word as spelers soos Cristiano Ronaldo (Portugal) en Argentinië se Lionel Messi. Glorie Maar nes CR7 en die Messiah gaan Neymar ook die oorblywende wedstryd in vanjaar se toernooi op ’n TV screen sit en dophou. Die Brasiliaan het hom in Vrydagaand se wedstryd glad nie in glorie gehul nie. Sy vertoning teen die Belge sal onthou word vir ’n gekerm oor hoe hy van die bal af gestamp word en ’n aanhoudende geval waarvoor die skeidsregter geen tyd gehad het nie. Een ding is seker – as daar wel spelers is wat verdien om in dieselfde asem as die voorgestelde GOAT (Greatest of All Times) genoem te word, is dit België se Kevin de Bruyne en Eden Hazard. De Bruyne het met sy aangeewerk en sy span se eerste doel gewys waarom hy in klubsokker by Manchester United so hoog aangeslaan word. Hazard, reeds ’n ster by Chelsea in Engeland, was ook komkommerkoel wanneer hy die bal voor sy voete gedra het. Hy het ook aan Neymar gewys hoe ’n mens regtig moet val wanneer jou opponente jou pootjie. Hoewel Brasilië in die wedstryd sterk geëindig het, was die Belge regdeur die kragmeting in volle beheer en het hulle nooit paniekbevange gelyk nie. Vrydag se oorwinning sal ’n hengse hupstoot vir België se selfvertroue beteken vir wanneer hy volgende teen die Franse span te staan kom. Frankryk het op sy beurt in Rusland met elke wedstryd sterker en sterker vertoon.