DRIE gewapende mans het The Good News Community Church Vrydagmiddag in Stofile­straat in New Brighton beroof. Die polisie vra die publiek om hulle te help met inligting wat daartoe kan bydra dat die rowers in hegtenis geneem word. Kapt. André Beetge, ’n polisie­woordvoerder, sê een van die rowers het buite wag gestaan. Die ander twee is by die kerkkantoor in waar hulle afgekom het op sowat 15 lid­mate wat kos berei het vir ’n kerkgeselligheid. Beetge sê die rowers het selfone en kontant van die weerlose lidmate geëis. Ondersoek Die skuim het ses selfone, kontant en ander eiendom gebuit. Geen van die kerk se kontant is gebuit nie en geen skote is gevuur nie. Enigeen met inligting wat die polisie kan help met die ondersoek, kan die speurders van die New Brighton-polisiestasie bel by 082 303 0540 of 082 296 7774. Die polisie se Crime Stop-sentrum kan ook gebel word by 08600 10111.