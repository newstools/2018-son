’N SESTIENJARIGE seun se lewe is kortgeknip toe hy vir geen rede doodgeskiet is. Nathaniel Downes, ’n gr. 9-leerder aan die Hoërskool Crestway in Retreat, is Woensdag omstreeks 10:00 in Rosestraat in Hillview afgemaai, sê konst. Noloyiso Rwexana, ’n polisiewoordvoerder. “Ons ondersoek nog die omstandighede rondom die voorval. Die verdagtes in die voorval is steeds op vrye voet.” Die motief vir die skietery is nog nie bekend nie, maar hou glo verband met bendebedrywighede. Inwoners van Hillview in Muizenberg sê Nathaniel was nie ’n gangster nie. Sy ouer broer is sowat vier maande gelede ook doodgeskiet. Die tienerseun se ma was te getraumatiseer en wou nie eens na die toneel gaan waar haar seun geskiet is nie. Na verneem word, het ’n gemeenskapslid gereël dat sy en haar twee ander kinders traumabehandeling kry. Frank Bokhost van die Muizenberg-gemeenskapspolisiëringeenheid wou by navraag geen kommentaar lewer nie. “ ’n Mens moet baie versigtig wees wanneer dit by bendes en hul bedrywighede kom,” was Bokhost se enigste kommentaar.