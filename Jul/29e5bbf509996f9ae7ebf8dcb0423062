CALITZDORP. – In die skoolvakansie ly baie kinders in Kannaland honger. Jafta Apollis, ’n inwoner, sê: “Terwyl die kinders in die kwartaal minstens drie keer by die skool kos kry, is baie nou aangewese op hulself. “Die meeste mense is óf op AllPay óf seisoenwerkers en daarom is die hongersnood erg.” Nog ’n bekommerde vrou sê: “Sien julle daai boom? “Ek het drie meisietjies van die peule onder die boom sien optel en oopbreek. Hulle het dit net daar gesit en eet. “Die kinders het gesê daar is nie kos in die huis nie. Toe gee ek hulle maar elkeen twee snytjies jam en brood. “Mense voer dan daai peule vir hul varke.” Son het ook vasgestel dat daar weinig sopkombuise is of dat dit onvoldoende is. Gestroop Ook in dorpe soos Ladi­smith word jong kinders in die dorp aangetref waar hulle óf vir ’n stukkie brood vra óf vir geld om brood te koop. In Zoar word van die gemeenskap se groentetuintjies saans gestroop. Dirk Abrahams sê: “Wanneer ou wingerdstompe uitgehaal word, kom die kinders en dan haal hulle die droë rosyne van die takke af. So erg is die hongersnood soms.” Apollis voeg by: “Die welsyn sou kastig hampers kom uitdeel het. Maar hy vat mos nie klein dorpies kop toe nie.” Jakob Willemse, ’n gemeenskapswerker, vra: “Waar is die kerkleiers en koerante? “Almal het voorstelle, maar dit word nooit omgesit in dade nie. Ons sal moet saamstaan. “Skole, kerke en besighede sal moet hande vat, want armoede en hongersnood dra by tot misdaad.”