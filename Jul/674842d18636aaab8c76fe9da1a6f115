DIE gunsteling, African Night Sky, is onder groot druk om die Durban July Saterdag op Greyville te wen. Die Justin Snaith-perd word deur Grant van Niekerk gery. Gunstelinge het egter ’n power rekord by die July en daarom hoop duisende wedders dat African Night Sky dié keer aan hul verwagtinge sal voldoen. Verlede jaar se gunsteling, Al Sahem, het die tweede plek uitgeloop, terwyl Bella Bella, die gunsteling in 2016, met die sesde plek tevrede moes wees. In 2015 het Legal Eagle as die groot gunsteling weggespring, maar het net vyfde verby die wenpaal genael. Legislate en Heavy Metal het in onderskeidelik 2014 en 2013 ook die gunstelinge op hul neus laat kyk. Snaith slaan African Night Sky hoog aan, maar ’n oorwinning in die July kom nooit op ’n skinkbord nie. Die druk is ook groot op Van Niekerk. Hy is een van 13 jokkies wat nog nie dié prestigeryke wedren gewen het nie. Hulle spring weg uit hok 10 – ’n posisie wat deur Van Niekerk as “heel aanvaarbaar” beskou word. Die wenpaal sal kort ná 16:20 aandui of ’n gunsteling uiteindelik weer die July gewen het.