DIE saak teen Dino Michael (49), ’n voormalige DJ van Good Hope FM, en sy vrou, Janine (39), is gister in die Kaapse landdroshof uitgestel. Die egpaar is in April in hul posh huis in Tamboerskloof, Kaapstad, vasgetrek. Dít nadat dwelms ter waarde van R2,6 miljoen en sowat R300 000 kontant na bewering in hul besit gevind is. Ondersoek Son het destyds berig dat die egpaar se arrestasie gevolg het ná ’n gesamentlike operasie deur die Valke se dwelmeenheid en die SAPD se misdaadintelligensie-eenheid. Hulle het gister vir die tweede keer in die hof verskyn. Hul saak is tot 7 Augustus uitgestel vir verder ondersoek. Adv. Pete Mihalik, die sogenaamde high-flyer-prokureur, het namens hulle verskyn. Adv. Adiel Jansen kla aan namens die staat.