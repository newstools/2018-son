DIE Willowvale-polisie het ’n 47-jarige man vasgetrek op ’n aanklag wat verband hou met die onwettige besit van ’n vuurwapen en ammunisie. Kapt. Jackson Manatha, polisiewoordvoerder, sê die verdagte is Dinsdag omstreeks 22:30 gearresteer in die Ntshingeni- informele nedersetting in Chafutweni Village. Hy sê die man is in hegtenis geneem nadat die polisie waardevolle inligting ontvang het dat hy in besit is van ’n ongelisensieerde vuurwapen. ’n Norinco-pistool en nege koeëls is in die verdagte se besit gevind. Die vuurwapen sal gestuur word vir ballistiese toetse om vas te stel of dit gebruik is in ander misdade in Willow­vale en omliggende areas. Die verdagte het gister in die Willowvale-landdroshof verskyn op aanklag van die onwettige besit van ’n vuurwapen en ammunisie. Brig. Ngangema Xakavu, bevelvoerder van die Butterworth-kluster, het die Willowvale-polisielede geprys omdat hulle die villages skoonmaak van onwettige vuurwapens.