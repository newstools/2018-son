DIE boulaanval van Suid-Afrika se vrouekrieketspan strewe na groter bestendigheid. Dit was een van die groot besprekingspunte toe daar hierdie week ’n naatboulerskamp in Pretoria gehou is. “Dit is fantasties dat ons die talent in die nasionale span het,” het die prestasiebestuurder van Krieket Suid-Afrika, Vincent Barnes­, gesê. “Ek is egter besorg daaroor dat ons met vier boulers onder die eerste elf op die wêreldranglys nie baie beter as ’n bouleenheid vaar nie. “Ons moet meer kere spanne uitboul. Ons het hierdie regtig goeie aanval, maar boul nie so goed soos ons kan nie.” Shabnim Ismail (2de), Marizanne Kapp (3de), Ayabonga Khaka (8ste) en Dané van Niekerk (11de) is die Proteas hoog op die boulersranglys. Die Proteas se naatboulers en boulers van die Nasionale Akademie was by die kamp waar die bouldiepte van Suid-Afrika onder die loep gekom het. Tumi Sekhukhune is een van die Akademiespelers wat verheug daaroor was om die kamp by te woon. “Dit was opwindend om betrokke te wees en dit het my laat besef wat ek nog moet doen om die nasionale span te haal,” het Se­khukhune gesê.