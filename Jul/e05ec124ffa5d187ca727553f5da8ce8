NAGENOEG 7 000 werkers van die Nelson Mandelabaai-munisipaliteit maak daagliks seker die vriendelike stad word goed beman. Dié toegewyde werkers dien daagliks meer as 1 miljoen inwoners van die stad. Dis hoofsaaklik armes, wat die meerderheid van die stad se demografie beslaan. Dit is om dié rede dat besluit is om nuwe lewe te blaas in die Metro se Employee Awards Programme. Toegewyde werkers kan deur middel van dié program behoorlik erkenning kry vir hul harde werk. Die munisipale woordvoerder, Mthubanzi Mniki, het gesê die munisipaliteit is daarop toegespits om ’n veilige, innoverende, inklusiewe en goed geoliede stad te wees. “Die program was ’n paar jaar dormant, maar daar is besluit om weer daarmee te begin. Die toekennings gaan werknemers motiveer om ’n uitstekende diens te lewer en die ekstra myl te stap in die uitvoer van hul pligte,” sê Mniki. Allouise Nicholas het in 2013 ’n eerbewys ontvang omdat sy haar werk uit­stekend verrig. Sy werk nou al 11 jaar by die muni­sipaliteit. Nicholas is een van net twee vroue in die Metro se afdeling wat na die munisipale swembaddens omsien. Sy is ook ’n kranige vlugbalspeler en hou die Metro se naam hoog tydens wedstryde. Sy verower gereeld goud. Nicholas se bestuurder het haar vir die toekennings benoem nadat sy basies vrou-alleen die hele gebou by die Rose­dale-swembad uitgeverf het. Die verfwerk het haar nagenoeg vier maande geneem, en sy het dit boonop in die winter gedoen. Dan en wan het kinders van Rose­dale hand bygesit in ruil daarvoor dat hulle gratis kon swem. Terwyl die kinders gratis geswem het, het Nicholas besluit om van haar eie tyd te gebruik om hulle swem­lesse te gee. “Dit was wonderlik om te sien hoe van die kinders wat skaars kon swem, agterna behoorlik hul ding kon doen in die water. “Om erkenning te kry omdat jy jou werk goed doen, is iets goeds, maar ek is geleer om in die werkplek altyd my beste te doen.” Nicholas moedig ander werkers aan om daarna te streef om ’n toekenning te kry en hul kollegas te benoem. Die rolmodel is twee jaar ná die toekenning ook beloon met ’n verhoging in haar posvlak.