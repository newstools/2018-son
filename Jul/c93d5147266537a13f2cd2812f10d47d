NOG ’n nagmerrie-seisoen wag op die Southern Kings as daar nie binnekort ’n geldelike inspuiting gevind word nie. In ’n onderhoud met City Press het Deon Davids, die afrigter van die Kings, onthul dat daar tans net met 27 gekontrakteerde spelers geoefen word. Die res van die spelers wat saam met die span oefen of geoefen het, is spelers wat genooi is of op proefbasis ingebring is. Voor die afskop tot vanjaar se Pro14-kompetisie het Davids nog nie eens ’n nuwe voorspelerafrigter gevind, ’n permanente fisioterapeut aangestel en verskeie ander leemtes gevul nie. Daar is ná ’n vrot Pro14-debuut deur Charl Crous, die uitvoerende hoof van die franchise, belowe dat dinge sou verbeter. Met ’n bietjie meer as ’n maand oor voordat die kompetisie amptelik afskop, blyk dit nie asof dinge gou gaan verbeter nie. In die bykans drie jaar sedert Crous as sakehoof van die franchise oorgeneem het, kon die Kings nog nie een borg bekom nie. Voor en ná elke seisoen word beloftes van ’n nuwe borg gemaak, maar dit blyk asof plaaslike ondernemings nie in die ontwikkeling van rugby in die streek belangstel nie. Sou die Kings nog ’n swak seisoen in die Pro14 beleef, kan Europese rugby groter druk op die Suid-Afrikaanse Rugbyunie begin toepas om die Baaienaars uit die kompetisie te gooi. Die Kings kan heel moontlik deur die Sharks vervang word. Daar is vroeër vanjaar reeds berig dat die Durbaniete daaraan dink om Superrugby vir Europese rugby te los. Gary Teichmann, die Sharks se baas, het egter kouer water oor die gerugte gegooi. Die realiteit vir die Kings is egter dat sou al SA se voorste spanne in Europa gaan speel, die Baaienaars straks die onderspit kan delf.