CASTER Semenya handhaaf tans die beste peil van haar lewe. Die kanse is dus baie goed dat sy vanaand weer met ’n voortreflike vertoning vorendag gaan kom. Dít is wanneer sy gaan aantree vir die 1 500 m vir vroue op die Diamond League-byeenkoms in Lausanne, Switserland. Dié byeenkoms is die agste in die reeks van 14 wat deur die Internasionale Assosiasie van Atletiekfederasies (IAAF) aangebied word. Semenya het Saterdag met die beste vertoning van haar roem­ryke loopbaan in haar gunsteling-nommer – die 800 m vir vroue – in Parys in Frankryk haar staal gewys. Die 27-jarige boorling van die plattelandse dorp Ga-Masehlong in Suid-Afrika het die 800 m binne ’n indrukwekkende 1:54.25 afgeblits. Sy het haar vorige Suid-Afrikaanse rekord met byna ’n sekonde oortref. Dit was baie na aan die wêreldrekord van 1:53.28 van Jarmila Kratochvílová van die Tsjeggiese Republiek. Kratochvílová het dié rekord in 1983 opgestel. Semenya het ook vanaand ’n goeie kans om die Etiopiër Genzebe Dibaba se 1 500 m-wêreld­rekord van 3:50.07 te verbeter. Haar beste tyd in dié afstand is 3:59.92. Sy het nog nie so baie aan die 1 500 m deelgeneem nie. Die IAAF wil egter nuwe regulasies toepas wat sal beteken dat Se­menya voortaan nie aan middelafstandwedlope mag deelneem nie. Dit is tensy sy medikasie neem om haar hoë testosteroonvlakke – wat natuurlik in haar liggaam voorkom – te beperk. Daar word beplan om dit in November in werking te laat tree, tensy dié reël deur die Arbitrasiehof vir Sport onwettig verklaar word. Semenya het nadat sy die nuwe rekord in die 800 m in Parys opgestel het, gesê: “Ek is net ’n mens, en as jy ’n inspirasie vir die wêreld en die jeug wil wees nie, kan jy nie op negatiewe dinge fokus nie.” Dié Olimpiese en Wêreldkampioen is op ’n missie. Sy werk ongelooflik hard en dit sal as geen verrassing kom as sy vanaand die vrugte daarvan pluk nie.