NOMVULA Silvia Peter (104) van Moeggesukkel in Uitenhage is gisteroggend oorlede – op die 100ste herdenking van Madiba se geboortedag. Xolelwa Tokwe (30), een van Peter se kleinkinders, sê haar ouma het gister omstreeks 03:30 haar laaste asem uitgeblaas in Tokwe se ma se huis, waar sy gewoon het. Hoewel Peter nie siek was nie, was haar dood eintlik maar te wagte. “Sy het nie meer geloop nie en was pal in die bed. Sy was nie siek nie en is aan ouderdom dood. “Ons het verwag dat sy (binnekort) sou sterf omdat sy heeltyd gesê het haar ma gaan haar kom haal.” Tokwe voeg by hulle het wel nie verwag sy sou op Madibadag sterf nie. “Dit was ’n surprise.” Tokwe sê sy sal haar ouma se goeie hart mis. “Sy was ’n nice mens wat almal altyd gehelp het. Sy was ’n helper. “Sy was ook ’n wedergebore Christen wat ’n lidmaat was van die African Gospel Church in Kwa­Nobuhle.” Tokwe voeg by dat haar ouma oorleef word deur 3 van haar 6 kinders en meer as 20 kleinkinders. Twee dogters en ’n seun van Peter leef nog. Peter se man is in 1991 oorlede. Geen begrafnisreëlings is al getref nie omdat die familie nog wag vir die nodige dokumente, soos die doodsertifikaat.