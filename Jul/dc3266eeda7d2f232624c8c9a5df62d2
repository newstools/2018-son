DANKSY ’n nuwe gemeenskapsdagsentrum (GDS) kan mense amper op hul voorstoep gesondheidsdienste ontvang. Die nuwe GDS in Distrik Ses het amptelik sy deure oopgemaak. Die projek het R104 miljoen beloop. Die GDS het vier verdiepings en sal omvattende primêre gesondheidsorg aan sowat 70 000 mense verskaf. Dit sluit die mense van Woodstock, Soutrivier, Vredehoek, die Bo-Kaap, die middestad van Kaapstad en ander omliggende gebiede in. Selfs mense van so ver as Mitchells Plain kan by dié fasiliteit gesondheidsorg ontvang. Helen Zille, premier van die Wes-Kaap, het gister die LUR vir gesondheid, dr. Noma­french Mbombo, vergesel om die fasiliteit amptelik te open. Zille het gesê die Wood­stock- en Robbie Nurock-GDS het voorheen dié gemeenskappe bedien. Die nuwe sentrum word as ’n “state-of-the-art-fasiliteit” bestempel. Zille het gesê: “Hierdie nuwe fasiliteit vorm deel van die provinsie se besteding van R5,6 miljard aan gesondheidsinfrastruktuur sedert 2009. Altesaam R3,8 miljard is bestee aan nuwe en vervangende infrastruktuur en R1,8 miljard aan instandhouding.” Mbombo het gesê dié GDS is ’n voorbeeld van wat die departement se visie vir gesondheidsorg in 2030 is om sodoende ’n omvattende gesondheidsorgdiens aan die gemeenskap te verskaf. “ Toegang tot gesondheidsdienste is sentraal in my visie om gesonde, veerkragtige, welstandsbewuste individue te bou,” het sy gesê. Mbombo het bygevoeg dienste wat by die GDS in Distrik Ses ge­lewer word, sluit in voor­geboortesorg en die beëindiging van swangerskap, asook geringe chirurgiese prosedures. Laasgenoemde sluit die mediese manlike besnydenis in. Tydens die opening van die sentrum was daar vyf jong manne wat aan Son gesê het hulle het reeds dié mediese prosedure ondergaan. Die vyf, wat almal van Mitchells Plain is, het bygevoeg hulle is baie gelukkig met die diens wat hulle by die fasiliteit ontvang het. “Ons het sommer baie geleer oor gesondheid en vat nou die inligting en deel dit met ander jong manne in ons gemeenskap. “Ons doen n beroep op alle mans om dié prosedure te ondergaan,” het die oudste van die vyf, Keith Noah, gesê.