MOSSELBAAI. – Inwoners kan vir eers weer asemhaal voordat die dood intree. Die munisipaliteit hier se hemelhoë prysstyging vir grafte, vanaf R1 940 tot R6 500, het die spookasem van voor gekry nadat Dawid Kamfer, Icosa se raadslid, gedreig het met massa-mobilisasie oor die kwessie Kamfer en past. Niel Williams­ het Maandag ’n vergadering met kerkleiers en begrafnisondernemers gehad. “Daar is mense wat nou politieke munt hieruit wil slaan, maar as Icosa nie vir ’n dringende mosie gevra het nie, het die DA-raad die ander partye met die broek op die knieë gevang,” sê Kamfer. ’n Aksiekomitee is op die been gebring om verhogings af te skaal. ’n Begrafnisondernemer wat nie sy naam genoem wil hê nie, sê: “Dis uitbuiting van die armes. Ons in die begrafnisondernemersdiens weet wat ons mense se begrafnispolisse beloop. “Die koste gaan ons mense doodwurg. Daarom is ek bly dat die drukvergaderings plaasgevind het. Dis ’n oorwinning vir die gewone mense.” Kamfer sê hy glo sy mosie sal dalk nie slaag nie, maar sal aangepas word deur die raad om verlore aansien onder die kiesers terug te probeer wen. Intussen het die raad aangekondig dat ’n spesiale raadsvergadering gehou gaan word om die tariewe vir grafkoste te heroorweeg. Sodra ’n finale besluit geneem word, sal dit bekend gemaak word.