ENGELAND wil vandag voortbou op die opwinding wat hy sy fans in die Wêreldbeker-sokkertoernooi (WB) in Rusland bied. Die Three Lions kom vandag in die uitklopronde van die laaste 16 spanne teen Colombië te staan. Wen hy, dring Engeland die eerste keer sedert 2010 weer deur tot die kwarteindronde van ’n WB. Gareth Southgate (breier) sê hy onthou nog hoe ontevrede fans tien maande gelede papiervliegtuigies op sy spelers afgestuur het. En dís toe Engeland daardie dag in die Wembley-stadion vir dié WB gekwalifiseer het. En hy onthou ook hoe fans op sy spelers gevloek het toe hulle in die bus na hul hotel in Malta gery het. Ná drie wedstryde in die WB vanjaar sing die fans nou egter ’n ander deuntjie. En die rede daarvoor, sê Southgate, is omdat hulle “weer ’n band tussen ons en die publiek geskep het. “Ons sorg weer vir opwinding. Ek voel ons spelstyl het gewys waartoe Engeland-spelers in staat is.” Illusie Hy is egter onder geen illusie oor wat vandag vir sy onervare span voorlê nie. Southgate sê: “Vir van hulle gaan dit die vernaamste wedstryd wees waarin hulle nóg gespeel het. “Dis dalk nie die vernaamste nie – ons moet dít ook in perspektief plaas vir van die spelers.” – Sky Sports