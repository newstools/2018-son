DIE Wêreldbeker-sokkertoernooi in Rusland lewer steeds die een verrassing ná die ander op. Dié keer was dit Engeland wat Dinsdagaand in die Spartak Stadium in Moskou opslae gemaak het deur Colombia in die ronde van 16 uit te skakel. Dit was egter meer die manier waarop die Three Lions tot die kwarteindronde deurgedring het wat die wenkbroue laat lig het. Gareth Southgate (bestuurder) het ’n jong en onervare groep spelers Rusland toe geneem. En met Engeland se geskiedenis in groot toernooie was daar nie veel hoop nie. Nadat die Engelse egter die groepfase oorleef het met twee oorwinnings en ’n nederlaag teen België, is daar nou skielik nuwe lewe in Southgate se span. En die sege ná ’n penalty shoot-out oor Colombia het die spelers laat glo dat Swede Saterdag in die kwarteindronde ook ore aangesit kan word. Engeland het ’n slegte rekord in penalty shoot-outs. Hy is al vyf keer in groot toernooi só uitgeskakel. Dinsdagaand het die span se geluk gedraai