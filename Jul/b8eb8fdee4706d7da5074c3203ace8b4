WERKNEMERS van Axe Timber in Windvogel het begin staak vir hul reg tot ’n voorsorgfonds. Die nagenoeg 32 werkers het Donderdag besluit hulle down hul tools. Hulle het Vrydag voor die ingang van hul werkplek buitebande aan die brand gesteek en vryheidsliedjies begin sing. Die werkers is dit eens dat hulle van hul reg ontneem word om ’n voorsorgfonds te hê en dat hulle vir karige salarisse onder ongunstige omstandighede werk. Hulle is boonop vies oor hul werkgewer “buitestanders” inroep om hul werk te doen terwyl hulle staak. Ayanda Matshish sê hulle het die kwessie van die voorsorgfonds al verlede jaar gelug. “Ons is in kennis gestel dat die werkgewer dit nie kan bekostig om 7,5% vir ’n voorsorgfonds by te dra nie. Bedingingsraad “Ek dink dit is baie vreemd, veral in die lig daarvan dat een vrag pellets op ’n slag tot R300 000 kan inbring.” Akhona Twani beweer hulle word minder betaal as wat die bedingingsraad voorskryf. “Ons is veronderstel om R862 per week te kry, maar ons kry so om en by R600.” Volgens Bonita Olivier moet hulle maar bid die siektes hou verby, want hulle word nie sonder ’n doktersbrief betaal vir ’n siekdag nie. “Baie van ons maak gebruik van die kliniek, want ons kan nie privaat dokters bekostig nie. Die werkgewer aanvaar nie die brief van die kliniek nie, hoewel ’n dokter ons by die kliniek ook kom sien.” Richard Seymour, eienaar van Axe Timber, sê hy’t ’n ooreenkoms met die werkers bereik wat vir albei partye aanvaarbaar is. Hy sê die staking is net oor die voorsorgfonds.