HULLE was Sondag so opgewonde toe hulle by hul eie nuwe plekkie in Timothy Valley in die Baaise noordelike gebiede intrek. Dié opgewondenheid en begin van ’n nuwe lewe vir ’n enkelma en haar twee kinders het egter vier dae later op ’n tragedie uitgeloop toe hul shack tot op die grond afgebrand het. Die verwoestende brand het Rhoda Patel (33) se shack in Croatiastraat binne ’n oogwink verswelg en ál hul besittings vernietig. Dit is in die hartjie van die winter en Patel en haar kinders sit met niks. Emily Solomon, wat in die hoofhuis woon, se plek het ook ampertjies afgebrand. Sy vertel geskok: “Dit was net voor 09:00. Ek het net opgestaan en geruik dit brand. Toe ek die (agterste) deur oopmaak, het ek net vlamme gesien.” Solomon sê sy het in die proses baie rook ingeasem en het juis ’n bors waarmee sy sukkel. Sy en Rosie Buys, haar dogter, wou nie hospitaal toe gaan nie. Buys huil en vertel hoe sy geslaap het toe die brand begin het. “Ek het uitgegaan om te gaan kyk, maar toe is alles klaar in vlamme. Ek is dankbaar vir die gemeenskap wat gehelp het.” Gemeenskapslede het daarin geslaag om Solomon-hulle se meubels na veiligheid te dra. ’n Moedelose Patel sê: “Ek het voorheen in Bloemendal gewoon, maar ons het uiteindelik Sondag by ons nuwe plekkie ingetrek.” Sy werk by die car wash van ’n plaaslike vulstasie. “Ek was by die werk toe die oproep deurgekom het. “Hulle het vir my gesê my plek het afgebrand. Ek het eers gedink dis ’n joke.” Patel sê sy het Donderdagmiddag laat vir die eerste keer op die toneel gekom. Haar beddens, kaste, klere, kimbies, kos en geld is alles uitgebrand. Tot haar seun se hospitaaldokumente het verbrand. “Al wat ons nou oor het, is die klere wat ons aan het,” sê Patel met trane in haar oë. Sy voeg by haar vriend, wat verlam is, sou in ’n latere stadium by hulle intrek nadat hulle inge­settle het. Hulle sou ’n nuwe lewe begin. Shelmadene Saffier, ’n buurvrou, sê sy het gehelp om die brand te blus. “Die brand het voor 09:00 begin en die vlamme was baie hoog. Die hele hok het gebrand. “Mense het water agter in ons jaart kom haal en het selfs die pype gebreek vir water.” Mxolisi Zithumane, wat ook naby woon, sê: “Ons was daar by die winkel toe ons die rook gesien het. Ons het kom kyk om seker te maak. “Seker 20 mense, veral vroue van die gemeenskap, het emmers water aangedra. Ons het selfs die (water)pyp afgeruk om water te kry.” Zithumane voeg by die hok was klaar afgebrand teen die tyd dat die brandweer daar aangekom het. Oordoen Nicolene Talmaggies, ’n buurvrou van Patel, se badkamer het gedeeltelik gebrand. “Die toilet se pype en gordyne het gebrand. “Ons moet ál die plumbing laat oordoen. Rhoda en haar kinders moet maar by my kom slaap.” Patel sê sy is dankbaar vir die gemeenskap se hulp. Vrydag was vroue van die DA se Vrouenetwerk (Dawn) in wyk 38 by die huis om uit te vind wat Patel en haar kinders nodig het. Celestine van Vuuren, Dawn-voorsitter, het gesê raadslid Eddie Harker sal later ’n draai by die huis gaan maak.