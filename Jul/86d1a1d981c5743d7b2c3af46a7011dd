PRASA dek nou wel die mediese uitgawes van die slagoffer van die Ottery-treinbrand. Son verneem egter hulle weier om inligting oor die brand aan die slagoffer se regsverteenwoordiger bekend te maak. Leigh Jansen het die treinbrand oorleef omdat sy by ’n venster uitgespring het om van die vlamme te vlug. Dié ma het steeds ernstige brandwonde in die voorval opgedoen. Son kan vandag ook eksklusief berig Jansen se regs­verteenwoordiger is die geres­pekteerde John Riley. In e-posse in Son se besit sê Tokollo Mahlake, algemene bestuurder vir groep­versekering: “Aangesien Jansen nou regsverteenwoordiging het, laat dit ons g’n ander keuse nie as om ’n soortgelyke posisie in te neem vir die proses vo­rentoe.” Hierop het Riley gereageer vir deursigtigheid en haar reg om toegang tot die verslag sou ’n mens dink Prasa sou instem. Jansen het gesê sy raak nog angsbevange elke keer wanneer sy ’n trein hoor. Haar hand is ook in die voorval beseer. Sy het vertel: “Elke keer wanneer ek my hand wil gebruik, word ek her­inner aan my onvermoë om soos voor die brand te funk­sioneer.” In dieselfde voorval op 30 Mei is ’n vrou in haar laat 30’s oorlede. Sy was egter nie die enigste nie. Vlootkadet Gerald Gouws is op 21 Januarie 2016 in die treinbrand by Glencairn dood. DNS-toetse het twee maande ná die voorval bevestig die verkoolde lyk in die een treinwa was dié van die 23-jarige, oorspronklik van Uitenhage in die Oos-Kaap. Ten tyde van die voorval het ooggetuies vertel ’n jong man was die enigste in een van die twee treinwaens­ wat gebrand het. Richard Walker, streeksbestuurder van Metrorail, sê: “Ek weet net die identiteit van die slagoffer is lank ná die voorval bevestig. Ek sal die verslag moet kry om verder kommentaar te lewer.” Walker het ook aan Son bevestig hy het Jansen nog nie besoek of met haar kontak gemaak nie, maar het bygevoeg hy sal dit binnekort doen. Intussen is nog drie treinwaens Saterdag laatmiddag in ’n brand op Kaapstad­stasie verwoes. Net 30 uur voor dit het dr. Blade Nzimande, nasionale minister van vervoer, gesê Metrorail in die provinsie is ’n prio­riteit. Toe Son vra wat dit beteken, het die minister gesê: “Ons gaan meer aandag daaraan gee om vas te stel wat die oorsaak is. Ek sal ook baie meer na die streek kom. Ons sal vergader om te bespreek hoe ons die treindiens kan verbeter.” Die naweek se brand kom nadat vyf waens Donderdag by Retreat en sewe verlede Saterdag ook op Kaapstad-stasie verwoes is. Sedert Oktober 2015 is 145 treinwaens al verwoes. In 2016 alleen is 29 treinwaens in 7 afsonderlike voorvalle verwoes, teenoor 25 waens in 2015. In die 7 voorvalle vanjaar is 26 trein­waens al verwoes. Luidens ’n 2016/2017-veiligheidsverslag van die spoorveiligheidsreguleerder dra Metrorail die gevolge van dade van vandalisme, veral kwaadwillige dade van brandstigting in die Wes-Kaap. “Dit kan nie ontken word dat daar ’n mag is wat die spoornetwerk wil vernietig nie,” aldus Brett Herron, burgemeesterskomiteelid vir vervoer van die Stad Kaapstad. Hy het ’n beroep gedoen op enige persoon met inligting om na vore te kom. “Iemand moet iets weet. Hulle fail ons land en ons demokrasie deur stil te bly. Doen die regte ding en help ons dit alles stopsit.”