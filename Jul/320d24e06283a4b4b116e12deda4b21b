DIE Oostelike Provinsie-rugbyunie (OPRU) se voorbereiding vir die Curriebeker-kompe­tisie het begin met net 14 spelers. Son het betroubaar verneem dat dít die posisie is waarin die OP-breier, Ryan Felix, hom bevind toe die groep verlede week reeds begin oefen het. Volgens ’n ingeligte na aan die span is hulle van die spelers wat onder Felix gespeel het in die afgelope SuperSport Challenge. Talle van die spelers, soos JP Smith en Siya Mdaka, het reeds groener weivelde gevind. Gerugte doen egter die ronde dat die OP gereed is om sy planne vir die Curriebeker bekend te maak. En dit sluit dalk ook ’n paar aanwinste in. Die Southern Kings wil ook van hul planne begin finaliseer. Dis sodat hulle­ in alle erns met hul voor­bereidings vir die Pro14-kompetisie kan begin. Wat nog meer druk op die OP sal plaas, is dat die bepalings vir die Pro14-seisoen ook dié week bekend gemaak sal word. Die ingeligte sê die OP gaan dié week waarskynlik ’n aankondiging doen oor die Pro14- en Curriebeker-seisoen. Hy sê: “Afhangende van wat met die Kings gebeur, sal spelers dalk ook beskikbaar wees vir die OP.” Die Kings se bedryfshoof, Charl Crous, het verlede week aan Son gesê hulle en SA Rugby onderhandel tans met ’n borg. Hopelik word die beleërde Oos-Kaapse rugbyliefhebbers dié week goeie nuus gebied.