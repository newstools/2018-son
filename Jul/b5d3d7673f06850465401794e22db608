’N VROU is dood en 18 mense beseer toe ’n taxi gisteroggend op die N1 by Touwsrivier gerol het. Toe paramedics van ER24 en Metro Rescue op die toneel opdaag, was die taxi reeds op sy kant. Beseerde mense het om die voertuig gelê. Volgens ’n woordvoerder van ER24, Russel Meiring, het een vrou ’n klein entjie van die voertuig gelê. “Niks kon vir haar gedoen word nie. Sy was reeds dood.” Behandeling Volgens Meiring is nog twee mense ernstig beseer en tien ander se beserings het gewissel van lig tot matig. Hy het bygevoeg die pasiënte het op die toneel­ mediese sorg ontvang en is na die hospitaal geneem vir verdere behandeling. Volgens die Wes-Kaapse verkeershoof, Kenny Africa, was die taxi van die Oos-Kaap af op pad Kaapstad toe.