DAAR gaan binnekort ’n aankondiging oor Ashwin Willemse se loopbaan as rugby-analis vir Suid-Afrika se voorste sportuitsaaier gemaak word. Die voormalige Springbok is sedert hy in Mei uit die SuperSport-ateljee gestap het, nie weer as ’n analis vir Superrugby-wedstryde gebruik nie. Willemse was Vrydagaand die gasspreker by die Eden-sportraad se jaarlikse sporttoekenningsplegtigheid in die Oudtshoorn-stadsaal. Al het hy in sy aangrypende toespraak geen verwysing na die voorval in die SuperSport-ateljee gemaak nie, het hy Son op Sondag oor die nuutste verwikkeling ingelig. Volgens die oud-Springbok gaan daar dié week ’n persverklaring uitgereik word. Dit wil voorkom asof daar ’n ooreenkoms tussen hom en die base van SuperSport gesluit is. “Ek kan niks amptelik sê nie. Maar daar is beweging in ’n rigting. Ons sal maar kyk,” het hy gesê. Dit is nou byna drie maande sedert Willemse in ’n regstreekse uitsending uit die SuperSport-ateljee gestorm het. Hy het Nick Mallett en Naas Botha van neerhalende gedrag teenoor hom beskuldig, en ook na die twee oud-Springbokke as “spelers van die apartheidsera” verwys. Willemse het vroeër sy voet dwars gesit en die uitspraak van die SuperSport-ondersoek verwerp. Hy het aangedui dat hy die gelykheidshof wou nader. “Die proses met betrekking tot die gelykheidshof loop sy gang. Ek sal dus, nadat dié proses afgehandel is, ook vrylik daaroor kan praat.” Gekoester Willemse het in sy toespraak na grepe uit sy lewensverhaal verwys as motivering vir atlete. Hy het die gaste aangemoedig om lewe te gee aan die ideale wat Nelson Mandela destyds gekoester het. “Ek wil julle aanmoedig om elke dag uit te gaan om ’n goeie daad te doen. Gaan kyk waar julle ’n bydrae kan maak,” het hy gesê. Hy het ook die huidige Lions-span as die beste rugbyspan in Suid-Afrika beskryf. “Ja, dit is die span vir wie ek gespeel het. En ’n span wat vir die derde agtereenvolgende jaar die halfeindstryd haal, moet mos ’n goeie span wees,” het hy met ’n glimlag gesê. Die gholfspeler Jovan Re­bula (21) is as die sportman van die jaar aangewys. Atletiek is as die federasie van die jaar aangewys.