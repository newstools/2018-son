CRISTIANO Ronaldo sê niks oor uittrede uit internasionale sokker nie. Dit nadat Uruguay sy span, Portugal, uit die Wêreldbeker-sokkertoernooi (WB) in Rusland geboender het. Dié ster-speler van Real Madrid het ná die nederlaag nie gesê of hy beoog om steeds vir Portugal te speel nie. Ronaldo se drome van nóg ’n WB is waarskynlik verby, want hy sal byna 38 wees wanneer die volgende WB in 2022 in Katar afskop. Dié kaptein van Portugal het ná die wedstryd net gesê: “Dis nie nou die tyd om oor die toekoms te praat nie.” Ronaldo (33) het gesê Portugal, die Europese kampioen, kan die toekoms met selfvertroue ingaan. Hy meen: “Ek is seker Portugal sal steeds een van die beste spanne ter wêreld wees. “Ons is ’n jong en ambisieuse span.” Vreemd genoeg het nóg Ronaldo nóg Messi daarin geslaag om ’n enkele doel in ’n uitklopfase in die vier WB’s sedert 2006 aan te teken. Ronaldo het in sy eerste WB vir Portugal, dié in Duitsland, tot die halfeindronde gevorder, maar daarna nooit weer verder as die ronde van die laaste 16 spanne nie. Driekuns Wat doele betref, was die WB vanjaar sy beste toernooi, aangesien hy dit afsluit met ’n totaal van vier. Dis insluitend sy driekuns in die wedstryd wat gelykop (3-3) geëindig het teen Spanje in die groepfase. Portugal se afrigter, Fernando Santos, hoop Ronaldo sal sy land nog lank verteenwoordig. Portugal se volgende uitdaging is om die Europese Kampioenskaps­titel wat hy twee jaar gelede in Frankryk verower het, suksesvol te verdedig. Oor of sy kaptein nog vir Portugal sal speel, sê Santos: “Ek is seker hy sal. “Daar is nog baie waarvoor Cristi-ano kan speel.” Portugal neem in September deel aan die eerste UEFA-Nasiesliga. – Sport24