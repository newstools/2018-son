JEFFERY To’omaga-Allen draf vandag uit in sy 100ste Superrugby-wedstryd vir die Hurricanes. Dít is wanneer die span van Wellington vir die Chiefs in die Superrugby-kwarteindstryd in die Westpac-stadion gasheer speel. Die 27-jarige vaskopstut sal die 15de Hurricanes-speler wees wat in sy 100ste game vir die franchise uitdraf. To’omaga-Allen het sy debuut vir die Hurricanes in 2012 teen die Stormers in Kaapstad gemaak. Hy is die 158ste Nieu-Seelandse speler wat dié mylpaal behaal. Hy sê: “Ek het van kleins af gedroom om vir die ’Canes te speel en is oorgehaal om die geleentheid te kry om dié span 100 keer te kan verteenwoordig. “Om dit voor my vriende en familie in my tuisdorp, Wellington, en in ’n kwarteindronde te kan doen, maak dit net baie meer spesiaal.” Die oudleerling van Wellington College word die vyfde Hurricanes-speler om vanjaar in 100 wedstryde te speel. Ben May, Brad Shields Beauden Barrett en TJ Perenara het ook dié mylpaal behaal. Chris Boyd, die hoof­afrigter van die Hurricanes, sê daar is min spelers wat dit meer verdien om by die 100-klub aan te sluit.