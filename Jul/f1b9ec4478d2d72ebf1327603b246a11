“EK HET nie ’n vendetta teen die polisie nie. Die gebrekkige ondersoek het my geaffekteer. Ek is verkrag en ek het uitsluitsel nodig.” Dít was gister die getuienis van Andy Kawa (51) in haar siviele saak teen die minister van veiligheid en sekuriteit in die Baaise hooggeregshof. Versuim Sy dagvaar die minister vir sowat R6 miljoen nadat sy op 10 Desember 2010 aanhoudend op Koning­strand verkrag is. Die ander respondente is brig. Ronald Koll en die twee ondersoekbeamptes. Kawa dagvaar hulle omdat sy sê die polisie het hul plig versuim en nie die saak deeglik ondersoek nie. Sy’t gister getuig sy het in Oktober 2017 vir die eerste keer hof­dokumente deurgegaan ter voor­bereiding vir die saak. Tussen die dokumente was foto’s wat geneem is deur CCTV-beeldmateriaal te vries. In dié foto’s het sy haar aanvaller gewaar. Sy het die man aan sy gesig, liggaamsbou en klere herken. Kawa wou die beeldmateriaal onder oë kry, maar sy is laat weet die ondersoekbeamptes by die Humewood-polisiekantoor kon dit nêrens opspoor nie. In Junie 2011 het Kawa uit desperaatheid en fru­strasie met Koll vergader. Luidens Kawa se getuienis het Koll gedurende hul vergadering erken daar is loopholes in die ondersoek. Hy het volgens haar ook belowe om sy drie beste speurders op die saak te sit. Ná die vergadering het Kawa die besprekingspunte opgesom en dit per e-pos aan Koll gestuur. Koll het op 20 Junie 2011 gereageer en gesê die polisie sou Kawa kontak indien daar enige nuwe verwikkelinge in die saak is, maar dit het nie gebeur nie. In Augustus 2012 was Kawa weer in die Baai. Sy het dié keer met haar ma en neef teruggegaan na die parkeerterrein in Koningstrand. Sy beweer ’n karwag, ene Eldridge, het haar herken as die vrou wat verkrag is. Volgens Eldridge het die bosslapers gespog oor hoe sy om die beurt verkrag is. Die inligting het hulle gelei na ’n moontlike culprit, ene Sibongile. Hy is in September 2012 gearresteer, maar Kawa kon hom nie op ’n ID parade uitken nie. In ’n optog in Desember 2012 het Kawa ene Jakavula gewaar wat haar tas uit haar motor gesteel het. Dit het in die hof aan die lig gekom beide Sibongile en Jakavula is by wyse van DNS-toetse as haar aanvallers geëlimineer. Kawa se lawyer, adv. Tim Bruinders SC, het haar gelei om te getuig die polisie was sedert Maart 2013 nie weer met haar in kontak nie. Depressief Oor die rede vir haar siviele eis het sy gesê: “Ek wou hê geregtigheid moet geskied en daar moet deeglik ondersoek ingestel word. “Die gebrekkige ondersoek het my depressief, gestres en gespanne gemaak. “Ek is verkrag en daar was mense wat as die verkragter geïdentifiseer is. “Ek is verpletterd. As ek gesien het die polisie het alles in hul mag gedoen met die ondersoek, sou ek uitsluitsel gekry het, al was daar ook nie ’n skuldig­bevinding nie.” Die saak duur voort.