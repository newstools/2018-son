’N MAN was Vrydag in ’n kritieke toestand nadat sy kar van ’n krans naby Kampsbaai afgerol het. Die man is in sy 40’s. Volgens Russel Meiring, ’n woordvoerder vir ER24, moes die Stad se reddings- en brandweerdienste gespesialiseerde toerusting gebruik om die pasiënt te bevry nadat hy in sy kar vasgevang was. Meiring sê die reddingsoperasie het byna 45 minute geduur. “Toe die pasiënt bevry is, het die paramedici die man ondersoek en hom vir sy beserings op die toneel behandel. Daarna is hy na die nuwe Somerset-hospitaal vervoer vir verdere behandeling. “Plaaslike owerhede was op die toneel vir verdere ondersoeke.” Wayne Dyason, die Stad se hoofbeampte van wetstoepassing, sê niemand het gesien wat gebeur het nie. Vrydagoggend was die Stad se paaie weer nat nadat swaar reën in die Wes-Kaap geval het.