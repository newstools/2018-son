SUID-AFRIKA se krieketspan kort vandag ’n groot beurt van minstens een van sy topkolwers. Die Proteas sal hul eerste kolfbeurt met die telling op 4/1 hervat op die tweede dag van die eerste toets teen Sri Lanka in Galle. Sri Lanka is in sy eerste beurt vir 287 lopies uitgehaal. Met die blad wat reeds hulp aan die draaiers verleen, sal dit belangrik vir die Proteas wees om ’n stewige voorsprong op die eerste beurt te verseker. Kolftoestande gaan al hoe moeiliker raak en die Proteas het net ses spesialis-kolwers vir dié wedstryd gekies. Boonop het Sri Lanka reeds ’n groot slag geslaan deur Aiden Markram vir ’n nulletjie uit te haal. In Sri Lanka se eerste beurt het die snelbouler Kagiso Rabada (4/50) en die draaier Tabraiz Shamsi (3/91) die meeste sukses behaal. “Ek het net na ’n goeie lengte met my aflewerings gestrewe en is bly ek kon paaltjies neem,” het Rabada gesê. Dimuth Karunaratne (158*, 13x4, 1x6) was die tuisspan se kolfheld. Hy het regdeur die beurt gekolf.