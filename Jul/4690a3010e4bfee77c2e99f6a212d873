PRASA het nie net as gevolg van ’n treinkaartjie ’n verantwoordelikheid nie, maar ’n openbare en wetlike plig om passasiers teen enige vorm van skade te beskerm. Só het die konstitusionele hof in 2015 in die saak van Mashongwa teen die Passasierspooragentskap van Suid-Afrika (Prasa) beslis. Dr. Sarah Fick, grondwetkenner aan die Universiteit van Wes-Kaapland, verduidelik ’n persoon kan heel moontlik suksesvol wees met ’n eis teen Prasa “selfs al het so ’n persoon nie ’n geldige treinkaartjie gehad nie”. Riana Scott, woordvoerder vir Metrorail, stem nie saam nie. “Ingevolge die Wet op die Regsopvolging van die Suid-Afrikaanse Vervoerdienste moet pendelaars ’n geldige kaartjie hê. Sonder een kan Prasa-versekeraars die eise verwerp.” Toets Fick noem: “Ons weet al sedert die besluit van die konstitusionele hof in 2004 dat Metrorail ’n plig het om te verseker maatreëls is in plek om die veiligheid van pendelaars te verseker. “Die toets vir nalatigheid lê daarin om te bewys die skade kon verhoed word. Met ’n brand moet gevra word of Prasa stappe kon doen om die skade te vermy. “Dit kan moeilik wees om Prasa verantwoordelik te hou as ’n petrolbom van ’n onverwagse plek gegooi is terwyl die trein gery het. Selfs met sekuriteit op die trein kon hulle dalk nie enige skade, beserings of dood verhoed nie.” Skok Prasa kan wel verantwoordelik gehou word indien ’n petrolbom van Prasa-eiendom en in die teenwoordigheid van ’n veiligheidswag gegooi is. Ook as dit deur ’n oop deur wat toe moes wees, gegooi is. Volgens Fick sluit ’n eis mediese onkoste, verlies van inkomste, verlies van ondersteuning deur afhanklikes van ’n persoon wat dood is, vergoeding vir skade en verlies van eiendom, begrafnisonkoste, asook emosionele skok, pyn en lyding in. Intussen sê Scott Metrorail in die provinsie spandeer meer as R120 miljoen ’n jaar om passasiers veilig te hou. “As prioriteit om trauma, beserings en sterftes te vermy, ontruim Metrorail-werknemers pendelaars tydens noodgevalle uit ’n trein.”