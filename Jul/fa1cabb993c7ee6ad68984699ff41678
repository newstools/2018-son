’N VERMEENDE gunman van die Fast Guns en ’n taxi driver is in afsonderlike skietvoorvalle in die Steenberg-area vermoor. Rizaar Janodien (18) is Maandag omstreeks 20:55 in Komlossiestraat in die kop geskiet en is op die toneel dood. Volgens Gavin Wallburg, voorsitter van die gemeenskapspoli-siëringsforum in Steenberg, het bendegeweld die afgelope twee weke weer opgevlam. Wallburg sê: “Die afgelope twee weke is vier mense in Cafda doodgeskiet en verskeie gewond. “Dit is baie kommerwekkend, veral nou met die skole wat weer oopgemaak het. “Ek hoop meer polisielede kan in die gebied ontplooi word om te help met die bendegeweld wat handuit ruk. “Die skietery verskuif elke keer na ’n ander gebied. Dan is dit in Lavender Hill en dan in Hillview. “Ons vermoed die skietery gaan oor drugs.” Enrico Muller, alias Stompie, blykbaar ’n taxi driver, is gistermiddag in Seawinds naby Lavender Hill doodgeskiet. Die voorval het omstreeks 12:30 in St. Titusstraat, ’n hanetree van sy huis, gebeur. Muller en nog drie mans het blykbaar in sy bakkie gesit toe daar op hulle losgebrand is. Daar is 10 koeëlgate in die venster aan die bestuurder se kant en een in die voorruit. Sy broer het met hom na die hospitaal gejaag, maar hy het aan sy wonde beswyk. Die ander drie mans is gewond, onder wie een ernstig. Davan Smith se bebloede lyk, wat met takke bedek was, is gisteroggend op ’n oop veld in Pinati Estate gevind. Hy is na verneem word ernstig aangerand en met klippe en bakstene doodgegooi. Daar word verneem dat die cops hom gesoek het in verband met ’n inbraak Vrydag by die masiet. Niemand is nog vir die moorde gearresteer nie en enige persone met inligting kan die polisie se tolvry- misdaadnommer 08600 10111 skakel.