VERSKEIE gebiede het gister kwaai deurgeloop onder die swaar reën. Uitgesette inwoners van Steen Villas is swaar getref toe al hul besittings natge-reën het. Hul huisraad staan buite die hek, terwyl die mense skuiling by familie en vriende gekry het. Leë yskaste, stowe, meubels, skoene en klere lê die plek vol. “Baie van ons goed is al in die laaste weke beskadig en nou het die swaar reën dinge erger kom maak,” sê een antie. “Ons hoop en bid maar dat ons van die goed weer kan gebruik. “Ek is self uitgesit en ek weet ek kan nie vir ewig by my dogter bly nie. Ek het mos ’n plek hier gehad en wil graag weer so gou as moontlik daar intrek. “Ons gaan dood as ons buite in die koue weer moet slaap.” In Bishop Lavis is verskeie strate oorstroom en mense moes alternatiewe roetes gebruik om by hul blyplek uit te kom. In Leeubergstraat is daar meer as 30 slaggate vol water. Inwoners sê dié straat is minder as ’n jaar gelede reggemaak, maar hulle glo dit is nie reg gedoen nie. Die Stad Kaapstad het intussen sy rampspan geaktiveer nadat vloede in verskeie gebiede aangemeld is. Dié plekke sluit in informele nedersettings in Khaye­litsha, Macassar, Kraaifontein, Atlantis, Maitland en Guguletu. Vloede is ook in Parow, Goodwood, Ravensmead, Uitsig, Somerset-Wes, Woodstock en Elsiesrivier aangemeld. Charlotte Powell, ’n woordvoerder van rampbestuur, het bevestig verskeie paaie in die stad is deur swaar neerslae geraak. “Geen ontruiming of noodskuiling is nodig nie. Die paaie-en-stormwater­departement is besig met skoonmaak van paaie en dreine,” verseker sy. Intussen is inwoners en motoriste in Mitchells Plain, asook Halt Road in Elsiesrivier, Koebergweg, Milnerton en Seepunt, geraak deur die swaar reën. ’n Video wat die ronde doen, wys ook hoe die N1 City-winkelsentrum onder water is. Powell voeg by die afdeling vir informele nedersettings doen deurgaans assesserings en bied vloedpakkette aan plakkers.