KAMPVEGTERS vir die regte van inheemse volke het die afgelope week voor sons­opkoms die oorskot van vyf oermense in afsonderlike grafte in Pacaltsdorp begrawe. Die vreugdevure het hoog gebrand. Van die kampvegters het van so ver soos Upington en selfs die Kala­hari gekom. Die betrokkenes het deur die nag by ’n groot vuur gewaak, gesing en inheemse musiek gespeel. Woensdagoggend het hulle die beendere in ’n optog in Yorkstraat deur Pacaltsdorp gedra. Hulle is begelei deur die polisie, verkeersbeamptes en lede van die Pacaltsdorp-ryskool. Laasgenoemde was op perde. Niel Hartman, wie se Khoi-naam Dikwe, is, sê dis ’n ongelooflike gevoel. Elsie Bock van die Kalahari sê dit was vir haar ’n ervaring wat sy nie kan beskryf nie. “Ons voel goed en nou kan ons siele rus,” sê Bock. Anna Bojane, wat al die pad van Botswana gekom het, sê dit was ’n voorreg om die geleentheid by te woon. “Ons kinders moenie vergeet waar ons vandaan kom nie.” Dit was die eerste begrawing van menslike oorskot wat deel is van ’n provinsiale program van die Wes-Kaapse departement van kulturele sake en sport. Die program is in Junie deur minister Anroux Marais van stapel gestuur. Die departement het menslike oorskot uit ver­samelings by verskeie mu­seums onttrek. Die beendere wat in Pacaltsdorp begrawe is, is jare lank bewaar in museums in George, Groot-Brak en Mossel­baai. Skape en springbokke is by die grafte geslag en vir die geleentheid gaargemaak.