HAAI, Sonlanders Vandag bring Son julle die eerste aflewering van ’n bonatuurlike verhaal uit die pen van SALMON SMITH. Hy noem hierdie opwindende en by tye vreesaanjaende kortverhaal Bonga die Tokko-man. Om die Afrikaanse taal te bevorder word hierdie #OomSonnie met trots geborg deur Afrikaans.com. KNOWLEDGE Mbuti se oë rek soos pierings toe die donker gedrog met afgemete treë op hom afloop, hier waar hy sukkel om sy voertuig aan die gang te kry. Met die pikswart vel en groot rooi “T” in ’n blou driehoek op die bors, die mondlose gesig met die bloedrooi oë en die horings wat uit die voorkop groei, lyk die gedrog soos iets reg uit die hel. Sy voorvaders is beslis nou besig om hom te straf oor sy betrokkenheid by die ATM bombings hier in die Kaap, besef die vreesbevange Knowledge. Hy is spyt hy het homself vroeër vanmiddag deur Gert Kotze laat ompraat om hulle te join om vanaand die OTM-masjien hier by die Montana-petrolstasie in Charles­ville te kom opblaas. Nou lê Gert en die ander twee manne daar eenkant dood en hy is die enigste oorlewende, wat nou dié duiwelsgedrog moet face. Hy wat Knowledge is, het agter die stuur van hul getaway car gesit en wag terwyl Gert-hulle die bom aan die OTM ge-connect het. Dis toe dat die horinggedrog uit die donkerte verskyn het. Hy het Gert-hulle probeer waarsku. En van skok het hulle na hul vuurwapens gegryp. Dit was egter ’n fatale fout. Die gedrog het soos blits op hulle afgestorm. Binne minder as tien sekondes het Gert-hulle se lewelose liggame oor die vulstasie se perseel gestrooi gelê. Nou is die duiwel op pad na hóm wat Knowledge is en hy kry verdomp nie die dêm kar gestart nie. Dit blyk die afskuwelike duiwelgedrog het die kar getoor. Die ding kom staan reg langs die motorkar. Gehipnotiseerd staar hy in die gedrog se rooi oë en hy sien nie die vuishou kom nie. Toe raak dit genadiglik donker voor hom … Die volgende oggend sit Bonga Mvikeli – beter bekend as die Tokko-man – by die eetkamertafel en ontbyt eet toe sy oë op die televisieskerm in die voorkamer val. Die nuus is op en die beelde op die skerm hou sy oë vasgevang. Hy herken die vulstasie waar die verslaggeefster nou met ’n mikrofoon in haar hand staan en verslag doen. In die agterkant is die polisie druk besig met hul ondersoekwerk. “Gisteraand is die lyke van drie mans by die Montana-vulstasie in Charlesville, Kaapstad, gevind,” sê sy in wat vir hom ’n ietwat irriterende stem is. “Nie ver van die lyke af nie is ’n histeriese man vasgebind langs sy motorkar gevind. “Dit blyk die vier mans was deel van ’n sindikaat wat verantwoordelik is vir OTM-rooftogte hier in die Kaap en toe hulle ’n OTM hier wou opblaas, is hulle skynbaar deur ’n onbekende gedaante oorval.” ’n Videogreep van die vulstasie se CCTV-kamera speel op die TV-skerm. Bonga sien hoe hy, as die Tokko-man, blitsig met die drie skurke klaarspeel en hoe hy die ander een uit die voertuig pluk, bewusteloos slaan en stewig op die grond vasbind. “Jy was weer gisteraand bedrywig, my seun,” ruk Mama Nunu se stem Bonga se aandag van die TV-skerm weg. Bonga draai om, kyk na sy ma en sê: “Ja, Mama. Daar is te veel misdaad in ons samelewing. Iemand moet ten minste probeer om daarteen op te staan. As ék dit nie gaan doen, wie gaan?” vra hy met ’n sug. “Ek het my superkragte van my tokkelossie-pa geërf en moet dit tot voordeel van ons mensdom gebruik, Mama.” Hy draai terug na die televisieskerm. Hy vat terselfdertyd die soutpotjie en gooi sout oor sy twee gebakte eiers. Van die sout val op sy linkerhand. Hy snak na sy asem. Waar die sout op sy hand geval het, verskyn opgehewe rooi blase wat onmiddellik oopbars. Gevul met intense pyn val Bonga van sy stoel af en skree van die pyn terwyl hy op die vloer lê. Sweet pêrel op sy voorkop en hy uiter: “W-Water, M-Mama! E-Ek dink… e-ek isss… a-allergies v-vir sssssout!” “Oe, jitte, my seun!” gil Mama Nunu ontsteld en storm kombuis toe om water vir haar seun te gaan haal. Toe sy terugkom, sien sy dat die sout die vleis van Bonga se hand tot op die been weggevreet het. Sy gooi vinnig water op die wond en gooi ’n bietjie versigtig in Bonga se keel af. Die water word vinnig in sy stelsel opgeneem en neutraliseer die sout. Stadig begin die vleis op sy hand weer teruggroei. Sy asemhaling keer na normaal terug en hy sukkel van die vloer af op. Hy loer na die soutpotjie op die tafel en toe na sy ma. “M-Mama, d-dit lyk my sout het nou om die een of ander rede skadelik vir my liggaam geword,” hyg hy. “Gister kon ek nog sout eet. Maar nou …” Mama Nunu dink ’n rukkie voordat sy antwoord met: “My seun, in ons Xhosa beliefs gooi ons ’n tokkelossie met sout om hom te verdryf. Dít omdat hulle ’n heilige vrees vir sout het. “En omdat jy verwant is aan ’n tokkelossie en jou DNS stelselmatig verander, hou sout dus nou ook vir jóú ’n gevaar in.” Sy gryp ’n plastieksak uit een van die laaie in die kombuis en begin alle pakkies en potjies sout in die kombuiskaste daarin gooi. “Van nou af word sout uit ons huis verban, my seun! Ons kan nie bekostig dat jy verhinder word in jou taak as superhero in ons wêreld vol misdaad nie!” Bonga aanskou sy hand wat nou weer normaal lyk. Hy maak ’n vuis en maak dit weer oop. “Dit smaak my elke super­hero is allergies vir iets, Mama. En ek word dít nie gespaar nie,” sê Bonga verbouereerd. Later sit hy in die trein op pad na sy werk in Epping Industria. Skielik ruk die trein tussen Heideveld- en Netreg-stasie tot stilstand. “Ai, die treine lol alweer vanoggend! Eish! Metrofail!” begin die passasiers moan. Polisie-sirenes klink skielik op en Bonga sien hoe drie polisievoertuie by die trein verby jaag in die rigting van die N2-snelweg. Nuuskierige passasiers beweeg vinnig na die vensters en deure om te sien wat aangaan. Bonga is die eerste wat by die trein uitspring om ’n beter prentjie te kry van wat aangaan. Dít wat hy op die N2-snelweg sien, stuit hom onmiddellik in sy spore. Om die Afrikaanse taal te bevorder word hierdie #OomSonnie met trots geborg deur Afrikaans.com.