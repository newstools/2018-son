SENEGAL se bitter pil teen Colombia laas Donderdag wat ook ’n einde aan sy Wêreldbekertoernooi gebring het, beteken dat Afrika sy swakste vertoning in 36 jaar by dié skouspel opgedis het. Nie een van Afrika se vyf spanne – Egipte, Marokko, Nigerië, Tunisië of Senegal – kon in Rusland verby die groepfase vorder nie. Dis die eerste keer sedert 1982 in Spanje. In elke toernooi sedert 1986 was daar wel ’n span van Afrika wat tot verby die groepfase gevorder het – al was daar net drie spanne wat vir die finals gekwalifiseer het. Daar was aanvanklik vanjaar groot verwagtinge dat spanne van Afrika op hul vertonings in die vorige toernooi in Brasilië sou bou. Dit was toe Nigerië en Algerië vir die eerste keer in hul geskiedenis tot die tweede ronde deurgedring het. Ongeluk Daar sal nou beslis hand in eie boesem gesteek moet word oor waar dinge in Rusland skeefgeloop het. Van die 5 spanne se altesaam 15 wedstryde is 10 verloor, 2 gelykop gespeel en 3 wedstryde is gewen. So, waar het dit verkeerd geloop? Was dit die ongeluk van die VAR-stelsel? Of die feit dat die spanne net eenvoudig nie die mas kon opkom nie? Wat ook al die rede, Afrika sal hom móét regruk. Veral as daar in ag geneem word dat Afrika se kwota straks in die volgende ag jaar van vyf tot agt slots vermeerder kan word. Dit beteken dat hy ’n groter verteenwoordiging in ’n Wêreldbekertoernooi kan hê. Ná sy treurmare by die skouspel in Rusland, is die groot vraag natuurlik: Is dit die moeite werd?