SUID-AFRIKA se Opkomende krieketspan het sy toer in Sri Lanka uitstekend begin. Die toerspan het gister in Katunayake die eerste dag van die vierdaagse wedstryd teen Sri Lanka se Opkomendes met die telling op 318/7 in sy eerste beurt afgesluit. Suid-Afrika het eerste gekolf nadat die kaptein, Tony de Zorzi, die loot gewen het. Dit was De Zorzi en Ryan Rickelton wat hul span op die voorvoet geplaas het met ’n goeie aanvangsvennootskap van 131 lopies. Voortgebou De Zorzi (77, 124 b, 12x4, 1x6) en Rickelton (63, 113 b, 7x4) het albei met groot vertroue gekolf en ’n stewige lopietempo gehandhaaf. Matthew Breetzke (73, 113 b, 10x4) het op die grondslag voortgebou. Breetzke en Tshepang Dithole het vir nóg ’n puik vennootskap gesorg deur ’n stewige 85 lopies om die vyfde paaltjie aan te teken. Met die telling op 300/4 was Suid-Afrika in ’n stewige posisie, maar het dit effens bederf deur drie paaltjies vir net een lopie in die laaste paar boulbeurte van die dag se spel te verloor.