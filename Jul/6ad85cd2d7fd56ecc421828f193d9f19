‘WEET Ma waardeur ons was?” So het ’n woedende Anestachia Tamboer die afgelope week aan haar ma gesê toe dié uit die bloute by die huis opgedaag het nadat sy ’n ruk lank vermis was. Die vermiste Shirley “Tilly” Tamboer (51) van Malabar in die Baaise noordelike gebiede het toe heeltyd by haar antie in Salt Lake gekuier. Sy het egter niemand laat weet nie en haar familie was siek van kommer, want sy was van Sondag tot Woensdagmiddag net skoonveld. Haar dogters, Anestachia Cornelius (26), Beyoncé (8) en Sherwill Tamboer (10) en haar seun, Nathan Tamboer (24), het begin wonder of hul ma nog lewe. Hulle het selfs Dinsdag ’n saak van ’n vermiste persoon by die polisie geopen. Kapt. Johan Rheeder het die saak bevestig. Shirley het Sondag na haar suster se huis in Reneckestraat in Helenvale gegaan, maar sy was nie daar nie. Sy het toe besluit om te gaan kuier by haar broer, Eric Mey (57), wat in dieselfde straat woon. Daar het Shirley wat skynbaar in ’n kuierbui was, glo genoem sy wou by haar susters in Tsitsikamma gaan kuier­. Mey het sy suster laas Sondag ná 16:00 gesien waar sy in ’n taxi geklim het. Dis die laaste wat enige familie van haar gehoor het. Anestachia het toe haar anties in Tsitsikamma gebel om seker te maak, maar dié het ook geen idee gehad dat sy weg is of op pad na hulle is nie. Die kinders het ook alle familielede denkbaar gebel, maar niemand het geweet waar Shirley haar bevind nie. Woensdagmiddag het hulle uiteindelik in kontak gekom met iemand wat weet waar Shirley is en hulle in kennis gestel. Shirley sê sy het nadat sy by Mey was, ’n taxi na die Cleary Park-winkelsentrum gevat. “Dit was toe al te laat en daar was nie nóg ’n taxi beskikbaar nie. Ek het toe sommer geloop na my antie, Minnie Ruiters, in Salt Lake. “Ek het gedink dit sou te gevaarlik vir my wees om daai tyd deur Katanga huis toe te loop,” sê Shirley. Sy was van plan om in Tsitsikamma te bly totdat die skole weer open. Toe Shirley gister uit die bloute by die huis aankom, was Anestachia verlig, maar kwaad. “Weet Ma waardeur ons was? Ek en my broer het tot in die town gesoek vir Ma,” sê Anestachia. Selfs bure en ander inwoners van Malabar het Woensdag die vlaktes ingevaar om haar te soek. Shirley wonder hoekom haar kinders nie eers ál die belwerk gedoen het voordat hulle die berig in Son laat sit het nie. “Ek wou eintlik na Tsitsikamma gegaan het, waar my twee susters woon. Ek wou hulle surprise,” sê Shirley. Oor hoe sy voel toe sy hoor hoe haar kinders ge-worry en gesoek het na haar, het Shirley gesê sy het nie woorde om haar gevoelens te beskryf nie. Shirley se boyfriend, Willie Barthers (55), was ook eers vies. “Ons het ge-worry oor haar, want ons het nie geweet waar sy is nie. “Die kinders was doodstil en het nie eers gepraat nie. Dis ’n verligting dat sy gevind is. Enige iets kon met haar gebeur het – dis die eerste gedagte wat by ’n mens opkom as iemand só lank wegbly. “Dis ook ’n baie gevaarlike pad wat sy huis toe moes stap.”