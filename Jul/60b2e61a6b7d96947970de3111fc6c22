DIE Suid-Afrikaanse agentskap vir maatskaplike sekerheid (Sassa­) is op tegniese en mensehulpbronvlak gereed vir die Augustus-betalingsiklus. Dít kom nadat die Julie-siklus gepootjie is deur stelselprobleme wat 700 000 van die 12 miljoen begunstigdes van Sassa-toelaes geraak het. Die probleem het begunstigdes geraak wat die nuwe goue kaart van Sassa gebruik. Luzuko Qina, Sassa se Oos-Kaapse woordvoerder, het gesê hoewel Sassa geld in al die rekeninge betaal het, kon die begunstigdes weens ’n oorlading van die stelsel nie hul geld onttrek nie. “Die Suid-Afrikaanse Poskantoor (Sapo) se stelsel kon nie die groot aantal transaksies hanteer wat dit moes verwerk nie ondanks toetse wat op die stelsel gedoen is. “Die goeie nuus is dat alle begunstigdes wat geraak is, hul geld vir die Julie- siklus ontvang het.” Qina voeg by dat om hierdie probleem op te los, het Sassa die hulp van alle banke­ ingeroep. “Op die oomblik is die infrastruktuur wat die Sapo en die Bankserv-betalingsentrum verbind, uitgesorteer. “Die lynspoed wat Sapo gebruik om transaksies te verwerk, het nou die vermoë om 160 transaksies per sekonde te verwerk.” Sassa doen ’n beroep op alle begunstigdes in besit van die nuwe goue kaarte om nie kontantbetalingspunte te besoek om hul sosiale toelaes gedurende 1 Augustus tot 30 September 2018 te eis nie omdat die kaarte nie vingerafdrukke gebruik om identiteit te verifieer nie. “Hierdie kaarte gebruik ’n PIN en kan by kitsbanke, poskantore en winkels gebruik word.” Alhoewel geld vanaf die 1ste van elke maand beskikbaar word, kan begunstigdes enige ander datum kies om hul geld te onttrek. Sassa se waarnemende hoofbeampte, Abraham Mahlangu, erken daar is redes waarom begunstigdes op die eerste dag van die betalingsiklus toegang tot hul sosiale toelaes wil hê. “Ons is deeglik bewus van die moeilike finansiële realiteite van ons tyd waarom begunstigdes op die eerste dag hul toelaes wil kry. “Ons moedig ons begunstigdes egter aan om hul geld op ’n tyd wat vir hulle gerieflik is te onttrek, aangesien die betalingsiklus oor twee weke tot die 15de van elke maand strek.” Begunstigdes moet verseker dat hulle teen einde Augustus die nuwe Sassa-kaart kry omdat die oue in September 2018 verstryk. Die nuwe kaart is ’n verbetering op die ou kaart en dit laat nie aftrekkings toe vir onder meer lugtyd, lenings of vooruitbetaalde elektrisiteit nie.