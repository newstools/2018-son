IN KWANOBUHLE net buite die Baai word dumping sites nou in parkies verander. Donderdag het Lance Grootboom, burgemeesterskomiteelid vir openbare gesondheid, en die parke-direktoraat van die Nelson Mandelabaai-munisipaliteit ses parke geopen. Die parke is in Ngeyakho­straat en 4de Laan in wyk 42, Kinikini-, en Phumzile John Gomomo-straat in wyk 43 en Maliweg en Sigilalaan in wyk 47. “Die nuwe, opgegradeerde en opgeknapte parke was altyd dump sites wat ’n regte oogseer vir die gemeenskap was. “Dit is nou verander in pragtige speelgronde vir kinders om te speel en grootmense om by te gym,” sê Grootboom. Die nuwe parke is toegerus met gym-toerusting wat die gemeenskap sal bevoordeel en help om te oefen om vetsug en kwale te beveg. Grootboom sê die nuwe fasiliteite sal die kinders ure se vermaak besorg, hulle van die strate af hou en ook weghou van vuil dumping spots. Alle parke is omhein vir veiligheidsredes en natuurlik om die toerusting te beskerm. “Die sleutel tot die sukses van die fasiliteite is ons kollektiewe bewustheid van hoe belangrik speel in kinders se lewe is. “Deur te speel ontwikkel kinders se onafhanklikheid en sosiale en probleemoplos­singsvaardig­hede. Dit is ’n uitstekende manier om kinders gesond en aktief te hou. “Die opening van die speelgronde verteenwoordig een verdere stap in die verandering en mooimaak van voorheen benadeelde township-areas,” verduidelik Grootboom. Synod Mazoka van KwaNabuhle het Vrydag saam met sy kinders na die parkie in Kini­kinistraat gegaan. “Dis baie nice om nou so ’n nuwe plek hier te hê – dit lyk soos Jerusalem. Die kinders het nooit vantevore ’n plek gehad om in te speel nie. Hulle het altyd in die strate gespeel, maar vandag het hulle ’n parkie. Dis veiliger vir hulle en die gym gee hulle ook goeie oefening.”