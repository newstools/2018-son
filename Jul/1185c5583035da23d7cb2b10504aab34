DIE Durban July was Saterdag op Greyville ’n glorieryke dag vir die Kaapse afrigter Justin Snaith. Met sy Do It Again wat eerste verby die wenpaal genael het, het Snaith sy derde July in tien jaar gewen. Asof dié prestasie nie genoeg is nie, het vier van sy perde onder die eerste vyf geëindig. Do It Again (Anton Marcus) is verby die wenpaal gevolg deur Made To Conquer (tweede), Elusive­ Silva (derde) en die gunsteling, African Night Sky (vyfde). Dit is nou sewe jaar agtereenvolgens dat die gunsteling nie Afrika se rykste wedren van R4,25 miljoen gewen het nie. Do It Again se oorwinning beteken ook dat Snaith die tweede keer in vyf jaar Suid-Afrika se kampioen­afrigter is. Snaith het die kalklig gesteel, maar daar was ook teleurstellings. Die legendariese Jeff Lloyd was op Made To Conquer net-net nie vinnig genoeg om sy eerste July in 26 probeerslae te wen nie. Lloyd kon darem finaal van Greyville afskeid neem met ’n sege op Givinitsum in die tiende wedren. Hy was in die 11de wedren die gunsteling op Perovskia, maar die perd was nie op sy beste nie. Marcus was die enigste jokkie wat twee wedrenne op die dag gewen het. Sy eerste was op It’s My Turn in die vierde wedren. Dit is ook bekend dat Abashiri, wat een van die gunstelinge was met Pière Strydom in die saal, sy ligament aan sy voorbeen so beseer het dat sy loopbaan verby is.