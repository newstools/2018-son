WAKKER lede van die Steenberg-polisie het ’n 19-jarige man weens die besit van ’n vuurwapen en koeëls gearresteer. Volgens ’n polisiewoordvoerder, konst. Wesley Twigg, was die misdaadvoorkomingseenheid Dinsdag 02:30 op patrollie. “Hulle het ’n verdagte man in St Barnabasstraat, St Montague Village, sien loop. “Hy het die cops gesien en begin hardloop. Hy is gevang en deursoek en ’n 9mm Norinco-pistool en ’n magasyn met ag koeëls is by hom gekry. Die 19-jarige man is gearresteer.” In ’n ander voorval gister het Steenberg se misdaadintelligensie-eenheid inligting ontvang oor moontlike vuurwapens by ’n adres in Lavender Hill. “Hulle het na ’n adres in Grindelsingel gegaan en die plek deursoek en ’n 9 mm Star-pistool, ’n magasyn en vier koeëls gekry. “Vier verdagtes van 18, 21, 30 en 57 is gearresteer weens die besit van ’n onwettige vuurwapen en koeëls.” Hulle verskyn môre in die Wynberg-hof.