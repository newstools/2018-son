DIE vlamme het gister hoog gebrand in Jacksonville en paaie is versper toe ontstoke inwoners oor die gebrek aan dienslewering in hul area betoog het. Die polisie is ingeroep om die gemoedere te kalmeer en ’n wakende oog te hou oor die skare. Volgens die gegriefde inwoners vind geen noemenswaardige dienslewering plaas in Jacksonville nie. Hulle is verder die herrie in omdat hulle glo keer op keer nie in aanmerking kom om te werk by sekere werkskeppingsprojekte nie. Die nuutste projek waarby die inwoners glo nie betrek is nie, is die verbeterings by die begraafplaas. Toe die inwoners gister buitebande aan die brand steek en begin betoog, is die werk by die begraafplaas stopgesit. Junant Petersen, ’n woordvoerder vir die Concerned­ Residents of Jacksonville, sê mense van ander wyke in die Baai vind baat by die projek, terwyl hul eie mense krepeer. “Ons het besluit om tyres te brand, want dit lyk my dit is ál manier om mense te kry om na ons griewe te luister. Die mense hier kry swaar. Ons is moeg daarvan om aan die agterspeen te suig,” sê hy. Eunice Arries, ’n inwoner, sê kinders met kwalifikasies loop rond in Jacksonville sonder werk. “Ons eis onder meer ’n parkie en ’n sportveld. “Die jeug benodig ook projekte waarby hulle kan baat vind.” Die inwoners is ook vies vir hul raadslid, Eddie Harker, wat volgens hulle nie notisie neem van hul griewe nie. Harker sê die areakomitee in Jacksonville ondermyn hom as raadslid en hy wou juis Dinsdag die areakomitee ontbind het. Oor die werkskepping sê hy raadslede gee nie werk uit nie. Hy sê die kantoor van die EPWP hanteer die keuringsproses. “Die getalle is beperk. Nie almal kan op dieselfde tyd werk kry nie.” AO Alwin Labans, ’n polisiewoordvoerder, sê die polisie was byderhand om gemoedere te kalmeer. “Daar is geen arrestasies gemaak nie.”