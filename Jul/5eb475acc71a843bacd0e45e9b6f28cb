VAT vyf, Groot-Brak – nee, vat sommer 25! Die rugbyspan van dié Suid-Kaapse kusdorp het Saterdag een van sy beste ver­tonings in die Premierliga van die Suidwestelike Distrikte vanjaar gelewer. Die tuisspan, wat sy 25ste bestaansjaar vier, het sy buurman Barbarians van Mosselbaai op die stampvol Greenhaven-sportterrein met 29-23 geklop. Die krag­meting was van afskop tot eindfluitjie ’n opwindende affêre. Albei spanne het nie gehuiwer om die bal wyd te speel nie. Dit was egter die tuisspan wat geskitter het met sy gladde hantering, waarvan aangeë nie net akkuraat was nie, maar ook blitsig. Dit was uit die staanspoor duidelik dat die plan van Groot-Brak se breier, Breyton Jacobs, was om Barbarians voorlangs te kortwiek deur die losgemale te oorheers. Jacobs sê: “Ons het die wedstryd getarget omdat ons op die kwesbare aspekte van hul spel gekonsentreer het. “Ons moet net dié momentum behou vir ons volgende wedstryde, dan is ’n plek in die halfeindstryd binne­ ons bereik.” Maar as Jacobs die planne beraam het, was dit sy losskakel en kaptein, Henn-Lin Botha, wat die argitek op die veld was. Nie net was Botha se korrel­werk pale­ toe akkuraat nie, maar ook hoe hy die spel beheer het, was meesterlik. Sy taktiese skoppies het die besoekers telkens moede­loos laat omdraai. Hy was in die kol met vier strafdoele, ’n briljante skepdoel en twee doelskoppe. Die stryd tussen Groot-Brak en Barbarians was die enigste Premierliga-wedstryd van die naweek. Die ander wedstryde word dié naweek gespeel, met vername spanne soos Progress wat in aksie sal wees.