SY WOU die seelug inasem en haar voete in die seewater sit, maar haar plan om gou langs die strand te stap, het in ’n nagmerrie ontaard. Andy Kawa (51) het gister haar nag van verskrikking in die Baaise hooggeregshof herleef toe sy die eerste keer ná haar ontbering daaroor getuig het. Die verkragtingsaak teen die aanvanklike verdagtes wat Kawa uitgewys het, is luidens berigte laat vaar omdat DNS hulle nie met die aanval kon verbind nie. Kawa dagvaar nou die minister van veiligheid en sekuriteit vir sowat R6 miljoen nadat sy op 10 Desember 2010 herhaaldelik op Koning­strand verkrag is. Sy is 16 uur tussen die sandduine as gyselaar aangehou en deurnag verkrag. Die sakevrou sue omdat sy beweer die polisie het hul plig versuim en nie die saak deeglik onder­soek nie. Die dag van die voorval was Kawa in Somerstrand. Sy was besig om vir haar ma ’n huis daar te koop en het die transaksie beklink. Dit was ’n sonnige dag en sy het besluit om “15 minute te steel om gou op die strand te gaan stap”. Kawa wou haar voete in die water sit, want sy moes 17:00 ’n vlug haal Johannesburg toe. Sy het haar motor parkeer en reguit na die kuslyn ge­stap. Sy was besig om ’n SMS te tik waarin sy vir ’n vriendin sê sy is dankbaar sy kon vir haar ma die huis koop, het sy getuig. “Ek het net ‘stuur’ gedruk. Toe ek opkyk, staan daar ’n man. Hy het my dadelik ongemaklik laat voel.” Kawa het omgedraai en wou wegloop, maar die man het haar na bewering met die vuis bygedam. Hy het ’n mes en gebreekte bierbottel in sy hand gehad. Kawa is beveel om te maak soos hy sê. Sy het getuig haar selfoon is in die see gegooi en haar motorsleutels, bril en allergy braceletweggeneem. “Ek het geweet ek is in groot, groot moeilikheid. My lewe was in gevaar. Ek was vreesbevange. “As iemand dreig om jou met ’n mes dood te maak en jou lyk in die see te gooi, dan doen jy wat hy sê,” het sy getuig. Kawa het probeer weghol, maar die man het haar platgeduik en sy mes uitgepluk. Luidens haar getuienis het sy mes op haar keel afgekom. Sy het verder getuig sy het flitse begin kry van Alison Botha, wat oorleef het nadat sy in Desember 1994 in die Baai verkrag en keelaf gesny is, en haar eie begrafnis. “Ek het begin bid en God gevra om my siel te spaar. ’n Wonderwerk het gebeur, want toe stop hy. Hy gee my toe die keuse om te maak wat hy sê of om te sterf.” Sy het verder getuig sy is geblinddoek en met ’n mes na die sandduine gelei. Hier is sy deurnag verkrag en met die dood gedreig. Dit het aan die lig gekom dat Kawa en ’n aanvaller met mekaar gesels het. Hy het onder meer vir haar gesê hy was 15 jaar in St. Albans. Toe die son opkom, is Kawa weer verkrag. Daarna is haar motor­sleutel op haar maag gegooi en het die verdagte(s) verdwyn. Drawwers het tot haar redding gekom. Die saak duur voort.