DIT is gelykstaande aan kindermishandeling om kinders sonder toesig te laat by ’n skool terwyl onderwysers staak. Só voel Gnanasagaran Moodaley. Hy het saam met die DA in die Baai ’n verhoor van die komitee oor noodsaaklike dienste (KND) by­gewoon. Die vraag ter tafel was of ’n minimum diensvlak vir skoolpersoneel verklaar moet word. Nomsa Marchesi, die DA se adjunk-skaduminister van onderwys, Sonja Boshoff, DA-LP en lid van die portefeuljekomitee oor basiese onderwys, Athol Trollip, burgemeester van die Nelson Mandelabaai-Metro, en Edmund van Vuuren, die DA se skadu-LUR vir onderwys in die Oos-Kaap, en ’n paar ouers het die eerste van ’n reeks verhore bygewoon. Boshoff en Van Vuuren het mondelinge voorleggings aan die KND gedoen. Hulle het ’n beroep gedoen vir meer personeelbywoning by skole om te verseker dat die kinders tydens stakings en vakbondvergaderings veilig is. Moodaley het gesê hy het twee minderjarige dogters by ’n laerskool in Malabar. “Wanneer daar ’n staking is, moet daar toesig wees vir hulle, anders is hulle onbeskermd en onveilig. As minderjarige kinders by ’n skool sonder toesig gelaat word, is dit so goed soos kindermishandeling.” Hanna Tarentaal-Smith, ’n ouer met haar eie sentrum vir vroeë kinderontwikkeling, het gesê dit maak haar ook bekommerd as haar kind, ’n leerder van die Primêre Skool Fontein in Gelvandale, gedurende stakings sonder toesig gelaat word. Sy wou weet of die skoolhoof en sekuriteitsbeampte in sulke gevalle by die skool kan agterbly. Marchesi het gesê die DA se versoek aan die KND is gebaseer op drie hoofkwelpunte: leierskap en veiligheid, toesighouding en voeding, gesondheid en higiëne. “Die teenwoordigheid van senior skoolpersoneel is noodsaaklik om kommunikasie met nooddienste of ander owerhede te verseker in gevalle wat die veiligheid van leerders tydens onderwysstakings of vakbondvergaderings bedreig. “Die teenwoordigheid van senior personeellede sal kinders beskerm teen misdaad en geweld, wat oor die hele land toegeneem het.” Sy het bygevoeg leerders wat aan chroniese siektes ly en spesifieke gesondheidsvereistes het, sal daarby baat vind as senior personeellede altyd rondbeweeg om hulle te versorg. “Die personeel van die skool het ook ’n verantwoordelikheid om te verseker dat leerders toegang het tot skoon geriewe en kos.” Boshoff het gesê die DA se punt is dat minimum diensvlakke vir sekere poste by skole vasgestel moet word om te verseker dat leerders nie sonder toesig gelaat word wanneer onderwysers staak of vakbondvergaderings bywoon nie. “Skole moet sentrums vir veiligheid wees om sodoende te verseker dat leerders hul toekoms deur uitstekende onderwys verseker.” Marchesi het bygevoeg die DA gaan ook KND-verhore oor dié aspek in KwaZulu-Natal, Gauteng, Vrystaat en die Wes-Kaap bywoon. “Daarna sal daar gesprekvoering wees,” het sy gesê. “Ons hoop noodsaaklike dienste sal as wetgewing in skole afgedwing word.”