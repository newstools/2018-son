DIE handvol Proteas wat nie by die toetsreeks in Sri Lanka betrokke was nie, sal hopelik nuwe energie na die eendaagse groep bring. Sri Lanka het die reeks van twee toetse maklik gewen en sal die eendaagse reeks wat Sondag in Dambulla begin met hope vertroue aanpak. Junior Dala, JP Duminy, Reeza Hendricks, David Miller en Andile Phehlukwayo is die Proteas in die eendaagse groep wat nie letsels van die toetsnederlae dra nie. Van húlle sal verwag word om nie net op die speelveld nuwe lewe in die Proteas te blaas nie, maar ook in die kleedkamer en by die oefeninge te sorg dat daar nuwe energie is. Heinrich Klaasen was ’n lid van die toetsgroep, maar het nie speelkans gekry nie. Hy sal hoop om in die kitsstryde sy slag te wys. “Ons moet vir positiewe energie sorg en daarom is dit belangrik dat ons die reeks goed begin. “Daar sal na al ons opsies gekyk word wat die beste vir die toestande sal wees. “As kolwers sal die fokus daarop wees om vennootskappe te vestig en om te kyk hoe en waar ons lopies moet aanteken. “Vir die boulers sal dit baie belangrik wees om in die eindbeurte hul vaardighede reg te gebruik. “Ek is seker ek sal as wegbreker betrek word om ’n boulrol te vervul,” het Duminy gesê. Sri Lanka het ’n groep van 15 spelers aangewys. Angelo Mathews kon weens ’n besering nie die eendaagse span in sy laaste reeks teen Bangladesj aanvoer nie, maar neem nou die leisels. Dinesh Chandimal was toe die kaptein, maar dien tans ’n skorsing uit en is nie by die reeks betrokke nie. Die naatbouler Dushmantha Chameera en die veelsydige Asela Gunaratne is weens beserings nie weer in die groep nie. Nuwan Pradeep, Danushka Gunathilaka, Shehan Madushanka en Wanindu Hasaranga is die ander manne wat weggelaat is. Die groepe is: PROTEAS: Faf du Plessis (k), Hashim Amla, Junior Dala, Quinton de Kock, JP Duminy, Reeza Hendricks, Heinrich Klaasen, Keshav Maharaj, Aiden Markram, David Miller, Wiaan Mulder, Lungi Ngidi, Andile Phehlukwayo, Kagiso Rabada, Tabraiz Shamsi. SRI LANKA: Angelo Mathews (k), Dasun Shanaka, Kusal Perera, Dhananjaya de Silva, Upul Tharanga, Kusal Mendis, Thisara Perera, Niroshan Dickwella, Suranga Lakmal, Lahiru Kumara, Kasun Rajitha, Akila Dananjaya, Prabath Jayasuriya, Lakshan Sandakan, Shehan Jayasuriya.