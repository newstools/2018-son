DIE Stad Kaapstad het Vrydag aangekondig sy verkeersdiens sal die nuwe voertuig vir lukrake asemtoetse (RBT) ontplooi om die verwerking en vervolging van vermeende dronk­bestuurders te bespoedig. Die bussie is toegerus met bewyskragtige asem-analiseringstoerusting (EBAE), wat dit onnodig sal maak om bloedmonsters te trek of na die Wes-Kaapse Shadow-sentrum in Athlone te gaan om ’n verdagte se bloedalkoholvlak te verifieer. JP Smith, mayco-lid vir veiligheid, sekerheid en maatskaplike dienste, sê: “Dit kom nou al ’n hele ruk aan en ek is bly dit is uiteindelik ’n realiteit.”