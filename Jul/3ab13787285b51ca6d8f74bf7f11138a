ONGEDOKUMENTEERDE migrante en ander verdagtes is die naweek gearresteer tydens die polisie se Operasie Fiela II. Ál agt polisiestasies in die Motherwell cluster in die Baai, met die klem op die Motherwell-, Swartkops-, Ikamvelihle-, Kwazakele-, New Brighton- en Kwadwesi-polisiestasie, het deelgeneem. Die operasie se hooffokus was op die New Brighton- en Kwazakele-area. “Die operasie is gefokus op die soek van onwettige vuurwapens, gesoekte misdadigers, dwelms en dwelmhandel en ongedokumenteerde persone,” sê kapt. André Beetge, ’n polisiewoordvoerder. “Tydens die operasie is ’n 43-jarige winkelassistent gearresteer vir die besit van ’n ongelisensieerde vuurwapen en ammunisie. ’n 9­ mm pistool met ses patrone is in sy besit gevind by ’n winkel in New Brighton,” sê Beetge. Altesame 52 boetes (R107 400 s’n!) is uitgereik vir die oortreding van die wet op padverkeer. Dit sluit in 13 gevalle van onge­lisensieerde voertuie, en 41 mense het sonder hul bestuurslisensies gery. Goedere ’n Verdere R13 100 is verkry vir uitstaande lasbriewe vir arrestasie vir tien mense wat nie hul lisensies by hulle gehad het nie. ’n Persoon wat die wet op nagemaakte goedere oortree het, is in besit gevind van 132 DVD’s en 155 CD’s wat onwettig gecopy is. “ ’n Arrestasie is ook gedoen op ’n klag van die besit van gesteelde goedere en handel in medisyne, waar 48 bokse pille van verskillende medikasie gekonfiskeer is. Die waarde van dié goedere is nog onbekend.” Die winkel is voorts toegemaak omdat hulle onwettige kragkonneksies gebruik het. Sowat 14 mense is gearresteer en aan die departement van binnelandse sake oorhandig, aangesien hulle nie gedokumenteer is nie. Drie laptops, vermoedelik gesteel, is ook gekonfiskeer. Die gearresteerde mense in die operasie sal almal na verwagting vandag in die New Brighton-landdroshof verskyn. “Ons teenwoordigheid is vandag deur die kriminele elemente in New Brighton en Kwazakele gevoel gedurende ons Fiela II-operasies in dié areas,” het genl.maj. Dawie Rabie, bevelvoerder van die Motherwell cluster, trots gesê.