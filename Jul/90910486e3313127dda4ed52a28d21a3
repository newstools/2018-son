DIE Thierry Henry-wedstryd word vandag in Rusland beslis. Dié legendariese Franse sokkerspeler bevind hom vanaand in die afrigtershoekie van die vyand België. Dis in die Wêreldbeker-sokkertoernooi (WB) se een halfeindstryd, wat grootskaalse opwinding beloof. Henry was ’n lid van die Franse span wat die WB in 1998 verower het. Wees egter verseker dat hy eerder sal wil wegkruip as om in die kalklig teen sy geboorteland te wees. Die Britse dagblad The Guardian berig dat op elke Belgiese nuuskonferensie voor wedstryde oor Henry se invloed as hulpafrigter uitgevra is. Vrae soos “Hoe voel dit om hom op die oefenveld te hê?”, “Watter bydraes lewer­ hy?” en “Sal sy ervaring daartoe bydra dat julle die eindstryd haal?” word gereeld aan die Belgiese spanbestuur gestel. Die 40-jarige Henry verkies deesdae egter om net gedurende België se oefensessies onderhoude te voer. Sy laaste nuuskonferensie as ’n lid van die Laaglanders se bestuurspan was in 2016. Dis toe hy as een van Roberto Martinez se hulpafrigters aangestel is. Kalm Hy het toe gesê: “Ek is nie die afrigter nie; ek is ook nie die tweede in bevel nie; ek is net T3 – die derde breier. “Ek het van die begin af gesê almal moet net kalm bly, want dis nie die Thierry Henry show nie; ek is hier net om die afrigter en span te help. “Die breier doen die praatwerk en ek sal probeer om die spelers te help verbeter.” Maar of hy nou daarvan hou of nie, die kalklig sal vanaand op hom wees, en sy landgenote in die Franse span verkies dit so. Olivier Giroud het gesê: “Ek sal trots daarop wees as ek aan Titi (Henry) kan bewys dat hy die verkeerde span gaan help het.” Dié doelskieter sê dit gaan ’n buitengewone dag vir Henry wees