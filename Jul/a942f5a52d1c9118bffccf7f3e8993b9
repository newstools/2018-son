DIE toekoms van Springbokrugby... Wanneer die name van die Damian Willemse en Salmaan Moerat in rugbykringe genoem word, is daar geen twyfel dat dié twee besonderse talentvolle rugbyspelers beslis nog diep spore in Suid-Afrikaanse rugby gaan trap nie. As 20-jariges het hulle reeds baie in hul jong loopbane vermag. Willemse het as skoolseun by die Paul Roos Gimnasium in Stellenbosch gewys waartoe hy in staat is. As 19-jarige het hy al sy debuut vir die Stormers in die Superrugby-reeks gemaak. Sedertdien het hy 16 keer vir die Kaapse franchise as losskakel en heelagter uitgedraf. Robbie Fleck, die Stormers-afrigter, het dié boorling van die Strand telkemale beskryf as die toekoms van SA rugby. Dit was dus geen verrassing toe Rassie Erasmus, die Bok-breier, laas week vir Willemse en Moerat na die Springbok-oefenkamp in Stellenbosch ontbied het nie. Hemelbesem Moerat, ’n oud-leerder van Boishaai in die Paarl, het die Junior Springbokke ook vanjaar by die Wêreldbekertoernooi in Frankryk aangevoer. Dié hemelbesem staan 2 m in sy rugbystewels en laat die skaal reeds op ’n allemintige 116 kg kreun. Hy is nie net ’n bobaas-slot nie, maar het uit­stekende eienskappe as leier en word as ’n toekomstige Bok-kaptein beskou. Willemse en Moerat is Woensdagaand deur die Kaapse Sportraad en die Wes-Kaapse departement van kultuur­sake en sport onderskeidelik as die nuweling van die jaar en jong sportman van die jaar aangewys. Dié twee was duidelik uit die veld geslaan deur hul toekennings. Hulle het agterna gesê: “Ja, ons voel uiteraard baie geëerd om op so ’n jong ouderdom erkenning te kry. “Dit is ook inderdaad great om die geleentheid te kry om saam met die Bokke te oefen. “Ons doelwit is om soveel as moontlik uit hierdie er­varing te leer.”