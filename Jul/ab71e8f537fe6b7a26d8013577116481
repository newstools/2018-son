LANDSBURGERS raak behoorlik gatvol van die politieke leiers. En as hulle vandag hul kruisies sou trek, sal die DA in die Wes-Kaap die ANC met slegs 2% klop. ’n Peiling deur die marknavorsingsmaatskappy Ipsos toon die DA in die Wes-Kaap is nie meer so gewild soos in die 2014-verkiesing nie. Die peiling toon die DA se steun in die provinsie is 28%, teenoor die 59,38% in die verkiesing in 2014. In ’n peiling deur Ipsos in Oktober 2013 het 54,1% van die respondente in die Wes-Kaap die DA gesteun. Net 27% het die ANC gesteun; vanjaar is dit 26%. Volgens ’n politieke ontleder kan die DA se swak hantering van die De Lille-kwessie, die waterkrisis en die partybeleid oor transformasie hiervoor geblameer word. Landwyd sit die ANC met gerieflike steun van 60%, terwyl die DA maar by 13% trek. Ja, politieke leiers wat gedog het die mense is dom, moet weer dink.