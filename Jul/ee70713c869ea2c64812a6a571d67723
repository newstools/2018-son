DIE ekstra sekerheidsplanne wat Metrorail ingestel het, begin nou vrugte afwerp. Nog drie mense is laas week in die Bishop Lavis-hof skuldig bevind aan poging tot diefstal van toerusting van Metrorail. Volgens Richard Walker, Wes-Kaapse streekbestuurder, is een tot ses jaar tronkstraf gevonnis, ’n tweede tot drie jaar en ’n derde tot drie jaar wat vir vyf jaar opgeskort is. Hy het gesê minder voorvalle van vandalisme vind ook plaas. “Donderdagaand is daar net twee voorvalle aangemeld. Gewoonlik gebeur meer as tien voorvalle elke aand. “Die arrestasies deur Metrorail se veiligheidspanne help dat voorvalle van vandalisme en kabeldiefstal afneem.” Tien oortreders is laas week vir kabeldiefstal en foutiewe treinkaartjies gearresteer. Volgens Walker is meer as 100 oortreders tans verhoorafwagtend. Hy skryf ook die suksesse daaraan toe dat Metrorail meer tip-offs kry. “Dit wys dat die gemeenskap se wakker optrede ’n positiewe impak het op misdaad in woonbuurte.” Walker het die gemeenskap en individue bedank wat die misdaadbestrydingspanne bystaan en misdadigers se aktiwiteite rapporteer. Hy vra die gemeenskap om voort te gaan om met die polisie en ander law enforcement-agentskappe saam te werk. Metrorail het ook ’n vergoeding van tot R25 000 uitgeloof vir inligting wat lei tot die skuldigbevinding van oortreders.