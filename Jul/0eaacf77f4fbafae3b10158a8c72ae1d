DIE puntestelsel van die FIA (Fédération Internationale de l’Automobil) kan binnekort (2020) verander met ál 20 jaers wat punte sal kry as hulle die wedren voltooi. Tans word 25 punte toegeken aan die wenner en 18 vir ’n tweede plek met ’n derde plek wat 15 kry. Die punte verminder geleidelik sodat die tiende plek net met ’n enkele punt tevrede moet wees. “Die beheerliggaam oorweeg om vir almal punte te gee tot by die laaste plek, wat in dié geval 20ste is,” het Ford India se wedrenbaas, Vijay Mallya, aan Motorsport.com gesê. Mallya vrees egter die nuwe voorgestelde puntestelsel kan die wedren skade berokken deurdat jaers nie sal streef om in die toptien te eindig nie. Hy voeg by dis op sy eie ’n prestasie om binne die toptien klaar te maak. “Verder word gevrees dat enkele punte voortaan ’n ‘prestasie’ sal wees en dat meer punte van die opwinding sal ontneem. “Ek voorspel dus dat die jaers nie meer alles in die stryd sal werp om binne die toptien klaar te maak nie. “Almal kry punte en aan die einde van die seisoen lyk dit asof jy presteer het, hoewel dit egter oëverblindery is.” Vandag word die Britse Grand Prix op Silverstone beslis en een punt skei die voorloper, Sebastian Vettel (Ferrari, 146), en Lewis Hamilton (Mercedes, 145) van mekaar. Die enigste ander jaer met meer as 100 punte is Kimi Räikkönen (101) wat derde lê. Dit is vandag die tiende Grand Prix van die seisoen. – Sportredaksie