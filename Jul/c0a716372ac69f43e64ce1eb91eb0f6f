’N VELDWAGTER het Vrydag aan sy wonde beswyk ná ’n skietery oor en weer met ’n groep stropers in die Krugerwildtuin. Die Suid-Afrikaanse Nasionale Parke (SANParke) sê in ’n ver­klaring die honde-eenheid het die veldwagter en sy kollegas bygestaan. Hulle het kontak gemaak met die groep stropers nadat hulle die stropers vir ’n ruk dopgehou het. Skote is afgevuur. Die veldwagter is in die bolyf getref. “ ’n Dokter is ingevlieg om hom te stabiliseer, maar hy het ongelukkig onderweg na die hospitaal aan sy wonde beswyk,” lui SANParke se verklaring. Fundisile Mketeni, SANParke se uitvoerende hoof, het sy medelye betuig met die slagoffer se familie, kollegas en kennisse. “Ons gebede is met hulle in hierdie moeilike tyd. Dit is nooit maklik om die dood van ’n geliefde te verwerk nie, veral nie op so ’n manier nie,” het Mketeni bygevoeg. “Hy is dood terwyl hy Suid-Afrikaanse bates beskerm het. Hy was opgelei en bekwaam om homself te beskerm. Dit is hoekom sy dood so ’n groot skok is. “Ons gaan die familie bystaan met behandeling en wat ook al hulle benodig. Ons betreur hierdie voorval.”