SENUAGTIG, maar gereed vir die job. Só sê Malvern de Bruyn, die vakverbond Cosatu se nuwe Wes-Kaapse sekretaris. De Bruyn (47), wat nou maar ’n bietjie meer as ’n week in sy nuwe pos is, sê hy besef hy het groot skoene om te vul. Dié skoene is natuurlik dié van die voormalige provinsiale sekretaris, Tony Ehrenreich. Ná meer as twee dekades het Ehrenreich besluit dat hy hom nie weer verkiesbaar sal stel as die provinsiale sekretaris van Cosatu nie. De Bruyn is ’n boorling van Upington en die tweede jongste van ses kinders. Nadat hy in 1994 gematrikuleer het by Uitzig Hoër naby Ravens­mead, was hy die daaropvolgende sewe jaar ’n shop steward vir ’n maatskappy. Hy vertel: “Ek het in 2001 begin as organiseerder vir die vakbond Sactwu, waarvoor ek tot onlangs nog gewerk het. Ek is drie jaar gelede verkies as Sactwu se provinsiale organiseerder. “Toe besluit is dat die vakbond ’n kandidaat moet nomineer vir die vakante pos by Cosatu, is ek genomineer.” De Bruyn sê hy besef dat ’n groot taak vir hom voorlê. Hy sê: “Daar is amper 200 000 werkers onder Cosatu se vaandel in die Wes-Kaap. “Tony was uniek in hoe hy geveg het vir die regte van die werkers. Ek wil ook my bydrae lewer. “Ek gaan nie probeer om soos Tony te wees nie; ek gaan Malvern de Bruyn wees, en soos in lande soos Amerika, wil ek hê dat meer gedoen moet word om die regte van werkers te verseker.” De Bruyn meen meer behoort gedoen te word om werkers se lewensomstandighede te verbeter. Hy stel voor: “Meer werkersvriendelike beleid moet ingestel word en minder invoerprodukte sal groter werksekerheid skep. “Ek hou daarvan om naweke sport te kyk en ons nasionale spanne te ondersteun, maar die plight van ons werkers was nog altyd my hele lewe. “Ek gaan my uiterste bes doen om te verseker dat werkers nie vir ’n ride gevat word nie.”