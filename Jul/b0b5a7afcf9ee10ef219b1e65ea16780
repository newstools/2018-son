’N MA van vier kinders wat in 2014 gegang-rape is, sê sy gaan deur hel omdat sy nie meer haar kinders by haar het nie. Die ma (40) van Macassar sê sedert die voorval was haar lewe nooit weer dieselfde nie. Ná die voorval is sy in die staat se getuiebeskermingsprogram opgeneem en het sy in die verskeie safe houses in die land gewoon. Volgens haar is die vyf mans op die klag van verkragting vrygespreek omdat die uitslae van die DNS-toetse spoorloos verdwyn het. Hulle is net aan aanranding met die doel om ernstig te beseer skuldig bevind en die Wes-Kaapse hooggeregshof het hulle ’n op­geskorte vonnis opgelê. Gebeur Die vrou wil oor begin, maar haar kinders is in verskillende plekke van veilige bewaring geplaas. Boonop woon ander mense nou in haar ou shack in Macassar en hulle wil nie trek nie. Die ma sê: “Ek was al by verskeie welsynorganisasies. Niemand kan my help nie. Ek is in gesprek met die departement van maatskap­like dienste in die Wes-Kaap, maar niks gebeur nie.” Lesers of NGO’s wat kan help, kan 021 856 4213 bel. Teen druktyd het die departement nog nie op Son se navrae gereageer nie.