’N MAN wat glo by die moord in die Mitchells Plain-kliniek betrokke was, is gister in hegtenis geneem. Volgens JP Smith, die mayco-lid vir veiligheid en sekuriteit in die Stad Kaapstad, het gister gesê dit moet ’n waarskuwing wees. Die 20-jarige man sal binnekort sy eerste verskyning in die landdroshof in Mitchells Plain maak. Smith het gesê: “Ons hoop dié arrestasie stuur ’n waarskuwing aan ander uit. “Veral dié wat dink hulle kan oortree en die lewe van onskuldige mense in gevaar stel. “Die Stad doen ’n beroep op die direktoraat van openbare vervolging om die sterks moontlike vonnis op te lê sodra die saak hof toe gaan.” Smith het bygevoeg die personeel van die kliniek ontvang berading. “Dié voorval het ook die aandag gevestig op sekuriteit by klinieke. “Ons sal die kliniek weer besoek sodat ons die sekuriteitsreëlings by die fasiliteit kan hersien. “Eastridge-kliniek het gedurende werkure ’n sekuriteitswag op die perseel en personeel het ook paniekknoppies wat met die Stad se reaksie-eenhede vir wetstoepassing verbind is.” Intussen voel inwoners ’n sekuriteitsbeampte en noodknoppie is nie genoeg om hul veiligheid te ver­seker nie. “Hoe kan ons veilig wees as hulle net in vroue se handsakke rondkrap en die mans met die hand search? Watter waarborg is daar vir ons lewe?” wou een weet. Son het verneem drie ander verdagtes is in verband met die onlangse bende­oorlog in Beacon Valley gearresteer. Volgens ’n betroubare informant het die drie gister in die landdroshof in Mitchells Plain verskyn. Die persoon sê die huidige oorlog heers tussen die Firm Boys, Nice Time Kids en Spoilt Bratz. Hy verduidelik: “Die kind van die leier van die Nice Times is verlede week dood­geskiet. Gedeel “Die klong was ’n leier van die Spoilt Bratz, wat die juniors van die Nice Times is. Sedertdien het dinge in Mitchells Plain handuit geruk.” Volgens die persoon gaan die bakleiery oor turf. “Die 28’s, ook bekend as die Firm Boys, wil meer turf in Beacon Valley hê. Beacon Valley word deur die Nice Time Kids, Spoilt Bratz en Firm Boys gedeel. Dis hoekom die skietery begin het. “Die onlangse skietvoorvalle in Mitchells Plain hou verband met verlede week se skietvoorval. Die ou wat in die kliniek geskiet is, is die ou wat glo die leier se seun geskiet het.” Volgens die informant is amper 20 lyke sedert ver­lede week in die Mitchells Plain-area opgetel.