LEWENSLANK in die tjoekie. Dít is die vonnis wat regter Bruce Langa Vrydag uitgespreek het oor die tikkop-inbreker Sheree Prince, wat ’n bejaarde vrou vermoor en opgechop het. Sandra Malcolm (74) is op 18 April 2015 in haar huis in Muizenberg vermoor. Prince het erken sy het Malcolm met ’n mes doodgesteek en toe haar kop afgesny. Malcolm se maag is oopgesny en haar derms uitgehaal. Haar bene en arms is ook geamputeer. Prince, ’n tenger 21-jarige met ’n skaam gesiggie, was 18 jaar oud toe sy dié koelbloedige moord gepleeg het. Die jong Citrusdaller het skuld erken, maar kon nie sê hoekom sy die vrou vermoor en soos ’n dier oop­gesny het nie. Willie Hanekom, ’n kliniese sielkundige, het getuig Prince wou net Malcolm se huis hê en Malcolm was anyway al oud. Langa het gesê hy vind geen omstandighede ter versagting van vonnis nie. “Ja, sy was nog baie jonk en dit was haar eerste oortreding, maar dít alleen is niks buitengewoons nie.” Langa het opgemerk verskeie dokters het bevind dat Prince aan geen geestesversteuring ly nie. “Hulle het bevind sy’t geweet wat reg en verkeerd is, en sy was geestelik gesond om verhoor te word.” Hy sê ook die barbaarse, grusame moord is beplan. “Sy het nie met ’n wapen na die huis gegaan nie, maar sy het genoeg tyd in die huis gehad om die moord te pleeg. Dat jy haar nog aspris geslag het, was net so wreed.” Malcolm is 24 keer gelem. Behalwe dat Prince haar kop en arms met ’n mes afgesny en ’n byl gaan soek het om haar bene af te kap, het die patoloog ook verskeie snywonde aan Malcolm se voete gevind. Hy sê haar storie in haar pleitooreenkoms stem ooreen met die bloedspatsels kenner en die patoloog se getuienis. “Moord op sy eie is klaar erg genoeg. Dié een is egter harteloos en baie erg.” Volgens Langa het Prince geen berou nie en sy verstaan nie die erns van die saak of die pyn waardeur Malcolm is nie. “Haar pleit beteken niks. Sy het skuld erken omdat die bewyse te veel was.” Omdat Malcolm van Skotland geïmmigreer het, het die saak ook internasionale aandag geniet. Langa sê die moord het die land se beeld verder geskend. “Ek is daarvan oortuig dat sy ’n gevaarlike mens is wat nie in die gemeenskap losgelaat kan word nie.” Bedank Hierna het hy Prince tot lewenslange straf gevonnis. Eric Ntabazalila, woordvoerder van die nasionale vervolgingsgesag, het die uitspraak verwelkom. Allison Williams, Malcolm se dogter, het die hof, staat en polisie bedank. “ ’n Moorddadige mens is weggesit en daarvoor is ons dankbaar.” Prince het deurentyd niks emosie getoon nie.