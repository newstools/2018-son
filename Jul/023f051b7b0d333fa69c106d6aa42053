DIE Southern Kings se kaptein, Michael Willemse, sê die feit dat hul kerngroep spelers mekaar reeds ken, beteken vir die span ’n reuse-voorsprong vergeleke met laas jaar se Pro14-seisoen. “Ek is regtig opgewonde oor die komende seisoen,” sê Willemse. Die Kings het nog ag weke oor om hulle voor te berei voor die afskop van die nuwe Pro14-seisoen. Hulle is druk besig om hul fiksheid op peil te kry. Willemse sê die groep voel reeds baie gemakliker en vorm ook ’n beter eenheid. “Ek het die helfte van die spelers nie geken toe ons verlede jaar die Pro14-seisoen afgeskop het nie. “Ons moes mekaar leer ken nadat ons reeds drie wedstryde verloor het. Dié keer kan ek aanvoel dit is anders.” Willemse sê almal is optimisties oor die komende seisoen. “Die spelers wat nou hier is, het laas seisoen almal baie geleer. Die Pro14 is glad nie speletjies soos baie mense dink nie en ons moet ook aanpas daarby. “Daarom kan ek sê ons het wys geword oor wat dié seisoen voorlê.” Willemse sê behalwe fiksheid is hulle ook hard besig om hul balvaardighede op te skerp. “Ons het laas seisoen gesien dit is een van die areas waarin ons moet verbeter. “Alles lyk goed. Almal is optimisties en die talent is hier. Ons moet nou net met harde werk daarop voortbou.” Martin Anayi, uitvoerende hoof van die Pro14, het gesê die bepalings sal binnekort beskikbaar wees. “Dit gaan dieselfde twee afdelings wees. Spanne sal die ander spanne in hul afdeling tuis en weg aandurf, en dan ook spanne van die ander afdeling óf tuis óf weg,” het hy bevestig. “Ons sal die afdelings vir die komende seisoen los soos wat hulle is. “Al verandering is dat die bepalings vir wedstryde tussen spanne in verskillende afdelings omgeruil word. “Almal wat verlede seisoen 10 tuiswedstryde gehad het, sal dié jaar 11 hê. As jy net een keer teen ’n span speel en dit was verlede seisoen ’n wegwedstryd, sal dit dié keer tuis wees.”