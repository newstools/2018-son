DIE Nelson Mandelabaai-munisipaliteit gaan sy teiken van 94% met inkomste-invordering behaal sodra die munisipaliteit die mense identifiseer wat die metro besteel. Só meen die uitvoerende burgemeester van die Baai, Athol Trollip. Hy het dié uitlating gister gemaak toe hy die media toegespreek het oor die surplus wat die metro ontvang het vir die stad se Urban Settlements Development Grant. Trollip het gister gesê hulle gaan aan deure klop met amptenare wat gaan kyk of inwoners die metro se meters bypass. Trollip sê die munisipaliteit het reeds ’n maatskappy aangestel wat help met sy inkomste-invordering. Volgens Trollip het dié maatskappy ’n paar interessante bevindinge gemaak oor huishoudings wat baie min of geen elektrisiteit gebruik nie, maar dit is belig, en huise wat baie min of geen water gebruik nie, maar hulle was en stort elke dag. Trollip meen dié inligting wat verkry is, spruit uit ’n deeglike ondersoek. “Baie mense in die stad maak gebruik van gratis dienste. Ons het stelsels waarmee ons net ’n knoppie kan druk om te kyk wie baie en wie min verbruik, en wie van geen dienste gebruik maak nie. “Waarskuwingsligte begin flikker waar daar mense in ’n huis woon, maar inligting wys hulle gebruik geen water of elektrisiteit nie.” Trollip sê hulle gaan aan deure klop en vra: “Ons sien jy het ag eenhede elektrisiteit dié maand gekoop, maar daar woon ses mense in die huis. Hoe doen julle dit? “Ons gaan die vraag aan hulle stel, maar amptenare gaan byderhand wees om te kyk of hulle die stelsel omseil,” volgens Trollip. Hy sê arm mense gaan nie benadeel word nie, want hulle kry reeds 8 kiloliter water gratis (meer as die nasionale norm van 6 kilo­liter) en meer gratis elektrisiteit as wat die nasionale norm voorskryf. “Ons gaan nie toelaat dat inwoners wat kan bekostig om vir water en elektrisiteit te betaal, dit gratis kry nie.” Oor die surplus met die Urban­ Settlements Development Grant sê Trollip die metro het ’n ekstra R178 miljoen vanaf die na­sionale tesourie ontvang. “Elke sent van die geld wat ons ontvang, spandeer ons deur middel van toelaes. As jy dit nie doen nie, dan laat jy die inwoners van die stad in die steek.” Die munisipaliteit het die ekstra hupstoot gekry omdat hy vantevore al 100% van sy toelaag spandeer het. Die metro’s wat nie daarin slaag om al hul geld te spandeer nie, se oorblywende bedrae word gegee aan dié wat wel hul geld spandeer. Die burgemeesterskomiteelid vir begroting en tesourie, Retief Odendaal, is hoopvol die metro gaan weer ’n meevallertjie kry, want altesaam 96% van hul toelae is reeds gespandeer. Die geld is onder meer gebruik om opgraderings aan te bring by die Nooitgedagt-skema, in die lig van die watertekorte. *Volg Lynn Williams op Twitter: @iamlynnwilliams