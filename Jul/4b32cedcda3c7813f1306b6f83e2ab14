WANNEER Kroasië en Frankryk se sokkerspelers vandag in Moskou se Luzhniki-stadion op die veld stap, sal hulle reeds verseker wees van heldestatus in hul onderskeie lande. Vanmiddag veg hulle egter om in die annale van hul lande se sokkergeskiedenis as legendariese spelers opgeteken te word. Dit sal verder dryfkrag verleen wanneer die eindstryd van sokker se Wêreldbeker-reeks in die Russiese hoofstad beslis word. Les Bleus het spelers met die pedigree en flair om ’n tweede WB-kroon te verower. Kroasië het egter die wilskrag en uithouvermoë om vir die eerste keer ooit as die beste span in die heelal gekroon te word. Albei groepe spelers leef steeds in die skadu van hul voorgangers van 1998 se toernooi in Frankryk. Die huidige Franse groep kry nou kans om uit die skadu te beweeg van die groep wat die WB-titel in 1998 voor sy tuisskare verower het. Gunsteling Hugo Lloris, doelwagter en kaptein, en sy spanmaats het groot skoene om vol te staan. Frankryk, met Didier Deschamps (1998 se kaptein) nou in beheer as bestuurder, sal as gunsteling uitdraf. Die 19-jarige Kylian Mbappé sal die groot gevaarman wees, met Paul Pogba, Antoine Griezmann, N’Golo Kanté en Blaise Matuidi wat uit die middelveld moet probeer rigting gee. Hulle kom egter teen ’n middelveld-kombinasie te staan wat skrik vir niks. Met die Real Madrid-ster Luka Modric wat die toutjies trek, hou Kroasië beslis groot gevaar in. Hy sal ook weer goeie ondersteuning van Ivan Perisic, Ivan Rakitic en Ante Rebic kan verwag. Dan is daar ook die immergroen Mario Mandzukic, die 32-jarige Juventus-doelskieter wat die wendoel in die halfeind teen Engeland aangeteken het. Die span van Kroasië het reeds verbeter op die derde plek wat die groep van 1998 in Frankryk behaal het. ’n Oorwinning vandag sal sorg dat Modric en sy spanmaats selfs met groter respek behandel sal word as Davor Suker (1998 se kaptein) en sy spanmaats, wat as die beste Kroatiese span van alle tye beskou word. Daar is aan albei kante baie op die spel vir ’n groep helde wat gereed staan om legendes te word. Die blaas van die fluitjie om die begin van die eindstryd aan te dui, kan net nie vinnig genoeg kom nie!