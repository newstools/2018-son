JEAN-LUC du Plessis het môre ’n gulde geleentheid om te wys hy kan ook ’n keuse vir die Springbokke se nr. 10-trui wees. Die 24-jarige seun van die legendariese Bokvleuel Carel du Plessis was ’n jaar en twee maande buite aksie weens ’n ernstige lies- en heupbesering. Hy moes ’n operasie in Amerika ondergaan en het kliphard gewerk om sy fiksheid te herwin. Hy sal sy stempel graag wil afdruk in môre se Superrugby-kragmeting met die Sharks op Nuweland (afskop 17:15). Hy sê: “Ek is besig om my ritme te vind en raak gewoond daaraan om weer gereeld te speel. Ek maak vordering. Ek glo ek is byna weer 100% fiks.” Jean-Luc is reg vir sy tweestryd met sy eweknie van die Sharks. Hy sê: “Ek sien uit na die uitdaging om teen Robert du Preez te speel. “Ons is baie goeie vriende van die veld af. Ons het ook as juniors saam by die Sharks gespeel, sowel as by die Stormers. So, ons ken mekaar goed. “Ek glo daar is ongelooflik baie talentvolle losskakels. “Dit hang alles af van hoe Rassie graag wil speel. Daar is sowat vyf of ses losskakels wat die taak kan verrig. “Hopelik kan ek genoeg van ’n indruk maak om nog die einde van die jaar se groep te haal.” Robbie Fleck, die Storm­ers se beleërde breier, het gister laat blyk hy gaan hom nie nou oor sy toekoms as Stormer-breier bekommer nie. Al sy aandag is op die Sharks toegespits. Hy sê: “Ons wil graag die seisoen op ’n hoë noot afsluit, veral vir die spelers wat hul laaste game speel. “Ons is altyd gemotiveerd om teen die Sharks – veral op Nuweland – te speel. “Dit was uiteraard ’n teleurstellende seisoen vir ons. Ons gaan beslis alles in die stryd werp om die seisoen met ’n sege af te sluit sodat ons volgende jaar met meer selfvertroue kan begin.” JC Janse van Rensburg, Raymond Rhule en Dewaldt Duvenage gaan almal hul laaste wedstryd vir die Storme­rs speel. Nizaam Carr het ’n kniebesering en sal ongelukkig nie in sy laaste en 98ste game op Nuweland kan opdraf nie. Siya Kolisi, die Stormer- en Bokkaptein, is siek en gaan nie die span aanvoer nie. Pieter-Steph du Toit sal die span in Kolisi se afwesigheid lei. Dillyn Leyds gaan sy 50ste Superrugby-stryd vir die Stormers speel. Hy beskou dit as nóg ’n kans om te wys waartoe hy in staat is.