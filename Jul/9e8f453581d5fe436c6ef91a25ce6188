DIE hemelhoë brandstofpryse gaan nou weer klim. Die departement van energie het gister gesê albei grade van loodvrye petrol – 93-oktaan- en 95-oktaan – word duurder. Dit styg met onderskeidelik 26c en 23c. Dié prysverhoging sou meer as 40c/l gewees het as die oliepryse nie gedaal het nie, het Jeff Radebe, minister van energie, in ’n verklaring gesê. Diesel met ’n swaelinhoud van 0.05% en 0.005% gaan ook styg met onderskeidelik 26c en 24c. Die groothandelprys van paraffien gaan op met 22c, terwyl die kleinhandelprys (SMNRP) met meer as 30c/l gaan styg. Die maksimum kleinhandelprys vir vloeibare petroleumgas styg ook met 37c per kg.