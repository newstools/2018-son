DIE Suidwestelike Distrikte Krieketunie (SWDKU) het Daniel­ Seha onlangs as sy fiksheidsafrigter aangestel. Die president van die SWDKU, Rudy Claassen, het dit bekend gemaak. Claassen sê: “Daniel het ’n wye kennis van sportwetenskap. So, ons sien uit na die bydrae wat hy kan lewer tot die fiksheidsprogram van ons elite­spelers in die provinsie.” Seha se aanstelling is deel van Krieket Suid-Afrika (KSA) se pogings om die spel op senior- provinsiale vlak te verbeter. Afgerig Die 23-jarige Seha, wat aan die St. Paul-kollege in Windhoek gematrikuleer het, het ’n BSc- en honneursgraad van die Universiteit Stellenbosch. Hy het twee vrouekrieketspanne in Namibië afgerig: Die seniorvroue- en o. 19-span. Seha het Ajax Cape Town ’n kort rukkie afgerig en die Maties se Victoria-hokkiespan. SWD se uitvoerende hoof, Albertus Kennedy, sê: “Daniel­ se taak is om fiksheids­programme in ons krieketontwikkelings­program te implementeer.” Seha sal ook verantwoordelik wees vir die provinsiale span se individuele fiks­heids­­programme, wat aan KSA se doelwitte gekoppel is. Seha moet ook ’n prestasie­plan vir spelers in werking stel. Hy word die nodige­ inligting en tegnologie daarvoor gebied om provinsiale doelwitte te bereik.