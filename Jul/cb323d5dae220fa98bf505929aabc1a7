NELSON Mandela het gestaan vir vrede, gelykheid en regverdigheid. Hierdie waardes het hom enorme morele gesag besorg. Met hierdie waardes kon hy betrokke raak by mense van verskillende agtergronde. Tot vandag toe word hierdie waardes voorgehou. Derduisende mense oor die land en wêreld heen het gister op 18 Julie, ook bekend as Mandeladag, hul 67 minute van welwillendheid gedoen om ’n positiewe impak op mense se lewe te maak. Son het ook sy deel gedoen om die dag te vier. ’n Skool in Eerste­rivier is geïdentifiseer as die plek waar ’n paar mure nuwe verf gekry het. Die Primêre Skool Stratford in Eersterivier bestaan al langer as 25 jaar. Die skool het die kans gebruik om nie net sy 1 500 leerders in te span nie, maar ook die ouers, om die skool ’n nuwe baadjie te help gee. Met Son se hulp het Build It in Eersterivier 100 liter verf aan die skool geskenk en ouers, leerders en Son- personeel het gehelp om die mure skoon te maak voordat dit geverf is. Wilfred Hood, die hoof, sê hulle is baie dankbaar vir die ondersteuning wat hulle van Son gekry het. “Daar is baie wat gedoen moet word by die skool en elke bietjie help en maak ’n groot verskil. “Ons is dankbaar aan die ouers wat hul tyd opgeoffer het om ons te help.” Hood sê die leerders het die taak gehad om hul eie klaskamers, stoele en banke skoon te maak. “Ons wil hê hulle moet trots wees op die skool en hul klaskamers,” sê hy. Diana Daniels ’n lid van die skool se beheerliggaam, sê die kinders was baie opgewonde om Mandeladag te vier deur iets goeds te doen vir nie net hulself nie, maar ook die skool. “Ons sal definitief voortgaan om meer inisiatiewe soos dié te organiseer. Dit gee ons die kans om ’n goeie verhouding te bou met ouers, asook met besighede in die omgewing. “Ons sien uit na hoe die skool sal lyk sodra al die verfwerk gedoen is. “Vandag is beslis net die begin van nog baie meer positiewe aksie wat ons gaan neem by die skool,” sê Daniels­.