NOU meer as ooit is die tyd reg vir Suid-Afrikaanse rugbyspanne om weg te hol van Suidelike Halfrond-kompetisies waarin hulle nie hond haaraf maak nie. Schalk Burger, ’n voormalige Springbokflank, is die mees onlangse speler in die buiteland wat voel SA Rugby mors sy tyd deur deel te bly van die kompetisies van Sanzaar, die beheer­liggaam vir Superrugby en die Rugby Champion­ship. Die gesprek oor ’n skuif na die Noordelike Halfrond word ’n geruime tyd al op die spits gedryf. Die Springbokke het in 2009 laas ’n kompetisie (Drienasies) gewen waarin hulle met die All Blacks en Wallabies slaags raak. Sedert die byvoeging van Argentinië was die Bokke se beste ver­toning in die Rugby Championship twee seisoene ná mekaar as die naaswenner. In Superrugby bly die Bulls steeds die enigste SA span wat dié kompetisie – drie keer – kon wen, hoewel die Lions op die drumpel staan van kwalifiseer vir ’n derde agtereenvolgende eindstryd. Burger glo Superrugby en die Rugby Championship het hul sell-by date bereik. “Internasionale rugby maak steeds baie geld, maar ek dink die tyd vir ’n verandering het aangebreek. “Suid-Afrika in die Noordelike Halfrond sal die Ses­nasiesreeks en ander kompetisies net beter maak. “Ek is net ’n rugbyspeler, maar ek dink nou al lank daaroor en in Suid-Afrika is daar so ’n paar houdings wat moet verander,” het Burger aan The Rugby Paper­ gesê. Volgens hom is die huidige verhouding tussen SA Rugby en Sanzaar ’n baie delikate een en die toekoms van die beheerliggaam van Suidelike Halfrond-rugby is onseker. Hy voel egter dit maak meer sin dat SA spanne in die Noorde speel. “Toe my loopbaan begin het, was die Super12 die beste kompetisie. Dit was kort en intens en het die beste spelers gehad. Nou is dit sy betowering kwyt.”