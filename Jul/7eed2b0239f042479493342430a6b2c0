DIE Nelson Mandelabaai-span is vasbeslote om ’n impak te maak wanneer die nasionale Netbalkampioenskap vandag in die Young Park sport-kompleks in Port Elizabeth begin. Jeanie Steyn, een van die senior spelers, sê hulle sien uit na die toernooi. Steyn, wat vir die Madibaz Netbalklub speel, sal van vandag tot Saterdag by sommige van haar universiteitskollegas by die NMB-span aansluit vir die toernooi. Volgens Steyn is daar ’n goeie deursnit van spelers van klubs in die NMB-span in die groep, en hulle is gretig om goed te vaar. “Ons het talentvolle spelers in ons span en sien regtig uit daarna om te wys wat ons kan doen,” sê sy. “Hoewel die groep bestaan uit spelers van verskillende klubs, ken ons mekaar goed. Ons het reeds teen mekaar gespeel.” As deel van Netbal Suid-Afrika se strategie sal die kampioenskap op ’n distriksbasis beslis word, eerder as in ’n provinsiale formaat. Meer as 1 100 spelers neem deel. “Die NSA se uitvoerende beampte is van mening dat ons deur die kampioenskap op ’n distriksverteenwoordigingsbasis meer talentvolle spelers kan bereik,”sê Christine du Preez, vise-president. Steyn dink die nuwe formaat sal goed wees vir die toernooi. “Om ’n groep van 12 spelers uit die Oos-Kaap te kies, beteken baie goeie spelers sal nie ingesluit word nie. “Op hierdie manier is daar ’n groter geleentheid vir baie meer van ons spelers om te wys wat hulle kan doen. “Ek glo dit sal ’n uitstekende kompetisie skep gedurende die week. Die groter provinsies kan dalk nie soveel oorheers as vroeër nie.” Voorheen is die kampioenskap in Augustus gehou in die week van Nasionale Vrouedag, maar die toernooi vind nou vroeër plaas. Du Preez sê daar is 36 o. 21-spanne en 51 senior-spanne in die toernooi. “Protea-spelers neem ook deel, asook die oorblywendes in die groep. Die spanne sal op ’n rondomtalie-basis speel voordat hulle die uitklopronde begin. “Die eindstryd is op 14 Julie. Daar sal twee afdelings wees, A en B, en die o. 21-kampioenskap sal gelyktydig gespeel word.” – Fullstopcommuncations.