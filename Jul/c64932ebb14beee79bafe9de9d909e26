POLISIEBEAMPTES van Mount Frere is in rou gedompel ná die skietdood van hul kollega gisteroggend. Sers. Siyabulela Mtati (42) was nie ten tyde van sy dood aan diens nie. Hy het Saterdag rondom middernag opgestaan om te gaan ondersoek instel toe hy geluide gehoor het buite sy huis in die Toleni- informele nedersetting. Toe Mtati buite kom, het hy ’n motor en vier mans opgemerk. Die mans was besig om onder mekaar te stry. Een van die mans het ’n vuurwapen uitgepluk en Mtati doodgeskiet. Die verdagtes het dadelik in die motor vanaf die toneel weggejaag. Lede van die speurtak in Mount Frere en ander beamptes het dag en nag gewerk om die verdagtes binne 24 uur op te spoor. Kol. Michelle Matroos, ’n polisiewoordvoerder, sê inligting het gelei tot die arrestasie van twee mans van 25 en 20 in Qumbu. Die polisie het beslag gelê op ’n 9 mm-pistool, wat glo gebruik is om die moord te pleeg, beslag gelê. “Al die omstandighede rondom die moord word nog ondersoek,” het Matroos gesê. Die Oos-Kaapse provinsiale kommissaris, lt.genl. Liziwe Ntshinga, het die polisie geloof vir hul flink optrede. “Die aanvalle op polisie- beamptes word in ’n baie ernstig lig beskou. Dit moet ten sterkste afgekeur word deur alle sektore van die samelewing,” het Ntshinga gesê. Ntshinga het haar medelye uitgespreek teenoor die oorledene se gesin en sy kollegas. Die polisie gaan die gesin bystaan tydens hul ontbering.