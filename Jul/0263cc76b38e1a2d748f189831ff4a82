SUID-AFRIKA se afrigters word jammerlik afgeskeep wanneer dit by Superrugby kom. Dit is die mening van die Suid-Afrikaner wat tans die rugbydirekteur van die Tsjeggiese Republiek is, dr. Phil Pretorius. Pretorius het in ’n lang loopbaan verskeie spanne in Suid-Afrika en oor die wêreld heen met sukses afgerig. Hy is ’n voormalige afrigter van die Bulls en het sy verbasing daaroor uitgespreek dat die Nieu-Seelander John Mitchell se kontrak by die Bulls verleng is. Pretorius verwys na Mitchell se lae wenpersentasie as afrigter in tien jaar van Superrugby – Chiefs (40%), Force (37%), Lions (19%) en Bulls (37%). Volgens Pretorius was daar 45 oorwinnings vir Mitchell se spanne in 131 kragmetings – ’n wenrekord van 34,31%. “Watter Suid-Afrikaanse afrigter sal die voorreg hê om tien jaar Superrugby af te rig met só ’n rekord?” het Pretorius gevra. “Die indruk bestaan dat Suid-Afrikaanse afrigters baie by die ander groot rugbylande se breiers afsteek. “Jy hoef egter net Saterdagoggende te gaan kyk na ons skolespanne om voorkeur-afrigting in aksie te sien. “Ek meen, ons kundige skoleafrigters is die voedingsaar van Suid-Afrikaanse rugby. “Oral waar ek in die wêreld was, praat rugby-administrateurs strykdeur oor die werketiek van Suid-Afrika se spelers en afrigters. “Kyk maar net na die verskil wat Suid-Afrikaanse afrigters by die nasionale spanne van Litaue, Roemenië, Nederland, Duitsland, Pole, Rusland, Amerika, Israel en Sri Lanka maak of gemaak het. “Moet ook nie vergeet van die uitstekende werk van soveel ander klub- en provinsiale afrigters soos Dan van Zyl in Ierland nie.”