BORGTOG van R2 000 is gister in die Baaise handelshof toegestaan aan Bongo Nombiba (43), veroordeelde bedrieër en raadslid van die Nelson Mandelabaai-metro. Nombiba, ANC-raadslid van wyk 20, is in April tot vyf jaar tronkstraf gevonnis vir bedrog en geldwassery waarby R20 000 betrokke was. Hy hervat nou sy pos as raadslid met ’n salaris van sowat R40 000 per maand hangende die uitslag van sy petisie om verlof tot appèl aan die regter-president van die hooggeregshof in Grahamstad nadat sy aanvank­like appèlaansoek ’n maand gelede in die handelshof in Port Elizabeth van die hand gewys is. Swaargewigte in die ANC, onder wie die ander veroordeelde raadslid Andile Lungisa, die sekretaris van die ANC in die Nelson Mandelabaai-streek, Themba Xatula, en die raadslid en tesourier van die ANC in die streek, Mbulelo Gidane, het hul comrade by die hof support. Nombiba het voor die hofverrigtinge rustig onder die wakende oog van beamptes van die departement van korrektiewe dienste met sy voetboeie en ál aan met sy supporters gesels. Sy vriende het deurentyd voor hom gestaan sodat die media nie foto’s kon neem nie. Landdros JJ Claassen het gister in sy uitspraak gesê die toets in ’n borgtogaansoek is of die appèl vry is van ’n berekende mislukking of hopeloos is en of die appèl toegelaat sal word. Claassen het bygevoeg al voorsien hy nie dat ’n ander hof tot ’n ander beslissing as syne sal kom nie, kan hy nie sê dat daar geen argument vir die verdediging se posisie is nie. As die appèl misluk, moet Nombiba hom binne sewe dae weer by die St. Albans-gevangenis aanmeld. “Thank you, Jesus,” het Nombiba se girlfriend, wat tydens sy vonnisoplegging hartverskeurend gehuil het, glimlaggend gesê toe sy hoor hy kry bail. Xatula het gesê hy’s bly oor die uitspraak en geregtigheid het geskied. Volgens hom gaan Nombiba weer sy posisie as raadslid in sy wyk en in die raadsaal inneem. Hy’t bygevoeg hy verwag nie enige weerstand van die inwoners teen Nombiba as raadslid nie. “Hy is gewild onder die inwoners en is ook die voorsitter van die Zwide Football Association (Zwifa). “Ons sien daarna uit dat hy weer sy plek inneem,” het hy bly gesê. Mlindi Nhanha, woordvoerder van die DA in die provinsie, het in sy reaksie op die borgtog gesê die DA is wetsgehoorsaam en ondersteun die besluite van die regbank. “Dit is ’n proses wat ons sal dophou soos wat dit ontvou en die howe hul finale besluit sal neem. “Raadslid Nombiba kan weghardloop, maar hy sal dit moeilik vind om weg te kruip.” Adv. Wilhelm de Villiers het aangekla. Adv. Charl van Rooyen het namens Nombiba verskyn. Die hofuitspraak volg kort ná dié van Lungisa, wat in Mei borgtog van R10 000 gekry het hangende die uitkoms van sy petisie vir ’n aansoek om verlof tot appèl teen sy skuldigbevinding en vonnis. Hy is in Mei in die streekhof in Port Elizabeth tot twee jaar tronkstraf gevonnis op ’n klag van aanranding met die doel om ernstig te beseer. In Oktober 2016 was daar ’n geveg op ’n raadsvergadering. Lungisa het Rano Kayser, ’n DA-raadslid, toe genadeloos met ’n glasbeker oor die kop geslaan.