SON se verslaggewer Bohemia Hoffmeester het Vrydagaand die Deon du Plessis Tabloid-Joernalis van die Jaar-toekenning losgeslaan. Dié prys is toegeken op Media24 se spoggerige Legends-prysuitdeling in die Zeitz-museum vir Moderne Afrika-kuns in die Waterfront. Hoffmeester het die prys gewen vir haar reeks artikels oor die moord op die vermiste Courtney Pieters (3). Die beoordelaars het Hoffmeester se inskrywing só beskryf: “Die storie is met ywer en zest aangepak. Die joernalis het die storie besit, van die dag toe die meisie vermis geraak het tot die besoek van die destydse president Jacob Zuma aan haar ouers. “Die verslaggewer het empatie getoon vir die ma wat gesukkel het om oor die verlies van haar dogter te kom. Gewy “Sy het bewys ’n tabloid-storie hoef nie onsensitief of ligsinnig te wees oor mense se pyn nie.” Hoffmeester het haar prys aan Courtney gewy: “Jou stem is weggevat, maar ek het volgehou om jou storie te vertel lank ná jou gru-dood. Mag jou siel vir ewig in vrede rus.” Son se waarnemende redakteur, Neil Scott, het Hoffmeester gelukgewens met haar prestasie en daarop gewys dat sy ook ’n eksklusiewe foto van Zuma gekry het toe hy R10 000 kontant uit sy sak gehaal en aan Courtney se ma oorhandig het. “Die toekenning is ook ’n refleksie op Son se ander joernaliste en fotograwe, wat daagliks die gevare daar buite trotseer om die gewone mense se stories te vertel. Niemand doen dit beter nie,” sê Scott. Clement Singh, waarnemende algemene bestuurder van Media24 Nuus, het in sy toespraak gesê hy haal sy hoed af vir elke joernalis en redakteur vir hul rol nie net by Media24 nie, maar deur die hele land en demokrasie. “Ons staan agter julle,” sê Singh. Joe Thloloe, die bekroonde afgetrede redakteur en voormalige persombudsman, is vereer met die All Time Legend-toekenning.