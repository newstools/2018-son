DIE beplande multimiljardrandse hawe-ontwikkeling in die Noord-Kaap het die plaaslike inwoners weer aan die gons. Dit is die langverwagte diepsee-hawe by Boegoebaai aan die Namakwalandse weskus tussen Alexanderbaai en Port Nolloth. Luidens verslae sal die ontwikkeling aanvanklik R40 miljard kos en deur ’n Chinese maatskappy, Honglin Investment, gefinansier en ontwikkel word. Honglin Li, voorsitter van dié maatskappy, sê: “Ons is baie gretig om die ekonomiese korridor van die Noord-Kaap te help ontwikkel. “Dié finansiering sal aanvanklik veroorsaak dat honderde nywer­hede hier gevestig kan word. “ ’n Chinese sementmaatskappy is bereid om ongeveer R100 miljoen te bewillig. As die projek voltooi is, sal sowat 1 000 vervaardigers hulle hier kan vestig.” Minerale Volgens die groep se uitvoerende hoofbeampte, Kenneth Ka, kan die algehele projek uiteindelik R200 miljard beloop. Dit sal sowat 50 000 permanente werksgeleenthede skep. Die hawe kan ook gebruik word om minerale van die area te verskeep – in plaas van Saldanhabaai, wat sowat 700 km suid lê. Ka sê: “Hierdie is ’n medium­termyn-projek en sal, as die Noord-Kaapse wetgewer en ander rolspelers dit goedkeur, ongeveer vier jaar neem om te voltooi.” As dit bewaarheid word, sal dit die eerste diepseehawe in die Noord-Kaap wees omdat Port Nolloth se kaai te oud en die hawe te vlak is. Naels Nie ál die inwoners is so opgewonde hieroor nie. Baie voel dis ’n verkiesingstruuk van die ANC. Nico Jano van die Kaapse Onafhanklike Kieserskongres (Koko), sê: “Hulle het Adel Rooi, die burgemeester, geskors om hul naels hier in ál die projekte te slaan. “Dis ’n skreiende skande teenoor Namakwalanders dat die Boegoebaai-projek in Kimberley aangekondig is. Namakwalanders moet opstaan en ek sal hulle help.” Rooi, geskorste uitvoerende burgemeester (ANC) van die Namakwa-distriksmunisipaliteit in Springbok, sê: “Ek beveg my skorsing en opheffing van my ANC-lidmaatskap, want dit was onwettig. Ons wag vir die hof.”