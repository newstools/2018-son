DIE Hands & Heart-rugby­klub oefen saans in flou beligting. Dis omdat drie kragbokse aan die begin van die jaar op die Eikendal-sport­terrein in Kraaifontein gevandaliseer is. Groot skade is aangerig en die vinger van beskuldiging daarvoor wys nou na tikkoppe. ’n Trustee van die klub, Pappa Arendse, sê dié skade is ’n erge ontwrigting vir die klub. Arendse moan: “Die kragbokse is oopgebreek en die kabels afgesny. “Die drade word sekerlik vir R50 verkoop, maar die skade is seker R50 000. “Dis asof Pollsmoor ’n tegniese kollege is, want hulle kom slimmer daar uit. “Jy sal jou doodskok as jy die kabels afsny, maar dié skelms weet wat hulle doen.” Arendse sê die munisipaliteit het hulle ligte op stands gegee, “maar dis steeds baie moeilik”. Hy sê die council help hulle, maar drie van die hoofligte werk nie. “Hier is sekuriteit­, maar dis gebreek terwyl wagte hier was,” beweer hy. Son verneem ander sportterreine in Kraaifontein en Brackenfell het ook deurgeloop. Die ondervoorsitter van Hands & Heart, Bradley Muller, sê dié situ­asie maak dat die spelers nie ordentlik kan oefen nie. Muller sê: “Die spelers en toeskouers raak mismoedig. Omdat daar so baie gangsterism in ons area is, wil die mense juis aan sport deelneem, maar hoe?” Beraadslaag Die sekuriteitsmaatskappye en interne sekuriteitsdienste is gemaan om verantwoordelikheid te aanvaar. So sê die burgemeesterskomiteelid vir veiligheid, sekuriteit en maatskaplike dienste, JP Smith. Hy sê: “Daar word nog daaroor beraadslaag.” Smith sê egter die ligte het voor die vandalisme ook nie gewerk nie, en dís die klub se verantwoordelikheid. Hy sê: “Aangesien die rugbyseisoen in Junie begin het, wag die departement van ontspanning en parke op aansoeke vir tenders om die ligte te herstel.”