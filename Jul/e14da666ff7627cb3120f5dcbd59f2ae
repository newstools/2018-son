’N VERANDERING of twee word dalk aan die Suid-Afrikaanse krieketspan gemaak, maar die fokus is nou meer op die regte wedstrydplan. Die een man wat oor die volgende paar dae die meeste werk in die Proteas se afrigtingspan sal verrig, is die kolfafrigter, Dale Benken­stein. Die Proteas se kolwers kon die naweek in die eerste toets teen Sri Lanka in Galle glad nie die mas opkom teen die tuisspan se draaiers nie. Nadat Sri Lanka met 278 lopies gewen het, skarrel die Proteas nou behoorlik om te sorg dat hulle beter teenstand bied wanneer die tweede toets Vrydag begin. Suid-Afrika se kaptein, Faf du Plessis, wou nie uitwei oor die moontlike veranderings nie. Daaroor sê hy net: “Ons sal met die spankeuses kyk hoe ons Sri Lanka se sterk punte beter kan neutraliseer.” Theunis de Bruyn, Heinrich Klaasen, Shaun von Berg en Lungi Ngidi is die manne in die toerspan wat nie in Galle gespeel het nie. Daar kan oorweeg word om die kolflys met ’n spesialis-kolwer soos De Bruyn te versterk. Von Berg kan sy toetsdebuut maak, want die gewrigs­draaier Tabraiz Shamsi het die toerspan weens familieredes verlaat. Shamsi en Keshav Maharaj was die spesialis-draaiers in die eerste toets. Daar is onsekerheid oor wanneer Shamsi hom weer by die toerspan sal aansluit, maar die kanse is dus goed dat Von Berg sal speel. Benkenstein sê daar is egter geen paniek in die Proteas se geledere nie. So, geen drastiese veranderings moet verwag word nie. Hy voel dat net geringe aanpassings aan die wedstrydplan en spelers se benadering nodig is: “?’n Paar tegniese aanpassings aan die draaiers is nodig, maar die grootste aanpassing is sielkundig. In die eerste toets was ons sielkundig swak, dalk omdat ons nie onlangs baie toetskrieket gespeel het nie. “Ons was nie gereed vir die druk nie, maar elkeen aanvaar verantwoordelikheid daarvoor om sake reg te stel. “Die uitslag van die eerste toets laat dit lyk asof daar ’n groot verskil tussen die spanne is, maar dis in werklikheid nie die geval nie.”