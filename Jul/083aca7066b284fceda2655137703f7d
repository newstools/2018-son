’N TAXI-OORLOG is aan die broei op die Kraaifontein-Bellville-roete ná twee taxibestuurders geskiet is. Die eerste taxibestuurder is Woensdagaand tydens ’n drive-by shooting by die Total-vulstasie in Brackenfell gewond. ’n Tweede een is gistermiddag by Bellville se taxi rank doodgeskiet. ’n Polisiewoordvoerder, kapt. FC van Wyk, het albei voorvalle bevestig. Van Wyk het bevestig die polisie ondersoek ’n saak van poging tot moord vir Woensdagaand se skietvoorval. Volgens Van Wyk is daar ook ’n vrou gewond in die skietvoorval wat gistermiddag plaasgevind het. Hy sê: “Die omstandighede rondom ’n skietvoorval Donderdag by Bellville se taxi rank, waarin ’n taxibestuurder doodgeskiet en ’n vrou gewond is, word tans ondersoek. “ ’n Moord- en poging-tot-moordsaak is geregistreer.” Enige een met inligting oor die voorval kan Crime Stop by 08600 10111 bel.