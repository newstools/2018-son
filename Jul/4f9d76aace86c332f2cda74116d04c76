IN PLAAS van rou oor sy geliefde vrou se dood het ’n wewenaar amper die begrafnisonder­nemer aan die keel gegryp omdat alles volgens hom tydens die begrafnis verkeerd geloop het. Van ’n beskadigde kis, verkeerd gedrukte pamflette, ’n vuil familiekar tot ’n boksie pleks van ’n urn vir die as. Dít is waaroor Hendrik le Roux van Ruyterwacht in Kaapstad dié begrafnis­ondernemer, Carlton Franciscus, te lyf wou gaan. Volgens Le Roux het Franciscus aanvanklik vir hulle gesê die koste vir die begrafnis sou R7 000 beloop, maar toe hy by hulle aankom, het hy hulle ’n kwotasie van R7 500 gegee. Le Roux vertel: “Ek het hom sommer gevra hoekom die bedrag dan nou verander. “Hy het toe gesê hy sal dit dan maar vir die R7 000 doen. Hy het gesê alles is ingesluit. “Agterna toe sê hy weer ons kan nie die familiekar kry nie omdat dit ’n verassing is. Ek het toe gesê ons gaan dit benodig om met my familie tot by die kerk te ry en hulle het ingestem.” Le Roux sê die dag van die begrafnis was hy meer woedend as emosioneel toe hy sien hoe sy vrou se begrafnis in ’n sirkus ontaard. Die ontstoke wewenaar vertel: “Eers was een van die gesange nie op die regte plek in die pamflet nie. Dit moes eerste gewees het.” Hy voeg by: “Dit was nie lank nie, toe kom roep my kleinkind my en sê my dogter sê dit is nie die kis wat ons bestel het nie. “Toe die kis by die huis ingedra word, het ek die skade aan die kis gesien. “Jy kon duidelik sien dis nie ’n nuwe kis nie, maar ’n tweedehandse een. “Toe ek die begrafnis­ondernemer hieroor uitvra, het hy gesê dit is die kis wat hulle vir die verassing gebruik.” Le Roux voeg by hy is só kwaad vir Franciscus dat hy hom nie eens sal kan aan­beveel om iemand se hond te begrawe nie. Volgens Le Roux het hulle intussen met Franciscus vergader en het hulle die geld vir die gebruik van die familiekar teruggekry. Maar Le Roux sê dit gaan nie vir hom oor die geld nie. Al wat hy wil hê, is dat Franciscus verantwoordelikheid aanvaar. Le Roux het intussen ’n saak by die Ou Apostoliese begrafnisvereniging ingedien. Franciscus het teenoor Son erken hy het die kis verander en dat die familiekar vuil was. Hy sê: “Die oggend van die begrafnis het ons ontdek ’n bloederige vloeistof het by die liggaam uitgeloop. “Een van ons werkers het probeer om die kis skoon te maak, maar die reuk was te erg en ons moes van ’n ander kis gebruik maak. “Wat die vuil kar betref: Dit was ’n gehuurde kar en het so vuil by ons aangekom.” Franciscus hou vol die as het wel in ’n urn gekom.