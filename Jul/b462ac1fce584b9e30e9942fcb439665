INWONERS van die Nelson Mandelabaai-metro is gewaarsku dat indien die gemiddelde damvlak tot 15% daal, hulle met net 40 liter water per persoon per dag sal moet klaarkom. Athol Trollip, die burgemeester, het gister dié aankondiging op ’n mediakonferensie gedoen. Die damme is tans gemiddeld 19% vol en inwoners word tot 50 liter water per persoon per dag beperk. Die nasionale departement van water en sanitasie het die munisipaliteit se algehele waterverbruik reeds tot 220 megaliter per dag beperk nadat dit eers 250 megaliter per dag was. Die 250 megaliter-merk is gister byna bereik. Dit het 251 megaliter bereik nadat dit eers op 263 megaliter gestaan het. Afgedwing Trollip het gesê residensiële, institusionele, staatsinstellings, kommersiële en industriële gebruikers sal almal onderhewig wees aan deel C van die tariefskedule. Hy het benadruk dat water- en sanitasie-regulasies afgedwing sal word. Hy het ’n beroep op alle inwoners gedoen om die rol van peace officers te vertolk om waterverbruik te monitor. “As jou buurman sy grasperk natmaak of sy motor was, lig ons asseblief daaroor in as jy nie bereid is om hom self aan te spreek nie. “So, ek wil hê almal moet verantwoordelikheid hiervoor neem,” het Trollip gesê. “As ons hierdie maatreëls nie nou uitvoer nie, is dit moeilik, want dan gaan die beperkings veel erger wees wanneer die (gemiddelde) damvlak 15% bereik.” Trollip het beklemtoon die Metro sal nie sonder water wees nie, maar dat Dag Zero nie hier ’n opsie is nie. “Die verminderde waterverbruik is nie ’n tydelike ongerief nie. Dit is ’n maatreël waaraan almal gewoond moet raak.” Ander maatreëls sluit in: Amptenare van die departement van infrastruktuur en die metropolisie gaan karwasserye se waterverbruik ook monitor. Trollip het inwoners ook versoek om: Barry Martin, direkteur vir water en sanitasie, het gesê dit is moontlik om in 2 liter water per dag te stort. Hy het bygevoeg dat hy dit uitgetoets het. Volgens hom is skole geïdentifiseer wat hoë volumes water verbruik. Kleppe is by die betrokke skole geïnstalleer om hul waterverbruik te reguleer en saans word die water afgeskakel, het Martin gesê. Dr. Walter Shaidi, uitvoerende direkteur vir infrastruktuur, ingenieurswese en energie, het bygevoeg dat 10% van die Metro se waterverliese aan skole toegeskryf word. Hy het gesê daar is ’n plan om aandag daaraan te gee.