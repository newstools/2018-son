DURBAN. – Ná gister se nederlaag lê daar ’n harde dag voor vir die o. 21-sokkerspan van die Oos-Kaap. Die Oos-Kapenaars het gister hul eerste wedstryd in Safa se nasionale toernooi vir o. 21-spanne in die King Zwelithini-stadion verloor. Die span van Universiteit­sport Suid-Afrika (Ussa) het die Oos-Kaap met 4-0 geklop. Daar is egter vandag twee geleenthede vir die Oos-Kaap om sake reg te stel en weer onder die aanspraakmakers te tel. Die Oos-Kaap kom vandag teen Noordwes en Wes-Kaap te staan. Ussa, wat verlede jaar in die eindstryd teen Gauteng verloor het, het die wedstryd oorheers en sy sege verdien. Nkasana More het die studente se eerste doel aange­teken nadat hy ’n aangee van die vlugvoetige Dylan Murchie kort voor rustyd met ’n header na die doelhok gestuur het. Die ander doele is deur Thabang Chuene, Kavendree Makhene en Murchie behaal. Geleenthede Murchie is as die speler van die wedstryd aangewys. Ryan Leander het met sy balbeheer vir die Oos-Kaap uitgeblink. Hy het ook geleenthede gehad om doele aan te teken, maar het net nie die bal in die doelhok gekry nie. Ussa sal al sy oorblywende wedstryde moet wen om weer die eindstryd te haal. Hy het met 1-2 teen Limpopo verloor. UItslae: Noord-Kaap 0, Mpumalanga 3; Ussa 1, Limpopo 2; Vrystaat 0, Gauteng 2; Wes-Kaap 0, Noordwes 3; Noord-Kaap 1, KwaZulu-Natal 4; Ussa 4, Oostelike Provinsie 0; Mpumalanga t Vrystaat; Limpopo t Wes-Kaap.