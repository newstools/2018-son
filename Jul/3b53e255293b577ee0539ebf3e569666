DIE spangees van die Springbokke het vandeesweek ’n hupstoot gekry toe dié rugbyspelers op Mandeladag gehelp het om huise te bou. Die Springbok-vroue­sewesspan het ook aan dié geleentheid in Mfuleni naby Eersterivier deelgeneem om hul 67 minute vir Madiba te gee. ’n Speler van dié span, Megan Comley, sê: “Dis ’n blessing en ’n voorreg vir ons om te kon bydra tot ’n community wat ek dink nie baie van ons weet nie. “Net om deel daarvan te wees, open ons oë en ek is regtig bly om daaraan deel te hê. “Dit gee ons meer begrip van die community, want dié gee vir ons daai gevoel dat ons ook êrens behoort as deel van die gemeenskap. “En dit help ook ons as spanmaats om nader aan mekaar te kan kom met spanwerk. As jy as ’n span kan saamspeel, speel jy ’n beter game.” Die Springbokhaker Trevor Nyakane sê dis baie belangrik dat almal handgee. Hy sê: “Natuurlik is dit belangrik as ’n Suid-Afrikaner om die minderbevoorregtes te kan help. “Ek is bly om hier te kan wees om mense wat dit nie breed het nie, te help huise bou.”