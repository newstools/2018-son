DIE eerste gospelkompetisie van die Oudtshoorn Christelike Jeugforum (OCJF) was so ’n reuse-sukses dat dit nou ’n jaarlikse instelling gaan word. Op die koop toe gaan dit na ander dorpe in die Suid-Kaap uitgebrei word, sê Philip Seroux, projekbestuurder van die forum. Volgens Seroux het die kompetisie gewys hoeveel talent daar in Oudtshoorn en omgewing is wat net ontgin moet word. Dit was dus teen die einde nie ’n maklike taak om die wenners aan te wys nie. Daar moes uiteindelik wenners uit 24 finaliste gekies word. Dit volg ná 12 oudisies sedert Mei vanjaar. Hendronnique Lekas van Oudtshoorn is die wenner in die solo-afdeling, terwyl die gospelgroep Rising Stars die groepkompetisie gewen het. Oudtshoorn Korrektiewe Dienste is die naaswenner van die groepkompetisie en Monique Jonkers die naaswenner in die solo-afdeling. Seroux het Eden FM, H&R Stationery, Danny B Productions, die Oudtshoorn-munisipaliteit, die beoordelaars, Malcolm en Gail Arends van Music Academy, asook Owen Ryneveldt en Patrick Wagenaar, vir hul bydraes bedank.