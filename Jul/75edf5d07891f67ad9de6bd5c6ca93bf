BYNA ag jaar nadat ’n sakevrou van die Baai ure lank tussen sandduine verkrag is, wek die geluid van branders tot vandag nog geweldige angs by haar op. Dit het gister in die Baaise hooggeregshof aan die lig gekom in die siviele saak tussen Andy Kawa (51) en die minister van veiligheid en sekuriteit. Kawa dagvaar die minister vir R5,8 miljoen nadat sy op 9 Desember 2010 ontvoer is terwyl sy op Koningstrand gestap het. Die ander respondente in die hofsaak is brig. Ronald Koll en die twee ondersoekbeamptes. Kawa is om die beurt verkrag. Sy is 16 uur lank as gyselaar aangehou tussen sandduine voordat sy die volgende oggend daarin geslaag het om te ontsnap. Sy het haar aanvallers in 2012 in ’n protesoptog by Koningstrand uitgeken, maar die saak teen die mans is laat vaar toe hulle nie deur DNS-monsters met die misdaad verbind kon word nie. Kawa beweer in hofstukke die polisie het onregmatig en nalatig opgetree deur hul versuim om die bewerings dat sy ontvoer, as gyselaar aangehou en deur ’n groep mans verkrag is, te ondersoek. Die sielkundige wat Kawa geassesseer het, prof. Ugash Subramaney, het gister getuig Kawa ly steeds aan posttraumatiese stres. Subramaney het Kawa vanjaar geassesseer, maar haar simptome van posttraumatiese stres was steeds erg, byna ag jaar ná die voorval. “Sy kan nie oor die trauma praat op ’n manier dat dit met haar gebeur het nie. Sy praat daarvan asof dit met iemand anders gebeur het. “Sy sukkel om haar emosies uit te druk. “Die geluid van branders maak haar angstig. Sy het een keer op ’n vakansie by Zimbali vier keer van hotelkamer verander.” Daar is ook genoem dat Kawa nie emosies toon soos deur te huil nie, en sy het een keer aan die sielkundige genoem sy het nie tyd vir ’n “pity party” nie. Subramaney het verder getuig Kawa is depressief en gebruik medisyne, onder meer depressante. Luidens hofstukke het die polisie lank gevat om te reageer nadat drawwers wat op haar afgekom het, hulle ontbied het. Die cops het na bewering ook nie die area by die sandduine of die parkeerarea by Koningstrand deursoek nie. Kawa het ná die voorval na Johannesburg verhuis. Die saak duur voort.