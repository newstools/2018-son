SY VROU het gevra om van agter af geseks te word nadat hy ’n deel van haar kopvel met ’n 30 cm lange mes afgesny het. Só het ’n man (52) gister in die Parow-streekhof getuig. Hy staan tereg vir aanranding met die doel om ernstig te beseer, poging tot moord en twee klagte van verkragting. Die voorval het in Desember 2016 in Delft gebeur. Hy het getuig sy vrou (45) het gereeld rondgeloop as sy Sassa-geld gekry het en hy het haar daarom gereeld aangerand. Die man het getuig op dié dag in Desember was sy by ’n ander man. “Ek het ’n brief geskryf en iemand het dit vir haar gevat. Ek wou gehad het sy moet huis toe kom. “Sy het later huis toe gekom en ek was besig om ’n balk te saag en het ook ’n mes in my hand gehad. “Ons was later in die slaapkamer en sy wou heeltyd wegkom. Ek het vir haar gesê sy is ’n hoer en ’n jintoe en sy maak my siek. “Ek het haar gevra om haar klere uit te trek omdat ek bang was sy hardloop weg. Ek wou dinge uitpraat. “Sy het kaal op die bed gesit en het later met my penis begin speel.” Die man getuig hy het gesê sy is nie meer so jonk nie en hy het ook nie van haar hare gehou wat gedye was nie. “Ek het die mes gevat en haar hare begin afsny terwyl ons met seksdade besig was. “Toe wou sy seks van agter hê. Ek het nie dadelik enige bloed op haar kop gesien nie.” Volgens hom het hy eers later die bloed gesien en hy wou haar toe help om by ’n hospitaal te kom. Sy is toe na bure toe wat haar hospitaal toe geneem het. Yolanda Pretorius, die aanklaer, wou by die man weet hoekom sy vrou seks sou vra as sy dan so vreesbevange was. Dr. Sirajul Islam, distriksgeneesheer by die Karl Bremer-hospitaal, het getuig die vrou was gelukkig om te oorleef. “ ’n Stuk van haar kopvel tussen 4 cm en 5 cm groot het van haar kop af gehang. Daar was ook ’n diep wond en ’n mens kon die skedel sien. Sy kon dood gewees het.” Sy is later oorgeplaas na die Tygerberg-hospitaal, waar plastiese chirurgie op haar kop uitgevoer is. Die saak duur vandag voort.