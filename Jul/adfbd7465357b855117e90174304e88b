ZELDA Jongbloed (67), ’n legende in die joernalistieke wêreld, is die naweek dood ná ’n lang stryd teen kanker. Edwin Lombard, ’n oud-Son-kollega, het hulde gebring aan Jongbloed met ’n Facebook-inskrywing wat haar as media-legende so goed beskryf. Lombard skryf: “Vandag wil ek hulde bring aan ’n vrou wat ’n enorme impak op my joernalistiek gehad het. “Zelda Jongbloed was al ’n legende toe ek 30 jaar gelede by Rapport aangekom het. “Sy was nie net ’n goeie skrywer en joernalis nie. Sy het meegelewe met die mense oor wie sy geskryf het. “Sy het my geleer dat jy met empatie moet skryf. Sy kon met soveel emosie skryf. “Dié oor wie sy geskryf het, was nie net verbygangers op haar loopbaan nie. Hulle het deel van haar geword. Dankie “Zelda was ’n leier, mentor, vattie-nonsens-vrou. Sy het die rassiste op hul neus laat kyk. Sy was nie bang om haar standpunt te stel nie. “Sy het haar joernalistiek in ’n manswêreld gepraktiseer en haar vrou gestaan. “Dankie, Zelda, vir jou leierskap, mentorskap en liefde oor die jare. Die wêreld is armer sonder jou. “Joernalistiek het ’n groot boom verloor. Ons is jou ewig dankbaar. Rus in vrede.”