VRYDAG is in die Staatskoerant gepubliseer dat Grahamstad se naam sal verander na Makhanda, wat ’n Xhosa-kryger was, berig AlgoaFM­. Dié kennisgewing is gedoen deur die minister van kuns en kultuur, Nathi Mthethwa. Hy sê in ’n verklaring dié naamsverandering volg op meer as 20 jaar van konsultasie met lede van die publiek, akademici en geskiedkundiges. Die Makana- plaaslike munisipaliteit het reeds in 2012 openbare vergaderings oor die naamsverandering gehou. Mthethwa sê dit was die algemene praktyk in Suid-Afrika om name te verander, al was dit teenstrydig met die letter en gees van die Grondwet. Verbind Hy sê: “Die Waarheid-en-versoeningskommissie het beslis dat die hernoeming van geografiese plekke ’n vorm van ‘simboliese regstelling’ is om te vergoed vir onreg wat in die verlede gepleeg is. “Ons as regering kan ons sekerlik nie verbind tot die reg op die volledige herstel as ons name soos Grahamstad behou nie. “Dit is vernoem na kol. John Graham, wat in die geskiedenis opge­teken is as die brutaalste en boosste van die Britse bevelvoerders. “Daarteenoor was Makhanda – wat ook bekend was as Nxele – ’n Xhosa-kryger, filosoof en profeet wat Europese kolonialisme in die 1800’s beveg het. “Hy het in 1819 ’n aanval op die Britse garnisoen in Grahamstad gelei.” Ander name wat oorweeg is, is iRhini (die Xhosa-naam vir Grahamstad), Makana (alternatiewe spelling van Makhanda) en Nxele.