ONDERWYSERS vir kinders met spesiale leer­behoeftes en outisme het die afgelope twee dae op ’n simposium by die Nelson Mandela-Universiteit ’n blik gekry op inklusiewe onderrig. Kennis is met onderwysers gedeel oor die faktore wat die huidige inklusiewe skoolklimaat beïnvloed en hoe hindernisse oorkom kan word. Die simposium is gereël deur die Victory Kids Early Intervention Centre onder die tema “Revolutionising Special Needs Education”. Die eerste dag het gefokus op outisme en spesiale behoeftes. Mansur Choudry, hoof van die Autism Clinic in Oklahoma, Amerika, was die gasspreker. Dr. Deon Swartz van die Oos-Kaapse onderwysdepartement was ook ’n gasspreker. Gister is op inklusiewe onderrig gefokus. Choudry het die inleiding tot inklusiewe onderrig gegee en met leerkragte gedeel hoe om ’n skool of klaskamer daarop in te stel. Hy het ook met hulle gedeel hoe om gestremdhede en insluiting te hanteer. Choudry het gefokus op die maatskaplike stigma en bewustheid oor outisme, asook op ’n internasionale perspektief. Dr. Glynis Pieterse van die provinsiale onderwysdepartement het haar kundigheid oor inklusiewe onderrig in Suid-Afrika en die ontwerp van ’n kurrikulum daarvoor met die onderwysers gedeel. Volgens Inclusive Education SA is daar twee van dié soort skole in die Oos-Kaap. Die Elundini en Dumani Primêre Skool in Motherwell in die Baai neem deel aan ’n projek van die organisasie wat in 2016 bekend gestel is. Luidens Inclusive Educa­tion se webwerf is hy opgewonde om te sien daar is ’n merkbare verbetering in die begrip van inklusiewe onderwys. “ ’n Beduidende impak van dié projek is die geleentheid om steun aan provinsiale en distriksbeamptes van die Oos-Kaapse onderwysdepartement te bied,” lui die inskrywing op die webtuiste. Victory Kids bied ’n intensiewe program aan om kinders tussen die ouderdom van twee en sewe daarop voor te berei om ’n hoofstroom- of spesiale onderwysomgewing te betree. Die klasse word klein gehou en die kinders kry intensiewe een-tot-een-opleiding wat hulle die beste kans gee om hul potensiaal te bereik. .  Son op Sondag sal Sondag ’n meer indiepte-artikel oor inklusiewe onderrig dra.