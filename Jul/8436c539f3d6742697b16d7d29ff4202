PERSONEEL van die Kaapse sentrums vir vroeë kinder­ontwikkeling is meer geleer oor rampbestuur. Sowat 100 mense het werksessies bygewoon wat deur die Stad Kaapstad se afdeling vir rampbestuur aangebied is. Dis sodat dié sentrums beter kan bydra tot die veiligheid van kinders. In die werksessies oor beplanning vir noodgevalle leer die personeel deur deelname om die daaglikse uitdagings te face. JP Smith, mayco-lid vir veiligheid en sekuriteit en maatskaplike dienste in die Stad, sê die werk­sessies is geskep sodat mense meer bewus gemaak kan word van die belangrikheid van beplanning in die geval van byvoorbeeld ’n brand of vloed. “Kinders is in dié mense se sorg en voorvalle kan opduik wat die kinders in gevaar stel. “Dis eers wanneer ’n mens oor moontlike gevare praat dat jy sien hoeveel dinge verkeerd kan loop. Dít is hoekom ’n mens voorbereid moet wees. Die veiligheid van kinders sal altyd ’n prioriteit bly.” Personeel van sentrums in Langa, Houtbaai, die Atlantiese kusgebied, Maitland en Kensington het die opleidingsessies bygewoon. “Die sektor het baie uitdagings. Kragtens nasionale wetgewing moet die gesondheid- en veiligheidstandaarde aan sekere reëls­ voldoen. “Die sentrums het ’n verantwoordelikheid om planne reg te hê vir noodgevalle. Dis hoekom die opleiding in rampbestuur so belangrik is.” Die sentrums het almal sertifikate, ’n fire blanket en brandblusser ontvang.