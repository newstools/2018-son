ROBERTSON. – Dié gemeenskap het gister gewys hy kan saamstaan deur ’n 3 km lange strook van die rivier skoon te maak. Oud en jonk het op Madiba-dag die Hoops­rivier, wat deur die dorp vloei, netjies laat lyk. Die rivier loop in die Breërivier uit. Deur die jare het mense hul vullis in die rivier gegooi en dit het ontaard in ’n oogseer vir veral toeriste wat die dorp besoek. Besighede, skole, polisielede, die munisipaliteit, noem maar op, het hul gewig by die veldtog ingegooi en plastiekbottels, bierblikkies en ander vullis uit die rivier gehaal. Volgens die organiseerders was dit ’n groot sukses. Gisteroggend douvoordag het baie inwoners byeengekom en die rivier begin skoonmaak. Elna Januarie, een van die inwoners wat kom help het, het gesê sy doen dit vir Madiba. Januarie het gesê: “Ek is so bly om deel van die skoonmaakprojek te wees. “Dit bring ons mense bymekaar en dit is sommer groot pret.” Lionel Davids en Dieago Hugo van ’n wynkelder in die dorp is van die mans wat omtrent hope sakke vol vullis bymekaargemaak het. “Ons is ook bly om deel te wees van operasie skoonmaak.” Marchel Klaasten, ’n polisiekaptein, het gesê hy het nie net sy 67 minute kom spandeer om die rivier skoon te maak nie. Die polisie het ook sop aan minder­bevoorregtes uitgedeel.