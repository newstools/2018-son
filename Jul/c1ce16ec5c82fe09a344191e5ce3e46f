’N VIDEO van die vermoorde Aaliyah “Angel” Tee (12) is gister in die Baaise hooggeregshof gespeel. Dit was voordat haar ma in die voorvonnis­verhoor getuig het. En terwyl die video gespeel is, het een van haar moordenaars, Nealon Redhouse, deurentyd gesmile. Die ander een, Deon Harmse, het weer nie geweet waar hy moet kyk nie. Bedank Die video-opname is gemaak op die 50ste verjaardag­paartie van ’n vriendin van Aaliyah se ma, Candice. ’n Emosionele Candice het alle partye wat bygedra het daartoe dat die moordenaars veroordeel is, bedank. Sy het opgenoem: die regter, aanklaers, ondersoek­beampte, polisie, beamptes van die getuiebeskermings­program en adjunk-direkteur van openbare vervolging, Indra Goberdhan. Daar was ’n snik in die openbare galery waar haar familie gesit het toe Candice gesê het: “Dankie vir al jul ondersteuning, al kan dit Aaliyah nie terugbring nie.” Aaliyah se broer, Zayno, wat verlede jaar gematrikuleer het en wat saam met sy ouers in die getuiebeskermingsprogram was, het getuig dat sy suster ook sy vriendin was. Zayno het gesê sy suster was ’n vreugdevolle mens en haar dood het ’n negatiewe en posi­tiewe impak op sy lewe gemaak. Die positiewe is die wete­ dat sy nou veilig is, weg uit dié wrede wêreld, het hy gesê. Aaliyah se pa, Edmund, is ’n parapleeg nadat hy geskiet is. Dr. Christian Snyman, die kliniese bestuurder van die PE-hospitaalgroep, het getuig daar is geen hoop op rehabilitasie vir Edmund nie.