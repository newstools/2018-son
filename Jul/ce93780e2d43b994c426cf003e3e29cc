DIE jong meisie wat meer as twee weke vermis was, is Dinsdagaand naby Parow se treinspore gevind. Marceline Spandiel (11) van Uitsig het op 10 Julie spoorloos verdwyn nadat sy in Belhar op ’n trein geklim het om haar pa te gaan soek. Die meisie se tweelingbroertjie was saam met haar, maar het geweier om saam met haar op die trein te klim. Volgens Cathy Martin (73), die kinders se ouma, is hulle gewone runaway-kinders. Martin het Dinsdag gesmeek dat haar kleindogter moet terugkom. Die polisie het gister bevestig dat Marceline wel gevind is. Volgens ’n bron het die polisie Marceline in ’n plek van veiligheid geplaas omdat sy gedreig het om weer weg te loop. “Marceline is deur ’n lid van die gemeenskap op die Parow-treinstasie gevind. Antie “Sy was die twee weke by ’n plakkerskamp tussen wendyhuise. “Volgens haar is die vrou by wie sy was haar antie, maar ons het rede om te glo dat dit nie waar is nie.” Die bron sê Marceline het gesê sy gaan weer wegloop. “Dis hoekom ons haar in ’n plek van veiligheid gesit het.” Martin het gister verlig gesê dat sy baie dankbaar is vir al die hulp. “Ek het myself siek bekommer. Toe die polisie my bel om te sê sy is veilig, het ek so excited geraak. “Ek is net bly dat sy veilig en allright is.”