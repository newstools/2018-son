DIE hulp van die land se president is nou ingeroep om te help dat ’n taxi-baas sy duisende rande uit die onderwysdepartement kry. Lucian Brink is egter nie die enigste persoon aan wie geld geskuld word nie. Ander vervoerkontrakteurs in die Springbok-omgewing sien ook rooi oor hul geld. Brink sê die agterstallige skuld van R304 691 wat die departement hom skuld, knou sy vervoerbesigheid. Hy het nou aan pres. Cyril Rama­phosa geskryf en sy hulp gevra. Brink sê die prez se kantoor het belowe om binne 14 dae terugvoer te gee. Sy koste het te doen met die vervoer van hoërskoolleerders in die Garies-omgewing. Hy het in 2014 begin om hoërskoolleerders in die Kamiesberg-regsgebied te vervoer, vertel hy. “Die eerste sewe maande in 2014 het ek niks vir my dienste ontvang nie. Hierna is ek half betaal. Sedertdien het die skuld net opgehoop. “Dis die staatsamptenare wat onbevoeg is. Ek het geen keuse gehad anders as om die hoof van onderwys vir hulp te nader nie.” Verifieer Luidens dokumentasie het die onderwysdepartement voorheen die betalings gehanteer. Die funksie het egter in April 2012 na die departement van paaie, vervoer en skakeling gegaan, het David van der Merwe in ’n skrywe aan Brink verduidelik. Luidens ’n ander skrywe van Van der Merwe sou die waarnemende uitvoerende hoof van die departement paaie en vervoer, Lel Wolfe, van Mei 2016 begin het om Brink se eise te verifieer. Brink vertel dat hy weer alle relevante dokumentasie aan die departement van paaie en vervoer gestuur het. Hy wag egter steeds vir sy geld. Twee ander vervoermaatskappye wat ook geskuld word, wou nie met Son op Sondag hieroor praat nie. ’n Vervoerkontrakteur in Springbok het anoniem vertel dat hy maar die onderwysdepartement se skuld van ’n paar duisend rand afgeskryf het. Die woordvoerder van die departement van onderwys, Geoffrey van der Merwe, het nog nie op Son op Sondag se navrae gereageer nie.