FERRARI het ’n blitsige renmotor, maar dit gaan meer verg van dié Formule Een-span om Lewis Hamilton en Mercedes te vang. Hamilton het gister in Hongarye sy tweede Grand Prix ná mekaar gewen toe hy eerste oor die wenstreep van die Hungaroring gejaag het. Die Britse renjaer het met dié sege nog ruimte tussen hom en Ferrari se Sebastian Vettel van Duitsland geplaas in hul tweestryd om die bestuurderstitel. Vettel moes met ’n tweede plek tevrede wees, Sy spanmaat, Kimi Räikkönen (Finland), was derde. Valtteri Bottas, Hamilton se spanmaat, het die wedloop in die vyfde plek voltooi. Vettel en Räikkönen het met hul podiumplekke verseker dat die gaping in punte vir die vervaardigerstitel gekonsolideer word. Mercedes is nog eerste met 345, gevolg deur Ferrari met 335 en Red Bull met 223. Vir Red Bull was die Hongaarse Grand Prix een wat die grootbaas, Christian Horner, liefs wil vergeet. Horner het uitgevaar teen die span se enjinvervaardiger, Renault, toe sy renjaer Max Verstappen ná vyf rondes van die baan moes aftrek. Daniel Ricciardo het darem vir Red Bull ’n vierde plek verseker, maar Horner was reeds omgekrap. Daar is oor die span se radio gehoor hoe hy Renault uitvloek. Oor sy tirade het Horner gesê: “Woorde kan jou soms verraai. Dit was wrede geluk vir Max, want dis ’n enjin-kwessie. Dit het ook nou al ’n gewoonte begin word.”