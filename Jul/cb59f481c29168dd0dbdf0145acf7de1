DIE eersteklas-boulvertonings deur Tabraiz Shamsi en Kagiso Rabada het Suid-Afrika ’n sege help behaal in die eerste eendagwedstryd teen Sri Lanka. Die Proteas het die kragmeting in Dambulla met vyf paaltjies gewen. Sri Lanka is in 34,3 boulbeurte vir 193 uitgeboul, met Shamsi wat met sy draaiboulwerk 4 paaltjies vir net 33 lopies ingeoes het. Rabada (4/41) het die verwoesting begin toe hy in agtereenvolgende boulbeurte van die gevaarmanne Nuwan Dickwella (2) en Kusal Perera (3) ontslae geraak het. Goeie veldwerk deur JP Duminy het vir die derde paaltjie gesorg. Hy het nog ’n gevaarman, Upul Tharanga, vir 10 lopies uitgehardloop. Duminy het ook met die kolf ’n goeie bydrae gemaak. Die Kapenaar se onoorwonne 53 van 32 balle het Suid-Afrika in 31 boulbeurte die wenteiken laat bereik. Nogtans is Shamsi danksy sy boulwerk as die speler van die wedstryd aangewys. Volgens hom moet die naatboulers die krediet vir die oorwinning kry. “Hulle was uitstekend, want hulle het my job makliker gemaak,” het Shamsi ná die kragmeting gesê. “Die wind het ook ’n rol gespeel. Ek moes mooi kyk van watter hoek en lyn ek moet boul. Dit was ook nie kolfblad wat baie gedraai het nie, maar ek het dit geniet om daarop te boul.” Intussen het Faf du Plessis, kaptein van die Proteas, gesê die ervaringe van vorige wedstryd in Hambantota het bygedra tot sy span se sukses. “Ek dink die manne het goeie planne gemaak om in winderige toestande te boul,” het Du Plessis gesê. “In die toetsreeks het ons nie goed gespeel nie. Ek dink ons het (uit die reeksnederlaag) lesse geleer. “Ná gesprekke met mekaar het ons besluit om druk op hul draaiboulers te plaas deur waaghalsige krieket te speel,” het hy bygevoeg. Die tweede ODI word Woensdag gespeel.