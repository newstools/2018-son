BRING die weermag in! Dít is die noodkreet van inwoners en leiers van die Kaapse Vlakte se bendegeteisterde gemeenskappe. Dit kom nadat amper 40 mense in ’n week in verskillende areas in bendegeweld afgemaai is. Son op Sondag het met ’n paar mense in die gebiede oor die bendegeweld gepraat. Volgens die mense is vergelding en turfgeskille die hoofrede waarom die bendes onder mekaar baklei. Volgens ’n ingeligte bron in Mitchells Plain val mense soos vlieë. “In ’n week het ons amper 20 moorde op ons hande gehad – 11 in die Beacon Valley-, Tafelsig- en Eastridge-gebied, 7 in Lentegeur en 1 in Portlands. “Dinge raak erg, veral omdat die skietery nou in ’n retaliation fight verander het. “Ander gangsters kom ook nou van ander areas af om saam met mede-bendelede te staan.” Nóg ’n bron na aan die ondersoek na die bendebedrywighede vertel aan Son op Sondag dat die army in die 1990’s ’n groot verskil in die gebied gemaak het. “Elke area moet volgens my ’n gespe­sialiseerde bendetaakspan en ondersoekspan hê. “Die rede daarvoor is omdat elke area se inwoners of wetstoepassingsdiens­te die gangsters in die gemeenskappe ken. “Dit is ook belangrik dat die taakspan die regte opleiding kry en dat die weermag ook deel van die span moet wees. “Die strategie het vantevore goed gewerk, so hoekom kan dit nie weer werk nie?” Angus McKenzie, die raadslid vir Bonteheuwel, stem saam en sê die polisie veg teen misdaad en die weermag veg in oorlog – daarom glo hy die weermag kan die oplossing wees. “Hoeveel keer het ons al by die nasionale polisieminister gesmeek om regte toerusting aan die polisie te verskaf. “Dit is nou te laat vir daai, want die gangsters loop nou rond met machine guns. “Die polisie se guns is te pap vir daai...” McKenzie sê daar is elke dag ’n lyk wat van hul strate opgetel moet word. “Van verlede week Sondag af tot Woensdag is vier mense weens bendegeweld vermoor. “Dis ’n saak van turf in die area. Ons het dit onlangs reggekry om ’n paar huurhuise toe te maak wat as dwelmsmoushuise gebruik is. Afgehaal “Dit het veroorsaak dat die gangsters ander plekke gesoek het om te mert. “En as jy in ’n ander bende se territory gaan, word jy afgehaal. En as jy afgehaal word, word die skieter gesoek. “Dit is soos ’n cycle.” In Hanover Park is 15 mense in twee weke afgehaal. Ebrahim Abrahams, voorsitter van Hanover Park se gemeenskapspolisiëringsforum (GPF), glo samewerking is nodig. Hy sê hulle is besig om die area te uplift. Abrahams voeg by die enige oplossing is as ál die gemeenskappe koppe bymekaar sit om met ’n plan op te kom. “Dis oukei om die army in te kry, maar hulle moet ook ingelig wees. So, as daar samewerking tussen die gemeenskappe is, sal ons ’n seëning kry.”