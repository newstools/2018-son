KAYLE Blignaut het Suid-Afrika se rekening met ’n goue medalje in die gewigstoot vir seuns op die wêreldbyeenkoms vir o. 20-atlete geopen. Blignaut het met dié uitstekende poging van 22,07 m Dinsdag op die eerste­ dag van die wêreld­beheerliggaam vir atletiek (IAAF­) se byeenkoms in Tampere­, Finland, vorendag gekom. Dit was ’n verbetering op sy eie nasionale junior SA rekord van 21,65 m, wat hy in April in Boksburg in Gauteng­ opgestel het. Thembo Monareng het 10,52 sekondes in die uitdunne van 100 m vir seuns afgeblits. Hy het vir die halfeindrondes gekwalifiseer. Aleck Skhosana, president van ASA, het gister in ’n verklaring gesê: “ ’n Goue medalje sal enige federasie gelukkig maak. Dit is ’n wonderlike manier om die byeenkoms af te skop. Ons is vol vertroue dit gaan die res van die span tot verdere hoogtepunte aanspoor.” Sokwakhana Zazini, wat vandag in die 400 m-hekkies in aksie gaan wees, het beslis die vermoë om nog goud vir Suid-Afrika te wen. Zazini se tyd van 49,32 s is tans die vinnigste deur ’n o. 20-atleet in die wêreld. Dié Tuks-atleet glo hy het die regte geestelike ingesteldheid om op die groot verhoog met die louere weg te stap. Zazini beskou homself nie meer as ’n junior- atleet nie. “Ek sal enige iemand enige tyd aandurf. Dit maak nie saak hoe oud hulle is of wat ook al hulle tot dusver vermag het nie. “As ek geklop word, sal ek die hou op die ken vat. Ál waarin ek belangstel, is dat ek tot die beste van my vermoë moet vertoon. Ek is bewus daarvan dat Suid-Afrikaanse sport-fans magic gaan verwag. “Dit is hul reg om so te voel. Ek sal net seker maak ek hanteer die druk.” Die eindstryd van die 400 m-hekkies word Saterdag beslis.