DIE vrotste vertoning van ’n Stormer-span in die Superrugbyreeks in 23 jaar. Dít is wat Robbie Fleck, beleërde afrigter van die Stormers, in die gesig staar as die Bulls Saterdag net een ekstra punt op die Superrugby-log teen die Lions op Ellispark in Johannesburg kry. Die Kaapse franchise het vanjaar net ’n patetiese 6 uit 16 wedstryde gewen. Fleck se span is ook die enigste span in die kompetisie wat nie een wedstryd weg van die huis in ag probeerslae gewen het nie Dit sluit skokkende nederlae teen die sukkelende Sunwolves in Singapoer en die Jaguares in Argentinië in. Die Kapenaars het ook drie powere nederlae op hul toer in Australasië gely. Voortgeploeter Dit is boonop die eerste keer sedert 2014 dat die span nie die uitspeelrondes van die kompetisie gehaal het nie. Die Stormers het dus vanjaar ’n ongekende laagtepunt in hul geskiedenis bereik. Vir een van die grootste franchises ter wêreld wat spelers en talent betref, is dit beslis ’n onaanvaarbare situasie. Só kan daar nie meer voortgeploeter word nie en iets daadwerkliks sal aan die saak gedoen moet word. Die statistieke wys dat Fleck hopeloos gefaal het om enige noemenswaardige vordering te maak met die span in die laaste drie seisoene. Hy is egter oortuig hy is op die regte pad. Hy sê: “Ons het die groep en die bestuurspan om die span tot die hoogste vlak te neem. Die span is deur beserings geteister en geluk was nie altyd aan ons kant nie.” Al die spanne in die kompetisie word egter deur beserings gekniehalter. ’n Span soos die verdedigende kampioen, die Cru­saders, het die Superrugby-reeks reeds nege keer gewen. Hulle gebruik egter nooit beserings as ’n verskoning wanneer die span nie goed vaar nie. Kieran Read, die All Black-agsteman, het byna die hele Superrugby-reeks misgeloop. Scott Robertson, die afrigter, het ’n plan gemaak en die span is steeds bo-aan die log. Fleck het Saterdagaand ná sy span se sege 27-16 oor die Sharks op Nuweland laat blyk daar sal soos gewoonlik ’n jaarlikse oorsig van die seisoen wees. Al het sy span vanjaar hopeloos onderpresteer, is die voormalige Springbok-senter nie te bekommerd oor sy pos nie. BekostigHy het laas week laat blyk hy het nog een jaar oor van sy kontrak. En met die Westelike Provinsie wat tans in ’n finansiële verknorsing is, sal die besluitnemers waarskynlik nie kan bekostig om hom in die pad te steek nie. Die fans sal dus nog ’n jaar van Fleck moet verduur. .