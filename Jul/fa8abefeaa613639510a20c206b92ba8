’N VOORMALIGE skoolhoof van Atlantis sê hy is verlig sy naam is in ere herstel. “Ek moes die afgelope tien jaar die vernedering en minagting verduur van ’n gemeenskap vir wie ek net my beste gegee het,” sê Quinton Pick (52) nadat hy onskuldig bevind is op aanklagte van bedrog. Pick het in 2006 die maatskappy Training and Conference Solutions­ Africa (TCSA) met vennote gestig om opleiding, konferensies en seminare vir staatsamptenare te reël. Hy wou ook beleggers van Atlantis bemagtig deur aan hulle ’n “geleentheid van ’n leeftyd te bied”. Volgens Pick het die maatskappy vooruit geboer en het hulle ook ’n kantoor in Johannesburg geopen. Dinge het egter ’n jaar later begin lol en die Johannesburgse kantoor het in duie stort weens Telkom se infrastruktuur, sê hy. Kleiner beleggers wat honderde duisende belê het, het hul geld verloor. ’n Paar van hulle – Jack Booysen (R100 000), Thomas Kettledas (R100 000), Kenny Petersen (R75 000), Sydney Herwell (R150 000) en Joe van der Vent (R150 000) – het sake gemaak. Hy sê hulle was gereeld in gesprek met hul groter beleggers, maar die plaaslike kleiner span wou niks verstaan nie en het hul geld geëis. Volgens Pick het hy en nog twee direkteure, André Magerman en Kosie Swartz, in 2008 dagvaardings gekry. Swarts het later staatsgetuie gedraai en dit was toe net Pick en Magerman wat vir die besigheid moes pa staan. Pick en Magerman is vroeër vanjaar in die Bellville-handelshof op alle aanklagte onskuldig bevind. “My naam is skoon en in ere herstel. Dis wel honderde duisende rande later, maar dis beslis elke pennie werd.” Pick is deesdae weer ’n skoolhoof by ’n skool in die Kaap.