PORCIA Michaels (40) van Bonteheuwel wat in die kop geskiet is, se toestand verbeter. Michaels begin nou op haar eie asemhaal. Dokters het haar Woensdagaand van die asemhalingsmasjien gehaal. Sy is Dinsdagaand voor haar hek in Brackenstraat in die kop geskiet en die koeël het in haar brein vasgesit. Sy is nog steeds in die hoësorgeenheid en haar toestand is ernstig, maar stabiel. Michaels en haar vriendin, Veronica Moses (42), was op pad na ’n vriendin se huis toe daar op hulle losgebrand is. Drie mans het wild in die pad geskiet. Hulle het platgeval op die grond en Porcia het opgestaan om te kyk of hul bure se seun, wat ook platgeval het, orrait is. Toe sy opstaan, het een van die jongens omgedraai en op haar geskiet. Die koeël het haar in die kop getref. Luidens gerugte het die jongens­ gekom om Michaels se seun, wat onlangs uit die tronk gekom het, te skiet. Die skietery het gevolg kort nadat Brandon Goodall (25) Dinsdagoggend doodgeskiet is. Hy was die broer van die vermeende bendeleier van die Bad Boys in Bonteheuwel. ’n Vriend wat saam met hom in die motor was, Alec Willams (21), is ernstig gewond. Daar is nog geen arrestasies gemaak nie.