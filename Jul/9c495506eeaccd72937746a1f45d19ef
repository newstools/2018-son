DIE Southern Kings probeer wel om Bjorn Basson te kontrakteer vir die komende Pro14-seisoen. Son het gister berig Basson, ’n voormalige heelagter van die Stormers, is in die Baai om sy familie te besoek. Son het betroubaar verneem die Kings het wel onderhandelinge met die speler geopen. Volgens Son se informant, wat na aan die span is, is die speler gretig vir die skuif. Dit blyk ’n goeie keuse vir die speler en die Kings te wees. Die speler is oorspronklik van King’s Williams Town en is moontlik op die uitkyk om sy loopbaan by die huis af te sluit. Basson is 31. Hy kan dus nog ’n paar seisoene topvlak-rugby speel. Volgens die Kings se Pro14-kontrak is hulle nog verseker van Pro14-rugby volgende seisoen. Basson speel tans vir Oyonnax in die Franse Top14, maar ’n skuif na die Pro14 sal nie sleg wees nie. Hupstoot Hy is dan by die huis gebaseer en sal vir die Kings steeds teen kwaliteit-spanne in die Pro14 uitdraf. Die voormalige Springbok kan net die hupstoot wees wat die Kings nodig het. Dit veral nadat hul eerste Pro14-seisoen baie swak verloop het. Die Kings het net een oorwinning in 23 wedstryde behaal. Dit alles is egter nadat die span net ’n paar weke gehad het om voor teberei. Hoewel die Kings se breier, Deon Davids, se groep nie groot is nie, kan dinge anders wees omdat hulle nou presies weet wat in die Pro14 van hulle verwag word.