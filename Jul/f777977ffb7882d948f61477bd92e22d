DIE Molo Festival of Triathlon is in die Baai en oud en jonk kan die opbou na die Ironman 70.3-wêreldbyeenkoms geniet. Verskeie aktiwiteite sal gehou word om die opgewondenheid voor dié internasionale byeenkoms te komplementeer. Gister het die burgemeester van die Nelson Mandelabaai-metro, Athol Trollip, dié fees bekend gestel. Inisiatiewe Die Ironman 70.3-byeenkoms sal op 1 en 2 September in die Baai gehou word. Vyf inisiatiewe sal in die volgende paar weke plaasvind. Daar is ontwikkelingsklinieke vir skole-driekamp, wat gemik sal wees op kinders van 10 tot 14 jaar. Dié jonges sal met driekamp kennis maak en voorberei word as moontlike toekomstige kampioene. Saterdag sal die kliniek aangebied word in Uiten­hage, op 4 Augustus in Moth­erwell en op 18 Augustus in Walmer. Al neem jy nie deel aan Ironman nie, kan jy steeds die roete uittoets wat die atlete sal swem. Op 11 Augustus kan belangstellendes die 1,9 km-roete by Koningstrand beproef. Daar sal ook ander aktiwiteite op die strand wees om die hele gesin besig te hou. Van 23 Augustus tot 3 September sal ’n Cultural Village by die pier op Hobiestrand wees. Daar sal arts- en crafts-stalletjies wees en plaaslike musiekkunstenaars en dansers gaan optree om die ryk kultuur van die Oos-Kaap ten toon te stel. As jy nie die Ironman-byeenkoms op die strand kan bywoon nie, sal daar fan parks in Uitenhage, Moth­erwell, Gelvandale en Walmer wees. Daar sal groot skerms wees waarop al die aksie te sien sal wees, asook hope vermaak op die verhoë. Nog ’n inisiatief wat deel vorm van die Molo Festival of Triathlon, is die veldtog #MoloFinisherShirtFriday. Baaienaars sal aangemoedig word om elke Vrydag sportklere te dra. Dit kan ’n T-shirt wees van enige sportbyeenkoms of sportsoort – of dit nou ’n parkwedloop, fietsry- of swembyeenkoms is. Foto’s kan op sosiale media gepost word met #MoloFinisherShirtFriday. Trollip het gesê die ekonomiese impak van die Ironman op die Baai sal groot wees aangesien minstens 4 000 internasionale atlete en sowat 10 000 aanhangers dit sal bywoon. “Die byeenkoms sal selfs groter wees vir die Baai as wat die Wêreldbeker-sokkertoernooi hier was. “Nelson Mandelabaai sal soos nooit vantevore ten toon gestel word.” Werk saam Verder is die groep fietsryers Qhubeka paraat vir die groot geleentheid. Hulle sal daagliks die fietsroetes patrolleer en atlete se safety verseker. Die Metro werk saam met die metropolisie, die polisie, die direktoraat van veiligheid en sekuriteit en sekuriteitsmaatskappye om die atlete en toeskouers se veiligheid te verseker.