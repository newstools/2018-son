DIE politieke landskap in die Wes-Kaap was maar nog altyd een wat bly verander vir enige party. Die mag om beheer van die provinsie te neem, lê in die hande van 17% van respondente van ’n Ipsos-peiling. Van die 3 000 respondente is hulle nog onseker of hulle sal stem, en indien wel, vir watter party. Volgens die peiling steun net 2% meer respondente in die Wes-Kaap die heersende DA as die ANC. Die peiling toon die DA se steun in die provinsie is 28%, dít teenoor 59,38% in die verkiesing in 2014. In ’n Pulse of the People-peiling deur Ipsos in Oktober 2013 het 54,1% van respondente in die Wes-Kaap die DA gesteun. In daardie peiling het 27% respondente die ANC gesteun; vanjaar is dit 26%. Swak ’n Politieke ontleder aan die Universiteit Stellenbosch, prof. Amanda Gouws, sê daar is hoofsaaklik drie redes waarom die DA steun verloor. Gouws sê: “Dis weens die swak han­tering van die (Patricia) De Lille-saak, die water­krisis en omdat Mmusi Maimane nie genoeg doen om die swart kiesers gerus te stel oor wat die DA se beleid oor transfor­masie is nie. “Die Ramaphoria-effek laat ook baie kiesers terugkeer tot die ANC. “Ook bly meer swart mense nou in die Wes-Kaap as gedurende die verkiesing in 2014. “Tradisioneel stem baie van hulle ook vir die ANC.” Van die respondente het 9% in die Wes-Kaap gesê hulle sal nie stem nie; dis die meeste van die nege provinsies. In 2013 was daardie syfer 1,3% teenoor die 2,5% wat onseker was. Landwyd sit die ANC met ’n gerieflike steun van 60%, terwyl die DA maar 13% trek. Dié wat nog nie weet vir wie hulle sal stem nie, is 3% terwyl 5% sê hulle sal nie stem nie.