MENSE kom van buite af in hul wyk in en kry ál die werk en hulle sit droëbek. Dié is net een van die talle kwessies wat die inwoners van Jacksonville in die Baaise noordelike gebiede ongelukkig het. Nadat die inwoners verlede week tyres gebrand het oor dié einste kwessies, het dinge die afgelope week weer opgevlam in dié area. Brandende tyres en klippe het Mpukostraat en William Slammert-rylaan vol gelê. Die betogers het geen motoriste laat verbyry nie. “Ons as die gemeenskap van Jacksonville hou ’n peaceful protest vandag. “Mense van ander wyke kom en werk in ons area. “Dis ook aanhou dieselfde mense wat werk kry, so daar is nepotisme wat plaasvind,” sê Junant Petersen, die woordvoerder van die Concerned Residents of Jacksonville. Petersen voeg by die werklose outjies raak deurmekaar met dwelms of verkoop dit self of beroof mense vir ’n inkomste. Damian Daniels, die voorsitter van die Jacksonville-areakomitee, sê hulle en die Concerned Residents of Jacksonville werk saam. “Daar is issues oor die hele ward. Een groot kwessie is die rectification van die huise. Mense lewe in huise met krake so groot dat jy daardeur kan sien. “Mense wag ook om ge-relocate te word. Daar is geen projekte wat inkom vir ons SMME’s nie,” verduidelik Daniels­. Hy voeg by raadslid Eddie Harker gebruik net sy gunstelinge om die werk te doen. Intussen het Daniels die DA-hoofsweep, Werner Senekal, ge-email en gevra dat ’n vergadering tussen hom, Harker en die gemeenskap belê word. Laas week het Daniels-hulle en Harker ooreengekom om by die Bethelsdorp-polisiestasie te ontmoet. Hulle het egter besluit om uit die vergadering te stap. Senekal het in ’n e-pos aan Daniels voorgestel dat hulle vandag by sy kantoor ontmoet, maar hulle stel nie belang nie en wil hê hy moet self uitkom saam met Athol Trollip, die Baaise burgemeester. “Ons het al alle avenues probeer en as leiers probeer ons die gemeenskap kalm hou,” sê Daniels. Ander kwessies op die Jacksonville-areakomitee se lys is swak beligting in die strate, geen jeugprogramme en geen publieke konsultasie nie. Senekal sê hy het Vrydag kommunikasie van Daniels ontvang oor ’n vergadering. “Die betogende groep beweer dat die polisie gesê het ek het gesê ek sou op 24 Julie ’n vergadering met hulle bygewoon het. “Dit is feitelik inkorrek, aangesien ek reeds iets anders vir die hele dag geskeduleer het. “Maandag het ek die betogende groep na ’n ver­gadering Donderdag by my kantoor genooi. “Dit bly ons intensie om die kwessies op ’n vreedsame manier op te los, maar dit blyk dat die groep van 30 tot 40 mense gekies het om te brand en ’n hoofpad toe te maak, wat duisende inwoners verontrief,” sê Senekal. Harker sê hy is nie van plan om die betogers in die strate te gaan ontmoet nie. “Aangesien die saak by die hoofsweep geaktiveer is, is dit nou uit my hande uit. Hy gaan ondersoek instel. “My en die gemeenskap se laaste vergadering by die Bethelsdorp-polisiestasie het geëindig toe ons by die opnoem van die kwessies kom omdat hulle gesê het hulle wil self met die hoofsweep en die burgemeester ontmoet.” Oor die gewone projekte in die area sê Harker sy wykskomiteelede – in samewerking met die areakomitee – het altyd mense gekies om te werk. Harker sê die saak word verpolitiseer en daar is ’n persoonlike agenda wat daaragter skuil.