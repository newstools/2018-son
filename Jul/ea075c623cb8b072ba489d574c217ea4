RAADSLID Lance Grootboom en sy span is at it again ... Hulle het met hul wit oorjasse die strate van Sentraal in Port Elizabeth ingevaar en 14 kosplekke se deure gesluit. Dit volg omdat dié plekke nie voldoen aan sekere vereistes nie. Dit beteken die winkel­eienaars se plekke is onhigiënies en kort dringend skoonmaakwerk, hulle verkoop vervalle produkte of is nie in besit van die nodige lisensies of dokumentasie nie. Grootboom, ’n burgemeesterskomiteelid vir openbare gesondheid, het eergister saam met dr. Patrick Nodwele, die direkteur van die sub­direktoraat omgewings­gesondheid, onverwags by kosplekke opgedaag en ondersoek ingestel. NJ Oliphant, die assistent-direkteur van gesondheidsdienste in die Nelson Mandelabaai-metro, en sowat 35 ander beamptes van die direkto­raat vir openbare gesondheid het ook aan die veldtog deelgeneem. Hulle het onder meer gekyk vir besigheidslisensies en sertifikate van aanvaarbaarheid vir ’n perseel waar kos ­voorberei en verkoop word. ’n Sertifikaat van aanvaar­baarheid word uitgereik ná ’n evaluasie dat die kosperseel voldoen aan die minimum gesondheidsvereistes. Die aandag is veral gevestig op kosverskaffers in Western-weg, Strandstraat en Parlementstraat in Sentraal. Soos die ondersoekers af beweeg het in Parlementstraat, het sekere winkels ewe skielik hul deure toegemaak. Die beamptes het die winkels se name neergestip en sal in die toekoms weer daar ’n draai maak. Altesaam 39 winkels in Sentraal is ondersoek. Kos is gekonfiskeer uit vyf winkels­ omdat dit verval het. ’n Totaal van 11 boetes met ’n gesamentlike waarde van R22 000 is uitgereik aan winkeleienaars wat onwettig vullis gestort het. “Die veiligheid van die inwoners kom eerste. Ons wil winkeleienaars aanmoedig om te voldoen aan die vereistes. Ons gaan volgende in Uitenhage ondersoek instel en daarna die res van die Metro. “Dit gaan ook oor bewusmaking onder die eienaars van kospersele, of dit nou formeel of informeel is,” sê Grootboom. Laat in Junie het Grootboom-hulle koswinkels in Korsten besoek en ondersoek ingestel om te kyk of hulle voldoen aan die vereistes om voedsel te kan berei en verkoop. ’n Paar plekke wat kitskos en vleis in Durbanweg verkoop, is gesluit. Grootboom sê die eerste veldtog in Korsten was ’n reuse-sukses. Volgens hom het baie eienaars van kosplekke ná die veldtog die Metro genader oor aansoeke sodat hulle aan die minimum vereistes kan voldoen.