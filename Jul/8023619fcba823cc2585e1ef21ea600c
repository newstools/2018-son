DIE wedstryd om die derde plek in enige kompetisie te bepaal, is een wat enige span wil vermy. Dis egter die geleentheid vir België en Engeland om die bitter smaak van ’n nederlaag in ’n half­eindstryd uit te spoel. Nadat hulle van glorie in die Wêreldbeker-sokkertoernooi (WB) gedroom het, speel hulle môre in die St. Petersburg-stadion net om ’n bronsmedalje. Gewoonlik ag spanne dit nie te ernstig nie en word baie spelers wat weinig speelkans gebied is, dán ingespan. Afsluiting Dit kan dié keer egter net anders wees. België en Enge­land het baie sterspelers en hulle sal wil bewys dat hulle nie flops is nie. Dis nou wel die derde plek, maar vir Engeland, wat van spanbou praat, sal dit ’n goeie afsluiting wees. Daar is ook nog individuele eer op die spel. Harry Kane en Romelu Lukaku is steeds kandidate vir die Golden Boot-toekenning. Kane is die voorloper met ses doele.