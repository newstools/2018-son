DIE Premierliga (PSL) moet gou besluit oor wat hy gaan doen aan die huidige fiasko rondom Ajax Cape Town se herinstelling as die span wat die 2017-’18-seisoen in die 15de plek voltooi het. Volgens verskeie spelers en sokkerkenners sal dit sin maak om die liga na 18 spanne uit te brei. Ajax het Maandag in die Johannesburgse hooggeregshof gehoor hy kry sy 15de plek terug. Die PSL het ná Safa se skuldigbevinding van Ajax vir die gebruik van ’n onwettige speler punte by die Kaapse klub afgetrek, wat daartoe gelei het dat die Urban War­riors uit SA sokker se voorste kompetisie gerelegeer is. Platinum Stars het toe Ajax se 15de plek ingeneem en aan die promosie-relegasie-uitspeeltoernooi deelgeneem. Black Leopards het die toernooi gewen en na die PSL gepromoveer. Maandag se hofbeslissing het egter nou die PSL se beplanning vir die komende seisoen deurmekaar gegooi, want Ajax is volgens die hofuitspraak daarvan weerhou om sy PSL-status in die uitspeeltoernooi te verdedig. Irvin Khoza, PSL-grootbaas, moet besluit of die promosie-relegasie-wedstryde oorgespeel moet word, of om die liga uit te brei en Ajax, Leopards en nog ’n span in te sluit. Volgens ’n Bidvest Wits-speler, Daine Klate, is dit nou die regte tyd vir die PSL om ’n dapper besluit te neem en die liga uit te brei. Klate sê: “Hierdie is ’n gulde geleentheid om die liga uit te brei. Ons sokker het dit nodig. “Die huidige formaat sorg klaar vir te veel onderbrekings waar spanne soms drie weke geen sokker speel nie. Dit is iets wat spanne en spelers se momentum en fiksheid beïnvloed.” Hy sê as daar meer spanne is, sal daar meer sokker wees om te speel en dit is wat spelers en ondersteuners soek. “Oorsese ligas het net een week se blaaskans vir internasionale wedstryde. Ons het drie.” Die PSL-raad vergader môre oor die Ajax-fiasko.