GEORGE. – ’n Vrou is baie hartseer nadat haar buurman na bewering haar vierjarige hond met ’n graaf doodgeslaan het. Die voorval het voor mense gebeur wat in Borcherds­ in George van die kerk af gekom het. Die hond is aan die kant van sy kop en nek geslaan nadat hy in die bure se erf ingegaan het. Die eienaar van die hond, Jolene Meyer (38), vertel sy was in die huis toe sy mense buite hoor skreeu. Toe sy uitkom, het Pretty by die ingang van die bure se erf gelê met bloed wat uit haar mond en ’n wond aan haar ore geloop het. Meyer vertel die voorval het haar en haar elfjarige dogter erg getraumatiseer. “Ons is baie lief vir die hond en sy was ’n groot deel van ons gesin. Die hond was reeds dood. Sy het baie erg gelyk en dit het gelyk of sy met ’n skerp voorwerp geslaan is. “Die mense het gesê sy is met ’n graaf geslaan. “Die buurman het nie met my gepraat nie. Hy is eers in die huis in en toe ’n paar minute later uit by sy jaart.” Gekla Meyer sê sy is teleurgesteld oor wat die man gedoen het. “My hond het net uit ons jaart gekom toe ons van die kerk af gekom het. “Sy was ons waghond en sy het gegrom as daar iemand in die jaart was. Ons het dan geweet daar is iemand.” Sy sê die buurman het nooit by haar gekla dat die hond in sy jaart is en daar ’n gemors maak nie. Die 48-jarige buurman was besig om sy jaart skoon te maak toe Son met hom oor die voorval wou praat. Hy het geweier om iets te sê. Gerda Reynders van die SPCA in George het die voorval veroordeel en mense in die gemeenskap gevra om enige voorvalle van dieremishandeling aan te meld.