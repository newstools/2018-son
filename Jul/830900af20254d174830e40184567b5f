DIE ma van die twee maande oue baba van Wesbank wat laas week vermoedelik vermoor is, is vrygelaat. Die polisie het Chantell Bernadus (30) kort ná die dood van haar baba vir ondervraging ingeneem. Sy is egter weer vrygelaat omdat daar nie genoegsame bewyse was dat sy vir die baba se dood verantwoordelik was nie. Kapt. FC van Wyk, ’n polisiewoordvoerder, het bevestig dat Bernadus vrygelaat is. ’n Moorddossier is geopen en volgens Van Wyk gaan die ondersoek voort. Bernadus het die afgelope drie maande by Vivian­ Carelse in Wesbank gebly. Dit was Carelse wat daardie dag in die sitkamer op die baba se lyk afgekom het. Volgens Carelse het hy die middag wakker geskrik en die baba alleen in die voor­kamer aangetref. Hy het aan die baba­meisie se voorkop gevoel. Sy was yskoud en haar lippies was reeds blou. Hy beweer daar was ’n blou kol aan die baba se kop en daar was ’n merk aan haar oortjie. Volgens Carelse was die baba siek, maar Bernadus het geweier om haar na die kliniek te neem. Bernadus en dié se boy­friend het glo later – nadat die baba gesterf het – dronk by die huis opgedaag.