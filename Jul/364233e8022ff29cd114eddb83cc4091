HANDRÉ Pollard sê Suid-Afrikaanse rugby en sy ondersteuners het nog ’n rede om optimisties te wees – oor Damian Willemse. Pollard was Dinsdag een van die gassprekers tydens Castle Lager se Smash the Label-veldtog in Constitution Hill in Johannesburg. Dié Springbok en Blou Bul-losskakel is van mening dat die toekoms van die nasionale rugbyspan se nr. 10-posisie rooskleurig lyk met opkomende talent soos ’n “spesiale” speler soos Willemse in die groep. Pollard meen hoewel hy nog nie saam met sy mede-Kapenaar Willemse tydens die Bokke se oefenkamp in Stellenbosch geoefen het nie, is die Stormer-losskakel beslis besig om sy stempel in Suid-Afrikaanse rugby af te druk. “O, hy (Damian) is ’n ongelooflike talent,” het Pollard met oortuiging aan Son gesê. “Ek bedoel hy is nog jonk, maar het reeds vir ons gewys wat hy op Superrugby-vlak kan doen. “Hy is ’n ongelooflike goeie speler en ek is baie opgewonde oor hom in die span,” het Pollard bygevoeg. Pollard, wat 29 toetse op sy kerfstok het en 246 punte agter sy naam, het vir die Bokke ook advies oor Willemse gehad: “Ek dink net as hy geduldig gaan wees en wag vir sy kans, sal hy dit met albei hande aangryp. “Hy is ’n baie spesiale speler – en weereens nóg ’n great nr. 10 wat deurkom vir Suid-Afrika.”