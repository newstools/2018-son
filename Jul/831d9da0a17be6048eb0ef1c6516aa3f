DIE voormalige Springbok- agsteman Ashley Johnson sê hy was geskok toe hy moes hoor hy het ’n verbode middel gebruik. Dít nadat hy Donderdag vir ses maande geskors is. Die skorsing van Johnson (32), wat drie keer vir die Springbokke uitgedraf het, is egter terugwerkend na 7 Februarie. Hy sal dus mag speel wanneer die Premier­liga­seisoen afskop. Hidrochloortiasied is ná ’n toets in die voorseisoen in sy urine gevind. Johnson, wat agsteman en haker kan speel, is ’n groot staatmaker by Wasps. Hy sê hy het van sy vrou se dieetaanvulling – ’n fat burner genaamd The Secret – gebruik wat sy in Suid-Afrika gekoop het. Johnson en die Engelse Rugbyunie het die aanvulling getoets en die uitslag was in albei gevalle positief, al word hidrochloortiasied nie as bestanddeel aangedui nie. ’n Onafhanklike paneel het bevind hy het die middel nie doelbewus ingeneem nie. Stephen Watkins van die Engelse anti-doping-raad sê Johnson was onverskillig om as beroepspeler nie seker te maak wat die middel bevat nie. Johnson sê hy sal in die toekoms beter oplet na middels wat hom in die moeilikheid kan laat beland. “Ek was geskok en uit die veld geslaan toe ek die uitslag van die toets hoor. “Dit is duidelik dat ek die verkeerde pil gebruik het. “Ek aanvaar heeltemal dat ek die volle verantwoordelikheid moet dra vir alles wat in my liggaam is. “Ek sal nooit doelbewus verkeerde middels gebruik nie en sal voortaan ­versigtiger wees,” sê hy. Wasps se direkteur van rugby, David Young, sê die situasie wys hoe maklik ’n speler ’n fout soos dié kan maak. “Ons groep spelers word gereeld aangesê om versigtig te wees vir middels. – AFP