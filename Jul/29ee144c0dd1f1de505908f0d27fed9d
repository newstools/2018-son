HOE ironies is dit nie: in dieselfde week waarin Ajax Cape Town nog dieper in die Suid-Afrikaanse sokkermoeras ingesluk word, klop Cape Town City vir Kaizer Chiefs om ’n toernooi in Gauteng te wen. Praat nou van sout in iemand se wonde vryf! Ajax het ná maande van stryery oor en weer uiteindelik die Premierliga se besluit aanvaar om die klub in die Tendai Ndoro-saak te straf. En nou speel die Urban Warriors maar volgende seisoen in die Nasionale Eerste Liga (NFD). En vir dié wat gedink het hulle het verkeerd gelees, sal ek herhaal: Die eens magtige Ajax Cape Town speel volgende seisoen in die Nasionale Eerste Liga. Eina! Dit moet baie seermaak vir almal wat by die klub betrokke is of was. Kyk, as dit net gaan oor wat die afgelope seisoen op die speelveld gebeur het, kan niemand stry nie. Ajax was eenvoudig vrot ... Nee, wag, Ajax was patéties! En op grond van dié vertonings verdien Muhsin Ertugral, afrigter, se span om op die tweede vlak van SA sokker te speel. Vir ’n klub met waarskynlik die beste geriewe op die vasteland en ’n jeugstelsel wat skrik vir niks, is wat tans met Ajax gebeur ’n klap in die gesig van nie net die ondersteuners nie, maar van almal wat by die klub betrokke is. En dit sluit natuurlik die grootbase by Ajax Amsterdam in Nederland in. Dit is geen wonder nie dat die laaste ruk druk bespiegel is dat die Nederlanders hul verbintenis met Ari Efsta­thiou, uitvoerende hoof, se Parow-klub wil verbreek. Ajax is nou goed geleer daar word nie met die Premierliga gemors nie. Die organisasie het sy eie manier van dinge doen. Hoe belaglik is dit dat ’n saak soos dié byna ses maande in howe moes sloer voordat ’n besluit geneem kon word! Die nuwe Premierliga-seisoen begin oor minder as ’n week en tot laas week was daar nog onduidelikheid oor wie die finale 16 spanne sou wees. Ajax se arrogansie het egter ’n groot rol gespeel in sy ondergang. Nou moet hy maar sy trots bêre en daarop fokus om so gou as moontlik uit die NFD te kom. Maklik gaan dit beslis nie wees nie. Hier kan die Ajax-groot­base maar gaan gesels met ander Kaapse klubs soos Santos en Vasco da Gama, wat erg rigting verloor het nadat hulle uit die topliga van SA sokker gerelegeer is. Een ding is egter nou seker: In Kaapse sokker is daar net één span wat tans regeer. Benni McCarthy, afrigter, se Cape Town City slaan die kitaar wanneer dit kom by die skop van die ronde bal in die Moederstad. En om te dink dit is deur sy verhouding met die rooi-en-wit trui van Ajax dat McCarthy sy groot kans in die beroepswêreld van sokker gekry het. En moenie eens praat van John Comitis, grootbaas van die Citizens, nie. Dit was hý wat Ajax CT begin het, maar ná ’n gestry met die huidige eienaars van die Urban War­riors het hy sy tasse gepak en City op die been gebring. Maar daaroor moet ’n mens liewer nie te veel praat nie, want Ajax se huidige pyne is erg genoeg. Ai, as Ajax maar net nie besluit het om Ndoro nader te roep nie ... Die oudspeler van Pirates het in een seisoen vir drie klubs gespeel – en nou betaal Ajax die prys.