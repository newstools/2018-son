DIE winde van vernuwing waai in Brenton se lewe. Die gospelsanger Brenton Goldman van Port Elizabeth het vroeg in sy lewe ’n liefde vir gospel­musiek ontwikkel. Goldman sê hy is dankbaar dat sy pa, Neville, wat ’n pastoor is, hom aan die Here voorgestel het. “Dit het alles begin op die ouderdom van ses toe ek saam met my pa opgetree het en dit was die enigste ding wat ek geken het. “My eerste liedjie wat ek gesing het, was ‘This little light of mine’. “Ek kan onthou daardie tyd in die Baai was die hip-hop-groep Reputation baie bekend, veral onder die jeug onder die leiding van Vincent Frazer en hulle het ’n groot invloed op my musiekloopbaan gehad. “My eerste lied wat ek geskryf het, was ‘I need your help’.” Later het Brenton die lof en aanbidding by hul gemeente gelei en saam met skoolvriende ’n gospel rock-orkes gestig. Gospelsangers wat Brenton inspireer, is Planetshakers, Phil Thompson en Alton Zakay. Brenton se nuwe single “Fall Afresh”, wat hy saam met die bekende gospel-rapper CJ geskryf het, doen baie goed. “Dis die begeerte van my hart dat hierdie aanbiddingslied baie harte sal aanraak en opnuut sal vul met God se krag en salwing.” In moeilike tye is die Woord van die Here sy anker en aanbiddingsmusiek bring ook genesing. Brenton is dankbaar vir die ondersteuning van sy ouers, veral sy pa en broer, maar die groot inspirasie in sy lewe is sy pragtige dogters. Dis vir hom belangrik om goeie vriende te hê en daarom wil hy dankie sê vir past. Hyron Roberts van Agape Ministries International, past. Nathan Marillier en Alton de Lange wat altyd omgee. Brenton gaan op 25 Julie by sy Acoustic Night in samewerking met SAN Entertainment optree.