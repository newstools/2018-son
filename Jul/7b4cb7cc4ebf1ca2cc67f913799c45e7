ATLANTIS. – ’n Kerkuitstappie na Durbanville het tragies geëindig toe vier mense Saterdagaand in ’n botsing reg van voor gesterf het. Die tragedie het net voor 23:00 op die hoek van Kerria-laan en Charel Uys- rylaan plaasgevind toe die kerkmense van Atlantis in ’n bakkie op pad huis toe was. Hulle was toe in ’n botsing teen ’n rooi VW Golf betrokke. Johannes Esau (83), ’n passasier voor in die bakkie, en al drie insittendes van die Golf – Deon Abrahams (38), Cheznie Adams (25) en die driver, Grant Slingers (25) – is op die toneel dood. Volgens omstanders is dit net deur God se genade dat niemand anders in die bakkie dood is nie. Esau en 14 ander mense was in die bakkie toe die botsing plaasvind. Sewe van hulle het verskeie beserings opgedoen. Slingers het vermoedelik gejaag en beheer oor die voertuig verloor. Volgens Jayden Moses (17), wat die noodlottige botsing oorleef het, het hy en 11 ander jong mense en kinders agterop die bakkie gesit. Moses sê hy het gesien wat gebeur het, maar die impak het hom en die kappie van die bakkie af geslinger. Hy sê Esau, sy oupa, het juis gesê hulle moenie die Ou Mamre-Darling-pad gebruik nie omdat dit baie donker en gevaarlik is. Daarom het hulle liewer deur die nywerheidsgebied gery. ’n MyCiti-busdrywer wat anoniem wil bly, vertel die rooi Golf het ’n paar keer teen ’n stink spoed in Charel Uys-laan op en af gejaag. Volgens ’n bron op die toneel het die kar se spoedmeter met die impak op 140 km/h gestuck. Die drie insittendes in die kar moes almal uit die wrak gesny word. Die bron vertel verder die vermoede bestaan dat die Golf op pad was na die nuwe dice pitch in die nywerheidsgebied. Die swanger Tina Smith het haar verloofde (Abrahams) en dogter se boy­friend (Slingers) in die ongeluk verloor. Smith se familie het op die toneel gesê die kar is net onlangs herstel nadat dit byna ses maande gestaan het. Die familielid sê hulle het die twee vroeër gesoebat om eerder die kar te parkeer nadat hulle ’n paar draaie gery het. Hulle het dit nie gedoen en toe hulle lank wegbly, het die familie bekommerd begin raak, vertel die familielid. Hulle het gebel, maar toe niemand hul fone beantwoord nie, het die familie besluit om te ry en hulle te gaan soek. Dis tóé dat hulle op die ongelukstoneel afkom. Sers. Noloyiso Rwexana, polisiewoordvoerder, sê klagte van strafbare manslag word ondersoek.