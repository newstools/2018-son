DIE Hurricanes se kanse om die Crusaders van ’n negende Superrugby­titel te weerhou, is nog moeiliker. Die Crusaders span môre ’n agtal met sewe All Blacks op die veld in nadat die stut Joe Moody fiks verklaar is. Moody, met 33 All Black-toetse agter sy naam, het die Crusaders se kwarteindsege van 40-10 teen die Sharks weens ’n seer knie misgeloop. Daar was vroeër vrese dat Moody se knie so erg beseer is dat ’n terugkeer na die spel eers in 2019 sou plaasvind. Hy sou egter net die laaste ligastryd teen die Blues en kwarteind teen die Sharks misloop. Moody vervang Tim Perry – wat ook in Junie se toetsreeks teen Frankryk ’n All Black geword het – in die Crusaders se beginspan. Die Crusaders se mees ervare speler en uitgetrede All Black-stut, Wyatt Crockett, moet vir môre se halfeind sy plek op die plaasvervangerbank aan Perry afstaan. In die agterlyn is daar ook verskeie All Blacks waarop die Crusaders sal kan staatmaak. Die makrovleuel Seta Tamanivalu het van ’n nek­besering herstel en neem stelling in op die regtervleuel. Môre se eerste halfeindstryd skop 09:35 op SS1 af. CRUSADERS: David Havili, Seta Tamanivalu, Jack Goodhue, Ryan Crotty, George Bridge, Richie Mo’unga, Bryn Hall, Kieran Read, Matt Todd, Jordan Taufua, Sam Whitelock (k), Scott Barrett, Owen Franks, Codie Taylor, Joe Moody. PLAASVERVANGERS: Andrew Makalio, Tim Perry, Michael Alaalatoa, Luke Romano, Pete Samu, Mitchell Drummond, Mitchell Hunt, Braydon Ennor.