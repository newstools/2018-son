DIÉ keer was Frankryk se Raphaël Varane (verdediger) en Hugo Lloris (doelwagter) die sterre Vrydag in die Nizhny Novgorod-stadiion toe hulle Uruguay met 2-0 geklop het om deur te dring na die halfeindronde van die Wêreld­beker-sokkertoernooi. Die verdediger het aan albei kante van die veld ’n uitstaande vertoning gelewer om sy span se eerste doel net voor die rustyd aan te teken. Uruguay was sonder hul ster-doelskieter Edinson Cavani nadat hy beseer is in hul wedstryd teen Portugal waarin hy twee doele aangeteken het. Met net Luis Suárez oor vir Uruguay, was hul aanval nie so gevaarlik nie. Les Bleus se Antoine Griezmann het ook ná die rustyd nóg ’n doel aangeteken om seker te maak sy span bly onoorwonne in Rusland. Frankryk lyk ook nou sterk met goeie vertonings van amper almal in sy span. Selfs sy doelwagter, Lloris, was op sy stukke. Hy het ’n paar belangrike doelkanse gestop om Uruguay deurgaans te frustreer. Met sterre soos Kylian Mbappé en Paul Pogba kan daar seker niks wees wat in hul pad staan om die klas van 1998 te ewenaar en die titel te lig nie. Net België kan nou ’n stop sit aan Les Bleus en hul groep sterre. – fifa.com