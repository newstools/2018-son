SONDAG was ’n swart dag in die Strand toe twee jong mans in die woongebied vermoor is. Die eerste slagoffer was Toufeeq Davids, wat 05:50 in ’n koeëlreën gesterf het. Hy was saam met ses vriende op pad van ’n klub af toe ’n hit man na bewering op hulle losgebrand het. Twee meisies is in dieselfde voorval beseer. Hulle is met skietwonde in die hospitaal opgeneem. Dit wil voorkom of die verdagte hulle ingewag het. Die ander voorval het 16:30 in Petunia­straat, Broadlands Park, plaasgevind toe ’n 36-jarige man doodgeskiet is. Bendegeweld Lt.kol. Andrè Traut, ’n polisiewoordvoerder, sê die polisie ondersoek ’n klag van moord. Volgens hom is die oorsaak van die misdaad nog onbekend. Son het verneem albei voorvalle kan met bendegeweld en dwelmhandel verbind word. Niemand is nog oor die voorvalle in hegtenis geneem nie. Die gemeenskap word gevra om saam met die polisie te werk sodat die skuldiges aangekeer kan word. Enigeen met inligting word gevra om lt.kol. Franklin Plaatjies by 082 469 3359 te bel of kapt. Belinda Rossouw by 082 522 2610.