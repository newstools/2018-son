WAYNE Arendse, verdediger van Mamelodi Sundowns, sê hy twyfel glad nie dat die mede-Kapenaar Lyle­ Lakay waarde sal toevoeg tot dié reeds ster­belaaide span nie. Die 27-jarige Lakay het laas week amptelik sy skuif van Cape Town City na Chloorkop voltooi met ’n kontrak van drie jaar. Arendse, wat met ’n Caf Champions League-medalje by Sundowns spog, het op plaaslike bodem saam met die span van Tshwane reeds alles behalwe die MTN8-titel gewen. Arendse dink ook Lakay kan saam met sy nuwe span sukses behaal. Diepte “As Lyle by Sundowns die peil voortsit waarop hy by City was, kan hy suksesvol wees. Hy is baie professioneel – op en van die veld. “Ek dink ook die feit dat hy ’n lefty is, gee ons die nodige diepte – veral nadat Keagan Dolly en Percy Tau, wat in die verlede daar gespeel het, groener weivelde gaan soek het. Hy kan waarde toevoeg.” Arendse is oortuig Tau sal ook by Brighton & Hove Albion in Engeland naam maak. “Percy het bewys waartoe hy in staat is en sal ons trots maak.”