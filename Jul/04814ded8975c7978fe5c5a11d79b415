DAAR behoort môre hope aksie en drama op die Accordianpark-sportterrein te wees. Die Belhar-rugbyklub spook dan sake uit teen Tygerberg in die Westelike Provinsie se Superliga A. Belhar gaan gebuk onder beserings, en talle van sy sleutelspelers is nie vir môre se kragmeting met die Tiere beskikbaar nie. Tygerberg het verlede naweek so ’n bietjie momentum opgebou ná ’n swak begin tot die seisoen. Sy sege oor St. George’s het sy punte tot 14 laat groei. Hoewel Accordianpark soms ’n moeilike plek is vir besoekende spanne om op te speel, word verwag dat die Tiere vandag ook maklik met Belhar sal klaarspeel. SK Walmers kan hul veldtog stukrag gee wanneer hulle Villagers op Brookside pak. Intussen vind die tweede ronde van wedstryde in Boland-klubrugby se Groot Uitdaagbeker die naweek plaas. Die enigste streek waar spanne nie gaan speel nie, is die Breë Langeberg. Die groot trekpleister is die stryd tussen Bella Vista en Hillcrest in Ceres. Bella Vista speel opwindende rugby en behoort sy segetog voort te sit. In die Suidwestelike Distrikte is die aandag op die voorloper, Progress, se kragmeting met Barbarians in die Rose­moor-stadion. Progress het laas week teen Bridgton vasgeval en is onder druk om weer op die wenpad te kom. Vir Barbarians is die wedstryd van kardinale belang. ’n Wegsege sal Barbarians se paadjie na die halfeindronde ’n bietjie makliker maak. BOLAND – Groot Uitdaagbeker (Weskus): Hopefield t Young Hearts; Paternoster t Saldanha; Velddrift t Mamre; Langebaan t St. Helena. Wit Sentraal: Tulbagh t Evergreens Paarl; Delicious t Newtons; Roses United t Ceres; Bella Vista t Hillcrest. Overberg: Bredasdorp Rangers t Hawston; Grabouw t Atlantics; Caledon t Safcol; Black Leaves t Botrivier. Swartland: Piketberg t Wesbank; Moorreesberg t Darling; Good Hopes t Abbotsdale; Porter­ville t Coronations. Noordweste: Citrusdal t Young Spurs; Marines t Eagles; Excelsior t Delicious; Elandsbaai t Invincibles. SUIDWESTELIKE DISTRIKTE – Premierliga: ROSEMOOR: Progress t Barbarians; BLANCO-SPORTTERREIN: Blanco t Silver Stars; GROOT-BRAKRIVIER: Groot-Brak t Evergreens; HEIDEDAL: Maori’s t Crusaders; HEIDELBERG: Heidelberg t Bridgton.