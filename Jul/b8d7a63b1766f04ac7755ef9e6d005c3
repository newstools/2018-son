MOSSELBAAI. – Sy skoonma is iemand met wie jy nie moet sukkel nie. Só het Derrick Saul, die skoonseun, van Asla Park nou uitgevind. Gemeenskapslede hier is op soek na die kwaai vrou (58) wat hulle beweer Saul se shack aan die brand gesteek het. Die shack lê in puin nadat Saul geweier het om haar Sondagaand daar te laat oorslaap. Saul beweer sy shack was in vlamme skaars ’n uur nadat hy vir sy skoonma gesê het hy het nie plek vir haar om oor te slaap nie en sy moet eerder in haar eie plek gaan slaap. Wat Saul se bure warm onder die kraag maak, is dat die vlamme na hul huise versprei het. Moeilik Saul vertel: “Nadat ek vir haar gesê het, het my skoonma uitgestap en teruggekom met terpentyn en die plek aan die brand gesteek oor ons argument. “My skoonma is moeilik, maar ek is lief vir haar. Maar ek het rêrig nie plek vir haar om oor te bly nie. “Ek het haar mooi gevra, maar sy het op my begin vloek. Toe my vrou met haar praat, het sy haar geklap.” Saul sê die mammie bly net ’n paar blokke van hulle af. Saul worry nou oor sy en sy vroutjie se liefdes­lewe oor hul plekkie afgebrand is. Zazini Blose, ’n gemeenskapslid, sê: “Daai vrou het amper al die shacks in ons gebied vernietig. “Dit maak ’n mens moerig... baie, baie kwaad.”