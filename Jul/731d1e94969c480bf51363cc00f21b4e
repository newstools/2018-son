DIE aanstelling van Siya Kolisi as Springbok-kaptein het sulke groot opslae gemaak dat die Laureus-organisasie vir wêreldsport hom met ’n toekenning wil vereer. Kolisi is een van vier kandidate vir Laureus se toekenning in Julie. Hy sal met die Spaanse sokker­legende Andrés Inies­ta (34), die sewejarige draaibouler Eli Mikal Khan van Pakistan en ie padwedloper Nathan Rae meeding. Vernuf Iniesta het onlangs ná 22 jaar sy uittrede uit sokker aangekondig. Die jong Khan word as ’n volgende Shane Warne bestempel vir sy flambojante boulaksie en vernuf met die leerbal. Rae kom in aanmerking vir die maandelikse toekenning oor sy bydrae aan slagoffers van ’n bomaanval in Manchester. Hy het 67 myl in die vorm van ’n hart om Manchester gehardloop. Kolisi (27) is die eerste swart speler wat die nasio­nale rugbyspan in ’n volwaardige rugbytoets lei. Chiliboy Ralepelle het jare gelede ook die Bokke aangevoer, maar in ’n vriendskaplike wedstryd teen die Barbarians. Laureus, wat sport gebruik om ’n verkil in jong mense se lewe te maak, het luidens ’n verklaring gesê Kolisi is as finalis gekies omdat hy die Rainbow Nation verenig het. Vir Kolisi om die toekenning te wen, sal die publiek egter vir hom moet stem. Die publiek kry elke jaar van Maart af die kans om ’n maandelikse wenner te kies. Die maandelikse wenners ding dan aan die einde van die jaar mee om die prys vir die sportoomblik van die jaar. Besoek die webtuiste mylaureus.com om vir Kolisi te stem.