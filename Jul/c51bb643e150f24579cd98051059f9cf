GEWELDDADIGE protesoptrede in Zwelihle het vier skole in Hermanus gedwing om vir eers hul skoolhekke toe te maak. Die gebied kook reeds twee weke weens protes­optrede deur ongelukkige inwoners van Zwelihle. Die inwoners het eers oor behuising en dienslewering betoog. Die mees onlangse betogings is egter oor ’n heining wat as ’n veiligheidsmaat­reël aangebring is, maar wat volgens Zwelihle se in­woners segregasie tussen rasse in Hermanus aanhelp. Riana Steenekamp, ’n woordvoerder van die Overstrand-munisipaliteit, sê die betogers het baie skade aangerig. “Die laaste maande was uitdagend vir ons, vir besighede en vir die breër gemeenskap. Geboue en toerusting, wat die herwinningsaanleg insluit, is afgebrand. Die koste van skade wat aangerig is, beloop sowat R40 miljoen.” Gisteroggend het die betogers in die Peach House-gebied motorbande gebrand. Amptenare het die R43 gesluit vir verkeer. Vasstel Jessica Shelver, woordvoerder van Wes-Kaapse onderwysdepartement (WKOD), sê die skole wat weens die protesoptrede hul deure moes sluit, is die Laerskool Mount Pleasant, Zwelihle en Lukhanyo en die Hoërskool Qhayiya. “Die onluste het ook leerders geraak wat van Zwe­lihle af moet travel. Ons kan nog nie sê hoeveel skooldae misgeloop gaan word nie. Dus kan ons ook nog nie vasstel hoeveel hulp ons gaan benodig om leerders weer op datum te bring nie.” Shelver sê die WKOD is reeds besig om planne en programme te ontwikkel. “Dit is ongelukkig dat ons skole in dié tyd moet toe wees, maar die veiligheid van ons leerders en die skole se personeel is belangrik.” Betogers het glo ook die Laerskool Mount Pleasant gevandaliseer.