VAN Velddrif tot Litaue! Dis die ver paaie waarop die 29-jarige middelskakel van Banyana Banyana, Lean­dra Smeda, se sokkerloopbaan haar op die oomblik neem. Die pad na roem en sukses was allesbehalwe rooskleurig vir dié sterspeler van die Universiteit van Wes-Kaapland se vrouesokkerspan. Maar nou sê Smeda sy verwag haar skuif na die klub FK Gintra-Universitetas in Litaue sal nóg deure oopmaak vir jong aspirantvrouesokkerspelers in die land. Dié boorling van Velddrif langs die Weskus het onlangs ’n kontrak vir ses maande met die kampioenspan van die Republiek van Litaue onder­teken. Sy is nou die vierde speler van Suid-Afrika se nasionale vrouespan wat ’n oorsese kontrak losgespeel het ná Janine van Wyk, Linda Motlhalo en Thembi Kgatlana (almal by Houston Dash in Amerika). Ode Fulutudilu is die vyfde Suid-Afrikaanse vrouespeler; sy speel vir Oulu Nice Soccer in Finland beroep­sokker. “Kyk, om eerlik te wees: Ek het nie verwag dat die skuif ooit sal gebeur nie omdat ek reeds lekker in my jare is, maar ek is bly dit het,” het Smeda aan Son op Sondag gesê. “Nie net vir my persoonlik nie, maar ook vir ander jong spelers wat dit oorsee wil ‘maak’. “Dis duidelik dat die wêreld kennis neem van Suid-Afrikaanse vrouesokkerspelers en hulle neem ons ernstig op.” Smeda, wat ’n ruk gelede saam met Banyana Banyana Cosafabekersukses vermag het, verwag sy sal waarde toevoeg tot haar nuwe span. “Ek is bewus daarvan dat dit ’n uitdaging gaan wees – Europa is ’n nuwe omgewing en kultuur. “Die language barrier is ook nog ’n faktor wat ek moet oorbrug. “Gelukkig verstaan ek my spanmaats op die speelveld, want dis die een ding waaroor ons kliek,” het Smeda gesê. Volle name: Leandra Wiloma Smeda Geboortedatum : 22 Julie 1989 (ouderdom: 29) Geboortedorp Velddrif, Suid-Afrika Posisie: Middelskakel SA klub: Universiteit van Wes-Kaapland Senior loopbaan 2010: Ambassadors Ladies 2011–2012: Cape Town Roses­ 2013: Universiteit van Wes-Kaapland