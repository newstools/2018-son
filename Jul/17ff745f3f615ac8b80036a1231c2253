KINDERS het nou maar eenmaal ’n manier om ’n grootmens aan die dink te sit. Soms raak hulle goed kwyt wat jou laat skater van die lag. Ander kere werk hulle so op jou senuwees dat jy lus voel om die verre, wye vlaktes in te hol. Hoe dit ook al sy, met ’n kind in die nabyheid is daar nooit ’n vervelige oomblik nie. As ’n kind die dag moerig is, moet jy liewer uit sy pad bly, want dan maak dit nie saak wat jy as volwassene sê nie, daai kind verstaan net mooi niks. En vandag se kinders is slimmer as in ons dae. Hulle is weetgierig en los jou eers uit wanneer hulle tevrede is met jou antwoord op hul vrae. “Oom Chris, oom Chris,” hoor ek nou die dag ’n kinderstem agter my. Ek draai om en sien ’n bekende gesig uit ons buurt na my toe aangehardloop kom. “Oom Chris, is dit waar wat ek hoor van antie Triesa?” “Wat het jy gehoor?” hou ek my ongemerk. “Dat sy haar werk verloor het, Oom. Is dit die waarheid?” Ek sien iets soos teleurstelling in die outjie se oë. Hy het onlangs 13 geword, maar hoor net watse gewigtige vrae het hy op die hart. Ons dink dikwels die kinders neem nie notisie van wat om hulle aangaan nie, maar eintlik is hulle baie oplettend. “Dit is so,” antwoord ek. “Die DA het Patricia de Lille in die pad gesteek.” “Maar dit is mos nie reg nie,” vaar die outjie uit. “Antie Triesa is dan so ’n goeie mens. Sy het niks verkeerd gedoen nie.” Kyk, as daar een onderwerp is waarvoor ek erg allergies is, is dit die politiek. Ek neem nooit aan politieke debatte deel nie. Dis waarom ek nooit bydraes lewer vir Blog Jou Ore nie. Te veel poli­tieke kommentators is so eensydig, hulle skryf net uit die oogpunt van die party wat hulle ondersteun en vind altyd fout met die res. Maar om terug te keer na my gesprek. Ek verduidelik aan die seun in die politiek verloop dinge nie altyd soos ’n mens dit op ’n afstand sien nie. Persone word in posisies gesit om dit vir die publiek te laat lyk of hulle in beheer is, maar eintlik het ander die finale sê oor hulle. “Ek kan dit nog nie glo nie,” sê die outjie met trane in sy oë. “Ek hoop antie Triesa kry gou ’n ander werk.” Waarom bekommer hy hom so oor De Lille? wonder ek. Sy’s nie die eerste politikus wat die deur gewys word nie en sy sal nie die laaste wees nie. “Dink oom Chris antie Triesa sal gou ’n ander werk kry?” “Ek glo so. Hoekom vra jy?” “Nee, Oom, ek dink net hoe hartseer dit gaan wees as ’n belangrike vrou soos antie Triesa by ’n verkeerslig met ’n blikkie in die hand gaan staan en bedel omdat sy nie ander werk kan kry nie. Kan Oom dink hoe die mense agter haar rug gaan skinder?”