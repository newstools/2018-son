WAAR sal ons hulp vandaan kom? Dis sekerlik wat die 463 afgevaardigdes die afgelope week by die Kaapland-streeksinode van die Verenigende Gereformeerde Kerk in Suider-Afrika (VGKSA) hulself afgevra het. Die sewende sinodesitting by die Fort Hare-Universiteit in Alice in die Oos-Kaap kom vandag tot ’n einde. Prof. Mary-Anne Plaatjies-Van Huffel het laat Donderdagmiddag as aktuaris bedank, minder as ses uur nadat sy verkies is. Dit volg nadat afgevaardigdes op ’n 50/50-rasverteenwoordiging aangedring het. Son op Sondag verneem die verkiesing van die bestuur moet ingevolge ’n sinoderesolusie van 2002 plaasvind. Dit behels dat die moderatuur uit twee Xhosa- en twee Afrikaanssprekendes bestaan. Dr. Dawid Kuyler, voormalige skriba van die VGKSA se algemene sinode, sê dis hartseer. “As delegates nie happy was nie, hoekom dit nie tydens die verkiesingsproses noem nie?” Ds. Pieter Grové, uittredende streekmoderator, verduidelik: “In die lig van eenheid in die kerk, word versoek dat die verkiesing van die moderatuur die voorbeeld van eenheid demonstreer.” Ds. William McKay sê op Facebook: “Plaatjies-Van Huffel het nie onder druk geswig nie, maar was grootmoedig om die beginsel te eerbiedig.” Donderdagaand is ds. Lucas Plaatjie in die posisie van aktuaris verkies. Voordat die kerk “Voorwaarts Christenstryders” kon sing, was daar ’n twis. Dit het Vrydagoggend aan die lig gekom Plaatjie se verkiesing was nie met ’n meerderheid nie en is ongeldig. Son op Sondag verneem ná ge­bede vir leiding het die saal vol dominees vir ure nie geweet hoe om voort te gaan nie. Plaatjie is Vrydag tydens die her-herverkiesing herkies. Talle afgevaardigdes het egter buite stemming gebly. Volgens Kuyler is daar niks oor ’n 50/50-beginsel in die kerkorde nie. “Bepaling 16 lees lede van die moderatuur word deur vrye verkiesing aangewys.” ’n Voormalige aktuaris van die Kaapland-streek, ds. Peter Adams, stem hiermee saam. “Die 2002-reëling is nooit afgedwing nie, aangesien 2006 en 2010 se moderatuur elke keer uit drie Afrikaanssprekendes en een Xhosa bestaan het.” Plaatjies-Van Huffel, wat ook ’n kerkregskun­dige is, voeg by sinodale besluite word nie gewoonweg in gereformeerde kerkreg hoër as kerkordelike bepalinge geag nie. Dien Die professor, ’n voormalige VGKSA-moderator, sê sy is nie geskok oor die gebeure nie, maar dat die kerk moet ag slaan op sy eie besluite en dit nakom. “Ek is deur die Heilige Gees en die Belhar-belydenis – wat handel oor eenheid, geregtigheid en versoening – daarvan oortuig dat om as aktuaris te bedank, die regte besluit was. “In die kerk gaan dit nie oor ’n persoon se kwalifikasies om in ’n amp te dien nie. Dit gaan oor die bereidwilligheid om jou kerk te dien met die gawes wat die Here jou geskenk het.” Adams sê dit skok hom dat daar binne die kerk persone verkies word op grond van ras, kultuur, taal en geslag. Hy meen die uitslag moes eerbiedig word. Plaatjies-Van Huffel, wat ook president van die Wêreldraad van Kerke is, meen die besluit moes voor die verkiesing aan afgevaardigdes gekommunikeer word. ’n Homoseksualiteit-verslag is laat gister voorgehou. ’n Besluit oor die verslag was teen druktyd nog nie beskikbaar nie.