XHERDAN Shaqiri het ’n merkwaardige overhead-doel aangeteken toe Liverpool Manchester United Saterdag met 4-1 geklop het in ’n International Champions Cup-wedstryd voor meer as 100 000 toeskouers in Ann Arbor, Michigan. José Mourinho het vyf spelers in sy elftal ingesluit wat nie in verlede seisoen se Premierliga vir United gespeel het nie, terwyl Liverpool ’n sterk span in die veld gestoot het met sterre soos Mohamed Salah en Sadio Mane. Jurgen Klopp se span het in die 26ste minuut die voortou geneem toe Mane vanaf die strafmerk die bal in die doelhok laat beland het. Die strafskop het gekom nadat Salah deur Demetri Mitchell platgetrek is. Die voorsprong was egter van korte duur, want Andreas Pereira het met ’n puik skop van 22 m geslaag. Liverpool se plaasvervanger, Daniel Sturridge, het sy indrukwekkende spelpeil in die voorseisoen voortgesit toe hy in die 66ste minuut ’n doel aangeteken het die eerste keer dat hy in besit gestel is. Ses minute later het Sheyi Ojo nog ’n doel vir Liverpool aangeteken. Shaqiri, wat vroeër dié jaar vir R224 miljoen vanaf Stoke City aangekoop is, het nóg sout in Manchester United se wonde gevryf toe hy ’n dwarsskop van Ben Woodburn skitterend afgerond het. Manchester United speel Woensdag in Miami teen Real Madrid voordat hy Bayern Munich­ Sondag in ’n vriendskaplike wedstryd in die Alianz­ Arena pak. – BBC