DAVE Richardson kan ’n tamaai aanwins vir Krieket Suid-Afrika (KSA) wees. Dié oud-Protea-paaltjiewagter se besluit om sy pos as CEO van die Internasionale Krieketraad te verlaat, maak hom ’n kandidaat om Haroon Lorgat as KSA se uitvoerende hoof op te volg. Lorgat het laas jaar onder ’n donker wolk as CEO van KSA bedank te midde van probleme met die Global T20-reeks. Richardson het sy huidige pos sewe jaar beklee. Lorgat het nie sy kontrak met die IKR hernu nie. Richardson is in 2002 as die IKR se hoofbestuurder aangestel, waarna hy in 2012 tot uitvoerende hoof bevorder is. “Die moeilikste ding vir ’n krieketmens is om te weet wanneer dit die regte tyd is om uit te tree. “Ek het my tyd by die IKR terdeë geniet en sal in die volgende 12 maande alles doen wat ek kan om te verseker dat ons globale strategie in plek is om die spel in bestaande sowel as nuwe markte uit te brei,” het Richardson gesê. Thabang Moroe is sedert Lorgat se bedanking waarnemende CEO van KSA. KSA het nog geen aanduiding gegee wanneer die pos van CEO geadverteer sal word nie.