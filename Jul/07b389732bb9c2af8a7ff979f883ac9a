DIE Nelson Mandela-universiteit (NMU) se Suid-kampus gaan binnekort in net meer as 10% van sy elektrisiteitsbehoeftes voorsien. Dit danksy ’n innoverende groen kragsentrale van R18 miljoen wat tans by die kampus opgerig word. Die installasie van die sonkragfotovoltaïese kragsentrale van 2 ha, wat sowat 1740 MWh elektrisiteit per jaar sal produseer en ’n lewensduur van 20 jaar het, sal in die volgende twee weke begin. Herwinbare energie gaan teen Desember of Januarie by die Suid-kampus se grid ingevoer word. Met die universiteit se waardes wat volhoubaarheid en omgewingsbestuur insluit, het die NMU met die jare ’n meer omgewingsvolhoubare manier gevind om sy sake te bedryf. Die nuwe kragsentrale is te danke aan ’n vennootskap tussen die NMU en Tasol Solar. Die NMU het vir Tasol Solar ’n stuk grond gegee waarop hulle die kragsentrale gaan installeer en dan die volgende tien jaar bedryf. Sukses Die universiteit is van voorneme om eienaarskap van die kragsentrale te neem wanneer die ooreenkoms die tien jaar- merk bereik. Hulle sal dan nie meer die elektrisiteit wat geproduseer word, hoef te koop nie. As die projek ’n sukses is, word addisionele sonkragaanlegte dalk by ander kampusse van die NMU opgerig. “Oor die laaste paar jaar het ons gefokus op innoverende maniere om hernubare energie te genereer en te gebruik om ons energieverbruik aan te vul, en ons het reeds verskeie inisiatiewe geïmplementeer,” het André Hefer, die universiteit se volhoubaarheidsingenieur, gesê. “Ons is baie opgewonde oor die voorgestelde installasie. “Ons beskou dit as die volgende stap om skoon energie vir die universiteit te verseker,” het prof. Ernest van Dyk, die hoof van die universiteit se Photovoltaics Research Group (PVRG), gesê. Daar sal altesaam 4 500 PV-modules (panele) by die kragsentrale wees. Twee derdes hiervan sal vasgemonteer word en ’n derde sal gemonteer word op tweeledige trackers wat in die rigting van die son kan swaai om die sonkragproduksie te vermeerder. Die 1 740 MWh energie wat geproduseer word, sal die universiteit se laagste verbruiksaanvraag kan dien. “Die aanleg sal nie meer produseer as wat ons nodig het nie. Ons langtermyn-doelwit is om nie ons elektrisiteitsverbruik te verhoog nie, maar om maniere te soek om dit verder te verlaag,” het Hefer gesê.