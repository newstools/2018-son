LENNIT Max, die voormalige Wes-Kaapse polisiekommissaris en DA-LPP, het gister ondersteuning uit ’n hoogs onwaarskynlike oord ontvang. Max het die support van niemand anders as Belinda Petersen gekry vir sy nuwe job as spesiale adviseur van die polisieminister, Bheki Cele. Max, wat ook ’n voormalige provinsiale minister van gemeenskapsveiligheid is, het die media toegespreek ná die nuus dat Cele hom in dié pos aangestel het. Petersen, ’n voormalige polisieklerk, het die mediakonferensie bygewoon en volgens haar is Max beslis die regte man vir dié werk. Petersen en Max het ’n effe ongemaklike geskiedenis. In 2010 het Max vir Petersen vir poging tot afpersing gedagvaar. Maar die Kaapse streekhof het Petersen ’n jaar later vrygespreek. Hy het beweer Petersen het na Son gehardloop met beweringe dat die getroude Max haar by verskeie geleenthede onder meer op sy vrou se kooi “beter leer ken” het. Max het destyds vol woede hoog en laag dié beweringe ontken. Dié drama het alles begin nadat Petersen vir Max daarvan beskuldig het dat hy haar glo sou gevra het om hom met seksdade te betaal vir sy dienste as advokaat. Dit was om haar in 2007 te verteenwoordig in ’n dissiplinêre verhoor. Petersen het destyds beweer Max het sy dienste onttrek nadat sy dié versoek geweier het. Sy het haar saak verloor en is uit die SAPD ge-fire. Petersen het gister gesê: “Alles wat in die verlede tussen ons gebeur het, is water onder die brug. “Dis verby. Hy (Max) het genoeg betaal. “En ek dink hy moet begin werk vir die nasie. En hy moet begin werk vir gemeenskappe. “Hy moet sy ervaring wat hy het, kom afbetaal by die gemeenskappe deur onse polisiekommissaris die regte pad te wys.” Petersen meen: “Bheki Cele is nie die verkeerde man nie, maar ek voel hy’s te ver van die mense af.” Max het ingenome gesê hy het Cele se aanbod vir die pos aanvaar omdat die DA-beheerde provinsiale regering “geweier het om sy ervaring in die polisiediens te gebruik”. Hy meen sy expertise is misgekyk in die pos wat hy beklee het as die provinsiale minister van sport en kultuursake. Volgens hom het hy die DA-leiers genader en sy skills aangebied, maar die Wes-Kaapse premier, Helen Zille, die DA-leier, Mmusi Maimane, en die DA se federale voorsitter, James­ Selfe, het dit glo verwerp. Toe hy gevra is of hy nou uit die DA bedank het om hom by die ANC aan te sluit, het hy gesê: “Ek is nog nie ’n ANC-lid nie.” Hy het egter bevestig hy het van die provinsiale wetgewer as ’n LPP bedank oor hy nie twee regeringsposte mag beklee nie.