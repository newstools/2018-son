ROBERTSON. – ’n Amper-mammie se water het al gebreek, maar sy het geknyp en gewag – hoekom? Sodat haar bybietjie gister, op Nelson­ Mandela se verjaardag, gebore kon word. Anna Marthinus (32) van ’n plaas buite die dorp is vandag die trotse mammie van die baba wat nog nie ’n naam gegee is nie. ’n Gelukkige Marthinus het gister met die pragtige pienkvoetjies in haar arms vertel dat sy verheug is dat die kleinding sterk en gesond is. Sy is in haar noppies dat haar dogtertjie nou elke jaar haar verjaardag op Mandeladag sal vier. Marthinus spog: “Toe my water kort voor middernag breek, het ek vir myself gesê ek moet nou net uithou, dan kan my baby mos saam met Madiba verjaar.” Sy sê terwyl die minute langsaam afgetik het, het sy in pyn gewag vir middernag, en toe dit aanbreek, het sy begin druk. “Ek was so moeg, maar dit was die moeite werd en die seer werd,” sê Marthinus. Sy sê sy dink nog aan ’n naam, maar dat sy sal sorg dat ’n element van Madiba se naam en van ook op die geboortesertifikaat sal verskyn. Marthinus sê sy gaan haar baby mooi grootmaak en haar leer wat Madiba vir die land en sy mense gedoen het.