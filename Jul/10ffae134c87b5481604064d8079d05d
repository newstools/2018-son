JONATHAN Francke, senter van Griekwas is vasberade om die SuperSport Chal­lenge-medalje by sy vyf ander goue medaljes te voeg. Francke is more teen die Pumas in die Bridgton-sta­dion – beter bekend as die Plaate – in Oudtshoorn een van Griekwas se staatmakers in die eindstryd om die titel. Dié boorling van die Strand was ’n lid van die Maties wat onder die afrigting van Chean Roux die Varsitybeker van 1998 tot 2000 verower het. Hy het ook in die Boland-Kavaliers se glorie gedeel toe die span in 2011 die Currie­bekerreeks se Eerste Liga onder die afrigting van Loffie Eloff gewen het. Francke streef nou na sy tweede goue medalje by die Poubloues. Dis nadat hy ’n lid was van die Griekwa-span wat die Vodacombeker in 2013 verower het. Francke sê: “Verlede jaar het ons in die eindstryd teen die Westelike Provinsie verloor. “Maar nóú is dit ons kans, want ons het deeglik voor­berei vir dié eindstryd. “Uit ’n persoonlike oogpunt is dit ’n hoogtepunt vir my. “Dit sal die sewende eindstryd van my beroeps­loopbaan wees, en een wat ek baie graag wil wen.” Griekwas se breier, Peter Engledow, sê sy span sal beslis beter as die Pumas by die toestande aanpas. Engledow sê: “Die toestande is soortgelyk aan dié van Kimberley, so dit tel in ons guns. “Maar ek dink die Pumas moet as die gunstelinge beskou word, veral aangesien hulle onoorwonne is.” Engledow, het net een verandering aan sy beginspan aangebring. Die losvoorspeler en boorling van Oudtshoorn De Wet Kruger is weer daarby ingesluit nadat hy die halfeindstryd teen die Vrystaat XV misgeloop het. Griekwas is: AJ Coertzen, Ederies Arendse, Christopher Bosch, Johnathan Francke, Kyle Steyn, George Whitehead, Chris­tiaan Meyer, Conway Pretorius, Sias Koen, De Wet Kruger, Pieter van Vuren (k), Sintu Manjezi, Nicolaas Oosthuizen, Kwezi Mkhafu, Devon Martinus. PLAAS­VERVANGERS: AJ le Roux, Liam Hendricks, Ruan Kramer, FP Pelser, Damian Stevens, Jono Janse van Rensburg, André Swarts.