AJAX Cape Town moet nou op die sokkerveld sy geveg voortsit om terug te keer na die Premiersokkerliga (PSL). Die Urban Warriors het gister in die Suid-Gautengse hooggeregshof gehoor in die Tendai Ndoro-saak sal die PSL se aansoek om verlof tot appèl toegestaan word. Die Suid-Afrikaanse Sokkervereniging (Safa) het vroeër vanjaar in ’n arbi­trasieverhoor beslis dat Ndoro volgens die sport se wêreldbeheerliggaam, Fifa, se reëls nie vir Ajax moes gespeel het nie. Kragtens hierdie reëls mag ’n speler nie in een seisoen vir drie klubs speel nie. Verlede jaar het Ndoro Orlando Pirates vir die Saoedi-Arabiese klubspan Al-Faisaly gelos en ná ses maande het die Zimbab­wiese speler hom by Ajax aangesluit. William Mokhari, die arbiter in die Ndoro-saak, het Ajax skuldig bevind aan die gebruik van ’n onwettige speler. Die PSL het daarna sewe punte van Ajax afgetrek vir die drie wedstryde waarin Ndoro gespeel het. Ajax is tot die laaste plek in verlede seisoen se PSL-kompetisie verdoem en outomaties na die Nasionale Eerste Liga gerelegeer. Hierna het die Urban War­riors hulle gewend na die Suid-Gautengse hooggeregshof, waar regter Denise Fisher beslis het Ajax kry sy sewe punte terug en word tot die 15de (tweede laaste) plek opgeskuif. Dít beteken Ajax moes in die promosie-relegasie-reeks speel. Black Leopards het dié reeks van wedstryde teen Jomo Cosmos en Platinum Stars gewen en so vir die 2018-’19-PSL-kompetisie gekwalifiseer. Fisher het gister met die toestaan van die PSL se verlof tot appèl in die nasionale sokkerliga-base se guns beslis. Hierdie beslissing be­teken die PSL-seisoen gaan volgende week afskop en Ajax moet begin regmaak vir sokker in Suid-Afrika se naasbeste liga. Ajax het ook sy aansoek teruggetrek om die afskop van die PSL-seisoen te vertraag. Intussen blameer Irvin Khoza, voorsitter van die PSL en eienaar van die sokkerklub Orlando Pirates, Ndoro vir Ajax se lot. Volgens die Iron Duke (Khoza) kon die speler die hele aangeleentheid gesystap het as hy vroegtydig Fifa se Players’ Status Committee in kennis gestel het van die situasie rondom sy skuif na drie verskillende klubs.