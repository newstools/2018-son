BREINLOOS, met geen benul nie. Só beskryf Kaapstad se burgemeester, Patricia de Lille, die DA se federale raad (FedEx) se adjunk-voorsitter, Natasha Mazzone. Dit kom nadat Mazzone Donderdag ’n verklaring uitgereik het waarin sy sê De Lille lieg as sy sê die DA weier om vir haar die sogenaamde Steenhuisen-verslag te gee. Dié verslag, waarin nadelige bevindinge teen De Lille gemaak is ná ’n interne ondersoek, is deur die DA-hoofsweep, John Steenhuisen, Patricia Kopane (DA-LP), die Gautengse DA-leier, John Moodley, en die DA-raadslid Karen Smith saamgestel. De Lille eis onder meer die name van die mense wat in dié interne ondersoek teen haar getuig het en haar van korrupsie beskuldig het. Mazzone sê die DA kan ingevolge die Wysigingswet op Beskermde Bekendmakings (wat daarop gemik is om fluitjieblasers van intimidasie en viktimisering te beskerm) nie die name bekend maak nie. Uitgestel Mazzone sê: “Dis noodsaaklik, want De Lille het reeds twee fluitjieblasers in die Stad Kaapstad in die openbaar aangeval en probeer intimideer.” De Lille het Donderdag ’n ope brief aan Mazzone geskryf nadat die Kaapse hooggeregshof haar saak oor die Steenhuisen-verslag uitgestel het. Volgens De Lille wag sy reeds sewe maande om die betrokke bewyse te kry. De Lille skryf: “Ek merk uit jou onderhoude in die media en geskrewe kommunikasie rakende my saak dat jy ernstige gebreke aan kennis oor my saak het. “Jy herhaal ongegronde beweringe met ’n konteks sonder om te dink. “Dié is die probleem met die manier hoe jy jouself gedra. “Dis walglik dat jy die regbank aanval. Los asseblief my advokaat, Dali Mpofu (SC), uit, want die hof het so pas beveel die DA moet sy regskoste betaal.” Dis in reaksie op Mazzone se aantygings dié week dat De Lille Mpofu as haar lawyer aangestel het. Dit wys dat sy haarself nie meer as ’n DA-lid ag nie. De Lille sluit die brief af deur Mazzone aan te raai om te lees, sodat sy kan verstaan, voordat sy praat en sy moet eerder toelaat dat die “eintlike” DA-woordvoerder, Solly Malatsi, kommentaar oor die aan­geleentheid lewer.