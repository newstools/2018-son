TAMARYN Green wou eers klaar studeer voordat sy vir Mej. Suid-Afrika wou ingeskryf het ... Sy het haar studies egter opsy geskuif en die mooie Paarl verlaat vir die besige Johannesburg. Tamaryn is ’n mediese student in haar finale jaar. Sy het aan Channel 24 gesê haar lewe het onherroeplik verander toe sy die skoonheidskompetisie gewen het. Sy het ook erken sy geniet die ervaring al hoe meer en sy vat maar elke dag stap vir stap. “Ek raak meer gewoond aan my skedule. Ek kan nie eens meer onthou hoe ek gevoel het die eerste week nadat ek die Mej. SA-titel gewen het nie. Dis regtig ’n groot voorreg om die Mej. Suid-Afrika-kroon te dra,” vertel sy. “Dit is ’n groot verantwoordelikheid om Mej. Suid-Afrika te wees. Mense het genoeg vertroue in my gehad om my te kies om Suid-Afrika te verteenwoordig. “Dit is ’n groot seën dat God my in hierdie posisie gestel het. Die rede waarom ek ingeskryf het, is baie vreemd. Ek wou nog altyd deelneem, maar ek het nooit gedink ek is gereed nie. Ek wou eers my studies klaarmaak.”