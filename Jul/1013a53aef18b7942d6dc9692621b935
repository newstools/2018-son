’N PASGEBORE seun is gister dood nadat hy in ’n vullisdrom gevind is. Die voorval het Sondagoggend in Atwood Walk in Hanover Park plaasgevind. Volgens ’n anonieme informant het iemand by hul deur geroep en gesê ’n baba is in hul vullisdrom gekry. Die ingeligte het gesê: “Die man skarrel en het in die wheely bin gekrap. “Hy het op die baba afgekom, wat in ’n blou kussingsloop toegedraai was. “Die baba het nog gelewe en daar was ’n merkie aan die baba se kop. “Dit het gelyk of die baba geval het. Daar was ook ’n blade tussen die baba se bene. “Die ou wat die baby gekry het, het so groot geskrik dat hy eers weggehardloop het en toe weer met ’n vriend teruggekom het. “Hulle het buite geroep na my granny en my ma het toe uitgekom. “Sy het die baba in die bin gekry en hom in die huis geneem. “Sy kon nie die baba na die kliniek neem nie, want die polisie was te gou op die toneel. “My ma het nog die oggend voor sy kerk toe is die bin uitgesit.” Volgens Ebrahim Abrahams, die voorsitter van die Philippi-gemeenskapspolisiëringsforum, is die baba die 13de persoon wat die afgelope week vermoor is. “Die ma van die baba is nog nie opgespoor nie. Die polisie het ’n moorddossier aangelê. “Ons weet nie of dit die baba van iemand in die gemeenskap is nie.”