’N BULLET vir elke jaar van sy lewe. ’n Vermeende hitman bekend as Naeem of “Namie” (20), van die Stupa-bende, is Donderdag omstreeks 21:40 in Honeysucklestraat, Bonteheuwel, 20 keer geskiet. Hy is op die toneel dood. Volgens ’n bron het drie ouens van ’n ander bende Namie se bloed gesoek. “Hy was ’n hitman en het baie probleme in die gemeenskap veroorsaak.” Angus McKenzie, die plaaslike raadslid, bevestig dat Namie ’n hitman was. “Ons kan dankbaar wees dat dit gangsters teen gangsters in ons gemeenskap is. “Maar voordat dinge handuit ruk, vra ek dat die nasionale minister van polisie gou ’n plan maak. “Ek het onlangs ’n brief aan die minister gestuur, maar geen terugvoer gekry nie. Hoeveel mense moet nog doodgaan voordat ’n plan gemaak word?” Baklei McKenzie sê hy glo die gangsters se mikpunt is om gemeenskappe op die Kaapse Vlakte oor te neem. “Die polisie kan nie teen die gangsters baklei as hulle self pap guns het nie. Hulle is mos besig om ’n verlore battle te baklei.” McKenzie sê sy eie ondersoek toon dat die polisie se speurders met meer as 300 sake op ’n slag sit. “Dit maak nie sin nie! Hulle kort hulp. Maar elke keer is dit leë beloftes. Ons wil dit nie meer hê nie. Ons wil veilige strate hê. “Sonder die hulp van gespesialiseerde polisie-eenhede gaan ons nog baie lank suffer.” Lt.kol. Andrè Traut, ’n polisiewoordvoerder, bevestig die voorval en sê die verdagtes moet nog gearresteer word. “Die omstandighede rondom die voorval word nog ondersoek. “Enige een met inligting kan Stop Misdaad tolvry by 08600 10111 kontak.” Dis nog onbekend hoekom Crouse geskiet is. Volgens Traut is die motief­ vir dié skietvoorval ook nog onbekend.