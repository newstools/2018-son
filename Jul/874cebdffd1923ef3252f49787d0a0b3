WERKERS van die Cosatu-geaffilieerde Suid-Afrikaanse Klere-en-tekstielwerkersunie (Sactwu) in die skoenbedryf dreig met ’n staking. Dít kom nadat dié vakbond oor die naweek ’n dispuut oor lone met sy werkgewers van die Southern African Footwear and Leather Industries Association (Saflia) verklaar het. Sactwu se hoofsekretaris, André Kriel, sê die dispuut het gekom nadat Sactwu en nog ’n unie, die National Union of Leather & Allied Workers (Nulaw), ná twee rondes van onderhandeling nie ’n ooreenkoms met Saflia kon bereik nie. Kriel sê: “Sactwu het ’n 6,25%-loonverhogingsaanbod vir dié jaar verwerp en ons eis ’n 9,5%-verhoging.” Hy sê verder Sactwu het aan Saflia en ander werkgewers in die skoenbedryf geskryf om hulle in te lig hulle sal met ’n interne stemming voortgaan. Die doel van dié stemproses is om ’n mandaat van die vakbondlede af te kry of hulle met ’n moontlike staking wil voortgaan of nie.