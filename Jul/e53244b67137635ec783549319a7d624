DIE Springboksewes-rugbyspan het die volgende week lank net Melrose op die brein. Nee, dit het niks te doen met daardie bekende Suid-Afrikaanse smeerkaas waaroor kinders so dol is nie. Dit (Melrose Cup) is die naam van die beker waarom die Blitsbokke in vanjaar se Wêreldbeker-toernooi in San Francisco meeding. En die rede waarom hulle Mel­rose op die brein het, is omdat Philip Snyman, Blitsbok-kaptein, sy spanmaats en hul voorgangers nog nie dié trofee kon wen nie. Die Blitse betree eerskomende naweek se toernooi as een van die groot gunstelinge nadat hulle ’n tweede agtereenvolgende jaar die Wêreldreeks gewen het. Die Blitsbokke se eerste wedstryd is Saterdag teen die wenner van Vrydag se uitklopwedstryd tussen Chili en Ierland. Die WB-toernooi word op ’n uitklopformaat beslis. Die 31-jarige kaptein ken die hartseer van onsuksesvolle WB-veldtogte. Hy was ’n lid van die span wat in 2009 nie eens die halfeindrondes kon haal nie. Wallis is op verrassende wyse as kampioen gekroon, met Kenia die Afrika-kontinent se beste verteenwoordiger. SA het derde geëindig. In 2013 in Rusland is die Blitsbokke in die kwarteindronde deur Fidji uitgeskakel, met Nieu-Seeland wat as kampioen in Moskou gekroon is. Snyman weet hy en sy span kan nie net Saterdag opdaag en verwag om te wen nie. “As ons denkwyse só gaan wees, moet ons ons maar regmaak vir ’n verrassing. “Ons het in onlangse Wêreldreeks-toernooie gesien dat enige span op ’n gegewe dag op dié vlak kan wen. Ierland en Chili het die vermoë om bekende name in die reeks te klop as hulle (die bekende spanne) nie op alle silinders vuur nie,” meen Snyman. Intussen is die SA vrouespan ook kliphard besig om sy laaste week van voorbereiding vir die WB-toernooi te doen. Die Blitsbok-vroue kom Vrydag teen die vyfde gekeurde Rusland te staan.