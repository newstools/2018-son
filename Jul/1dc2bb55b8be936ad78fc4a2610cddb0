DIE R&B-sangeres Karyn White het die gehoor Saterdagaand by die Divas 2018-konsert in die Grand Arena witwarm gesing. Karyn is op die oomblik op ’n Suid-Afrikaanse toer wat onlangs in Johannesburg begin het. Die Kaliforniër het die verhoog gedeel met geliefde plaaslike sangeresse soos Rene Johnson en die SA Idols-wenners Sasha-Lee Davids en Paxton Fielies. Die suksesvolle Divas-konsert word jaarliks deur Marmalade Productions aangebied. Hierdie maatskappy bring die beste plaaslike en internasionale kunstenaars na dieselfde verhoog. Die stampvol Grand Arena by GrandWest het soos altyd Sasha-Lee se songs geniet. Paxton het die mense laat dans en saamsing met haar nuwe song, “Angifuni”. En natuurlik was die gehoor op hul voete toe Karyn wegtrek met haar grootste hit, “Super­woman”. Die Amerikaanse ster was nie skaam om die gehoor te vertel sy is 52 nie. Sy het trots laat hoor: “I am 25 times two plus two years.”