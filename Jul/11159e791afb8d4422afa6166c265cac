HEINRICH “Heiny” Rousseau, wat vyf maande gelede ná ’n rugby-tackle dood is, se vrou, dogter, familie en vriende het sy lewe Saterdag, op wat sy 30ste verjaardag sou gewees het, by hul huis in Arcadia gevier. ’n Spesiale Springbok-rugby-koek is vir die geleentheid gemaak. Hy het ’n nekbesering opgedoen toe hy in Februarie vir sy klub, Booysens Pride, uitgedraf het vir ’n vriendskaplike wedstryd teen ’n klub in Missionvale. Roslyn Rousseau, Heinrich se weduwee, was langs die veld toe hy beseer is. “Ek was elke week by die rugby wanneer hy gespeel het,” vertel sy. Sy sê verder hulle was nog net twee jaar en twee maande getroud toe hy so tragies weggeruk is, maar hulle het voor dit al sowat tien jaar aangekom. “Heiny het baie na sy 30ste verjaarsdag uitgesien het. Hy het gesê hy word nou ’n groot man. Dit is die rede waarom hy so opgewonde daaroor was.” Sy sê sy mis hom nog elke dag. “Niks is meer lekker nie. Niks maak sin nie. Hy was vriendelik en saggeaard en ’n lieflike mens.” Roslyn voeg by wat haar altyd sal bybly, is hoe lief hy vir haar was. “Ek sal altyd ons liefde vir mekaar koester. Die Here­ het ’n doel met alles wat gebeur.” Sy het ook haar dank teenoor die Here betuig vir haar ondersteuningsnetwerk. “Ek wil die Here bedank vir die support van my geestelike ouers, past. Eric en Gracia Isaacs, my ma, Eva Stuurman, my skoonouers, Mark en Angeline Rousseau, my broer en susters en Heiny se broers en al ons vriende en familie. Ek het baie support.” Roslyn moedig vroue aan om altyd vir hul mans te bid. “Vroue moet hul mans waardeer,” sê sy. Mark voeg by dat hy “vreeslik verlang” na sy seun. “Heiny het niemand se birthday vergeet nie. Hy het ook altyd moeite gedoen om seker te maak almal se verjaardae word geniet. “Hy het alles gegee en alles gedoen in sy tyd op aarde.” Mark sê Heiny het elke dag ’n draai by hulle, sy ouers, gemaak. Dit maak dat sy skielike heengaan ’n nog groter leemte laat. “My vrou verwag nog altyd dat hy gaan kom inloer. Sy dood het te skielik op ons afgekom. Ons sal dit nie maklik kan vergeet nie.”