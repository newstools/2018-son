DIE Nelson Mandelabaai-metroraad het Vrydag eenparig besluit ten gunste van die terugbetaling van langdiensbonusse (LDB’s) aan munisipale werkers ten bedrae van R44,9 miljoen. Athol Trollip, burgemeester, sê dit beëindig ’n dooiepunt wat die vorige administrasie in 18 jaar nie kon oplos nie. “Ons het binne die bestek van twee jaar ’n ooreenkoms bereik wat die saak opgelos het. Dit is ’n aanduiding van ons verbintenis tot die welsyn van ons munisipale personeel. “Die besluit in die raad het eindelik dié probleem opgelos wat gelei het tot skadelike nywerheidsaksies wat munisipale dienste erg ontwrig het. “Daar was ook voorvalle van die onaanvaarbare vernietiging van munisipale infrastruktuur waarvoor individuele oortreders vervolg sal word, want dit was nooit deel van enige gemagtigde nywerheidsaksie nie.” Trollip voeg by die staking het ook persoonlike, finansiële gevolge vir die betrokke werkers gehad. “Daar is gesamentlik onderhandel om die reël van ‘geen werk, geen betaling’ oor ’n tydperk van vier maande in berekening te bring om die finansiële las te verminder. “Dié soort staking en gepaardgaande aksie moet vir die betrokkenes altyd die laaste uitweg wees en, waar moontlik, vermy word.” Trollip voeg by hy’t die twee unies genooi na die raadsvergadering en ’n informele vergadering met hom en uitvoerende lede van die koalisieregering. “Die vergadering was in ’n goeie gees en baie opbouend.” Volgens hom het die raad sy vorige besluit oor LDB’s van 30 November 2017 herroep. Dit het bepaal dat: “Die finansiële implikasies van dié onbegrote ooreenkoms moet aangepak word deur verbeterde inkomste te verseker,” aldus Trollip.