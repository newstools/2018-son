’N MA van vyf was Sondag­oggend kort voor negeuur op pad na haar vriendin toe toe sy in die regterbobeen gewond is in ’n kruisvuur in Leithstraat, Helenvale. Emmerentia Louw (29) sê sy was onderweg na ’n vriendin en daar was geen manier om terug te draai toe die skote skielik begin klap nie. “Daar was ’n oor-en-weer-skietery. Ek het geskrik en by die naaste huis ingedraai. “Toe voel ek my been raak lam. Ek het vir die huisvrou gesê ek is getref. “Die huisvrou het gewag tot die skietery bedaar het en toe die man langsaan gaan vra om die polisie en ambulans te bel,” het die slagoffer gesê. Paniekerig Die ma is daarna hospitaal toe geneem vir behandeling. Die bullet het voor by haar bobeen ingegaan en is agter uit. “Ek was eers paniekerig, maar het besluit om sterk te wees vir my kinders se onthalwe. My baba is maar net vyf maande oud,” het die ma bygevoeg. Sy was gister weer hospitaal toe en neem pynpille omdat haar been baie pyn. Kol. Priscilla Naidu, ’n polisiewoordvoerder, het die skietvoorval bevestig en bygevoeg dat ’n saak van poging tot moord ondersoek word. Volgens Naidu is die saak nie bendeverwant nie.