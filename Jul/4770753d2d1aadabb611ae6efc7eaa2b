TWEE afsonderlike huisrooftogte in Uitenhage het net drie ure uit mekaar plaasgevind. Sers. Majola Nkohli, ’n polisiewoordvoerder, sê die gebeure het vroeg gisteroggend plaasgevind. Nkohli vertel: “Omstreeks 01:00 het drie gewapende mans na bewering ’n kombuisdeur oopgedwing by ’n huis in Mimosarylaan, Uitenhage. Die inwoners het wakker geword van die geluid van ’n deur wat oopgemaak word. “Een van die verdagtes het ’n vuurwapen op hulle gerig. “Die twee ander mans het die huis geplunder en ’n TV-stel, Xbox (videospeletjie-konsole), vyf selfone en ’n rekenaar se hardeskyf gevat. Oopgedwing “Die verdagtes het die slagoffers in ’n slaapkamer toegesluit voordat hulle van die toneel gevlug het.” In ’n afsonderlike voorval gister omstreeks 04:00 het vyf gewapende mans die deur van ’n huis in Katjiepiering­straat oopgedwing. “ ’n Vuurwapen is op die huiseienaar gerig en sy is gedwing om haar kontant en beursie te oorhandig,” het Nkohli gesê. Niemand is nog in verband met die twee voorvalle in hegtenis geneem nie. ’n Dossier van huisroof is aangelê. Enigiemand met inligting wat kan help met die ondersoek, kan hul naaste polisiestasie bel. Hulle kan ook die tolvrye Stop Misdaadlyn skakel by 086 001 0111.