’N GEWESE DA-raadslid wat dié week skuldig bevind is aan bedrog, sal in Augustus gevonnis word. Wilma Brady was ’n raadslid in Blue Downs in 2006 toe sy voorgegee het dat sy magtiging van die departement van behuising gehad het om huise te laat bou. Sy het toe vir Lelethu Holmes oortuig sy het magtiging om ’n kontrak met dié boumaatskappy aan te gaan vir die bou van huise­. Lelethu Holmes het 33 huise in die Malibu­ Vil­lage-area gebou. Die ontwikkeling en bou van dié goedkoop huise het R3 miljoen gekos. Brady se rol as raadslid was om te verseker dat plaaslike regeringsbeleid geïmplementeer word en dienslewering aan die gemeenskappe wat sy bedien het, plaasvind. Raadslede kan nie betrokke raak by die kontraktering van boumaatskappye nie. Die verskaffing van huise is deel van die departement van behuising se mandaat. Die hof het Woensdag bevind dat Brady wel skuldig is aan bedrog. Die hof het ook bevind dat sy nie die nodige magtiging gehad het om die genoemde ooreenkoms met Lelethu ­ Homes te sluit nie. Die ontwikkeling van die huise is ook nie deur die minister van plaaslike regering en die provinsiale departement van behuising gemagtig nie. Brady is steeds ’n lid van die DA, maar is nie meer ’n raadslid nie. Sy word op 17 Augustus gevonnis.