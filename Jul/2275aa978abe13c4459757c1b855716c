’N MA van Bloemendal wag ná 12 dae steeds op die klere wat haar seun aangehad het toe hy doodgeskiet is. Patricia Barnard, van Scholtzstraat, sê hulle kry maar net nie die klere by die Gelvandale-lykhuis nie. Sy sê sy en haar man, Hendrik, het die Dinsdag ná die moord op hul kind saam met die begrafnisondernemers na die lykhuis gegaan om hul seun, Dillon, se lyk uit te ken. “Ons het vergeet om die klere te vra en toe my man gister teruggaan om dit te kry, was die personeel daar nie behulpsaam nie. “Ons kan mos nie elke dag soontoe op en af vir die klere nie. Dis baie taxi fare om heen en weer te ry vir niks. “Al wat ons daai aand gekry het, was sy tekkies en sy ringe en goete.” Volgens haar het die ondernemer nie die klere gekry toe hulle die lyk ontvang het nie. Patricia sê die top wat hy aangehad het, het hy nog net twee maande gehad. “Dit was ’n Identity top en bruin chino’s. Ek weet nie watter T-shirt hy aangehad het nie.” Hendrik sê toe hy by die lykhuis gaan vra het, is daar vir hom gesê die klere is in plastieksakke sonder name. Hy het bygevoeg dat dit gister iemand anders was by wie hy navraag gedoen het en nie die vrou wat by die lykhuis was toe hulle die lyk uitgeken het nie. Uitbrand Patricia voeg by sy wil die klere hê, al lyk dit ook hóé. “Dit behoort mos nou aan my. Dis my kind s’n en ek wil dit hê. Dit kom die familie toe. “Al wil hulle dit uitbrand, kan hulle dit nie sonder die familie se toestemming doen nie.” Patricia sê sy cope ná die moord, maar sy weet nie hoe sy môre op sy begrafnis gaan voel nie. “Ek vra net dat die Here my die krag en sterkte sal gee wat Hy my in die laaste tyd gegee het.” Hendrik het haar woorde beaam. Patricia het bygevoeg dat Dillon ’n jaar en ses maande gelede matriek voltooi het en in Mei sy mondigwording gevier het. “Hy was ’n rustige kind. Hy sou die Maandag ná die moord op hom by G4S begin werk.” Die familie sê dit was nie die Hondekoppe wat Dillon geskiet het nie, maar lede van twee ander bendes in die omgewing. Hulle voeg by hy was nie ’n gangster nie, hy was ’n barber wat almal se hare gesny het. Dillon word môre vanuit sy ouerhuis begrawe omdat sy ouma nie meer kan loop nie. AO Alwin Labans, ’n polisiewoordvoerder, het bevestig dat die klere van ’n oorledene gewoonlik­ deur die personeel van ’n lykhuis aan sy of haar naas­bestaandes teruggegee word.