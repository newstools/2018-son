DIE Crusaders speel môre hul Superrugbywedstryd teen die Highlanders in die Wyatt Crockett-stadion. Nee, dit is nie ’n nuwe stadion in Christchurch nie, maar net waar dié wenner van ag Superrugbytoernooie sy tuiswedstryde speel sedert die aardbewing in 2010. Dis eintlik die AMI-stadion, maar sal môre spesiaal vir die veteraan-stut Crockett herdoop word. Dis omdat hy die eerste speler in die geskiedenis van Superrugby is wat in 200 wedstryde gespeel het. Die wedstryd môre is sy 201’ste nadat hy sy 200’ste in ’n wegwedstryd teen die Chiefs behaal het. Dié uitgetrede All Black het vroeër vanjaar aange­kondig dat hy nog een laaste keer vir die Crusaders sal speel. Eer Hy gaan ook ’n laaste seisoen vir sy provinsiale span, die Tasman Mako’s, speel. Crockett sê dis ’n besonderse eer om in ’n stadion te speel wat ’n dag lank sy naam sal dra. Hy sê: “Dié mylpaal is moontlik gemaak danksy insette van die verskeie af­rigters, bestuurslede, spanmaats en ondersteuners wat my weg gekruis het. “Ek staan beskeie teenoor die ondersteuning wat ek dié seisoen en voorheen in my loopbaan gebied is. “Elke wedstryd vir dié klub is so onvergeetlik soos die vorige een. “Ek is verskriklik trots op die span wat ek al 13 jaar verteenwoordig en die geleentheid om meer as 200 wedstryde daarvoor te speel.”