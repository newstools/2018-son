DIE mammie van twee kinders wat ’n maand gelede in ’n wendyhuis in Mitchells Plain verkool het, het gister bail van R500 gekry. Maar haar berk, die kinders se pa, bly steeds in die tjoekie. Tasneema Brandt (26) en Cameron Adams (30), die ouers van Zaithoen (2) en Zainura (7 maande) Brandt, wat in Flamingo-singel, Colorado Park, doodgebrand het, het gister in die Mitchells Plain-landdroshof verskyn. Hulle staan tereg op aanklag van moord en kindermishandeling. Op die aand van die kinders se dood het Adams en Brandt glo gestap om drugs te gaan koop. Hulle het die slapende kinders in die wendyhuis gelos by ’n blik warm kole. Die brand het omstreeks 02:00 uitgebreek en teen die tyd dat die ouers teruggekeer het, was die wendy tot as gebrand met kinders en ál. Brandt het toe onmiddellik pad gevat en was omtrent ’n week spoorloos. Adams is op die toneel gearresteer. Brandt het uiteindelik uitgekom en haarself oorhandig nadat sy ’n berig en haar foto in die koerante gesien het. Die staat het die hof gister ingelig dat hy borgtog vir Adams gaan teenstaan omdat­ daar nog ’n klag van verkragting teen sy naam is waarvoor hy steeds hof loop. Hy was reeds uit op borgtog in verband met die rape­-saak. Volgens Juwaya Kleinsmith, staatsaanklaer, gaan die staat nie Brandt se aansoek teenstaan nie omdat sy geen vorige skuldig­bevindings of ander sake teen haar het nie. Die hof is daarvan ingelig dat Brandt reeds ses jaar deur Adams se ma onderhou is en dat sy geen rede het om te vlug nie. Luidens haar borgtogaansoek sal sy nie die getuies kontak of haar voet in Colorado Park sit nie. Adams se familielede het gister buite die hof gesê hulle berus hulle by die beslissing en los alles in die Here se hande. “Ons het gedog hy gaan ook bail kry, maar dis oukei. God weet hoekom dit so is en solank as wat sy nou beter by haar familie lewe, is ons happy.” Intussen bevestig ’n familielid aan Son dat die kleintjies steeds nie ter ruste gelê is nie. “Dis hartseer vir ons, veral hul ouma,” sê die familielid. Die saak hom weer op 6 Augustus voor.