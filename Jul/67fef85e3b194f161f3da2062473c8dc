’N ORDENTLIKE testament wat aan al die vereistes voldoen, kan help om die vrede in die familie te bewaar wanneer ’n geliefde sterf. ’n Testament is die dokument wat instruksies gee van wie jou besittings moet erf ná jou dood. Die besittings is jou boedel. Nanika Prinsloo, ’n praktiserende prokureur van Prinsloo en Genote, sê ’n testament moet op skrif wees en onderteken wees deur die testateur (die persoon wie se testament dit is). Niemand anders kan namens die testateur teken nie. Die eksekuteur kan ook nie van die testateur erf nie. Afhandeling Volgens Find an Attorney is dit beter om ’n professionele persoon soos ’n lawyer aan te stel as eksekuteur. As ’n familielid aangestel word, sal die meester van die hooggereghof ’n prokureur aanstel as mede-eksekuteur. Die afhandeling van ’n oorledene se boedel behels dat sekere goed deur ’n eksekuteur gedoen moet word en daar met respek en inagneming van die testateur se wense gehandel word. ’n Testament bepaal watter stappe gevolg moet word in die afhandeling van ’n oorledene se boedel. As daar nie ’n testament is nie, moet daar gehandel word ingevolge die intestate erfreg. Die Wet op Intestate Erfreg bepaal wie wat erf wanneer jy sonder ’n testament sterf. Dit kan beteken dat mense van jou kan erf wat jy nie wil hê van jou moet erf nie.