’N FAMILIE van Malabar is eindeloos verlig nadat hul vermiste ma ná ’n paar dae veilig opgespoor is. Die familie van Shirley “Tilly” Tamboer (51) van Malabar in die Baaise Northerns was siek van bekommernis nadat sy Sondag spoorloos verdwyn het. Sy is laas gesien toe sy in Helenvale in ’n taxi klim. Haar familie was veral bekommerd omdat Tamboer nie iemand is wat heeltyd wegloop nie. Terwyl Tamboer nog vermis was, het Anestachia Cornelius (26), haar dogter, verdwaas in haar ma se huisie vertel: “Ek het haar Saterdagoggend laas gesien toe ek op pad was werk toe. “Sy babysit gewoonlik, maar daai Sondag wou ek laat weet het sy hoef nie Maandag na my kind te kyk nie. Sy was toe nog nie by die huis nie.” Cornelius het toe nog nie geworry nie, want sy weet haar ma gaan kuier altyd op allpay-dag by haar auntie in Reneckeweg. “Ek het aangeneem sy is daar en besluit om weer later by haar huis te gaan kyk. “Maar my auntie bel gewoonlik om te sê sy is daar of dat sy daar gaan oorslaap omdat sy ’n bietjie gedrink het.” Tamboer is glo Sondag na die einste auntie toe, maar dié was nie daar nie. Toe gaan Tamboer na Eric Mey toe, haar broer wat ook in Reneckeweg woon. Mey (57) sê sy suster het daar gekuier en is Sondag ná 16:00 weg. Hy het gesien hoe sy naby Reneckeweg in ’n taxi klim, maar het haar daarna nooit weer gesien nie. Hy voeg by Tamboer het sy selnommer gevat voordat sy weg is, al het sy nie ’n foon nie. Teen Maandagaand het Cornelius begin panic. Sy het Dinsdag besluit om ’n missing person-saak by die polisie in Gelvandale te gaan maak. Teen daai tyd het sy al die familielede denkbaar gebel, maar hulle het ook niks van Tamboer gehoor nie. Wanneer Tamboer huis toe gaan, sal sy gewoonlik deur die vlak agter Malabar loop. Bekommerde gemeenskapslede en haar kinders het gisteroggend tevergeefs gaan soek op die paadjie wat Tamboer van Helenvale tot Malabar sou volg. Hulle het ’n foto van Tamboer rondgewys in die hoop dat iemand haar gesien het. “Ek probeer om nie die ergste te dink nie en ek hoop sy is iewers veilig. Ek en my broer, Nathan, het gister (Dinsdag) by die Living­stone-hospitaal gaan navraag doen, maar hulle sê sy was in 2005 laas daar. “Ons beplan om vandag mortuaries toe te gaan om daar te gaan kyk,” het Corne­lius gesê. Gelukkig vir die familie was dit nie nodig nie. Cornelius se auntie het mense op Bethelsdorp gebel om te hoor of hulle weet waar Tamboer is. Laat gistermiddag het sy uitgevind Tamboer het Sondagaand daar aangekom en kuier sedertdien daar.