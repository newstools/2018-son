DIE polisie in die Wes-Kaap het dié week weer hard toegeslaan op poachers en talle arrestasies is uitgevoer. Lt.kol. Andrè Traut, polisiewoordvoerder, sê lede van Kaapstad se honde-eenheid het Vrydag gereageer nadat inligting ontvang is dat ’n groot vrag perlemoen na die Moederstad vervoer word. Patrollies is in Brooklyn gedoen en omstreeks 10:30 het hulle ’n SUV ge-spot wat by ’n huis in Diepstraat ingetrek het. Die cops het toegeslaan op die voertuig in die motorhuis. ’n Klomp sakke vars perlemoen is in die voertuig gevind. Die huis is toe ook deursoek en nóg perlemoen is gevind. Daar is op 8 266 eenhede perlemoen beslag gelê, sowel as R9 000 kontant en 12 selfone. Prosesseer Vier verdagtes tussen die ouderdom van 29 en 42 is gearresteer en sal môre in die hof verskyn. Vrydagaand het lede van die Maitland-blitspatrollie inligting opgevolg ná die arrestasies van die oggend. Dit het hulle na ’n plaas in Philadelphia gelei. Volgens Traut is die plaas deursoek en perlemoen ter waarde van R4,5 miljoen is gevind, asook toerusting wat gebruik word om perlemoen te prosesseer vir uitvoer. Die verdagtes het gevlug en was teen druktyd gister steeds soek. Lt.genl. KE Jula, die provinsiale polisiekommissaris, het die polisielede bedank vir hul harde werk. Hy’t kriminele gewaarsku die cops sal vir niks stuit om misdaad in die provinsie stop te sit nie.