DIE Suid-Afrikaanse regering werk hard om die knou van petrolprysstygings vir burgers te verlig. Pres. Cyril Ramaphosa sê Donderdag die onlangse petrolprysstygings is ongelukkig, maar die regering soek na ’n oplossing. Die petrol het vroeër dié week met tussen 23c en 37c gestyg en pryse sal in Augustus weer opgaan. “As ’n regering is ons tans besig om te kyk na die impak van dié petrolprysstygings en ons soek aktief na maniere om ’n oplossing te vind. “Ons voel vir ons mense en ons gaan werk aan maniere om die moeilikheid wat ons mense in die gesig staar, te verbeter,” sê Rama­phosa. Hy het aangedui die situasie is buite die regering se beheer, omdat pryse deur prysskommelinge, die dollar-rand-wisselkoers en die olieprys vasgestel word. “Suid-Afrika is in die ongelukkige posisie omdat ons olie invoer. Ons is prysnemers, ons maak nie die prys nie en is daarom kwesbaar.” Ramaphosa het besighede gevra om hulle te weerhou van prysstygings totdat ’n oplossing gevind is.