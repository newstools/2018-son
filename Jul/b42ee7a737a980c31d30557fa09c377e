DAAR is net geen einde aan die pogings om die burgemeestersketting van Patricia de Lille se nek af te ruk nie. Die jongste poging is deur ’n voormalige burgemeesterskomiteelid, Marian Nieuwoudt. In ’n mosie, gesekondeer deur Brenda Hansen, sê die twee DA-lede: “Daar is ’n onversoenbare vertrouensbreuk in De Lille se leierskapstyl en ons twyfel of sy (De Lille) haar pligte kan uitvoer.” Nieuwoudt het nie op vrae gereageer nie en Hansen het net gereageer: “Geen kommentaar.” Dirk Smit, speaker, het bevestig dat die twee ’n mosie ingedien het. “Die mosie is ontvang en goedgekeur vir volgende week se raadsvergadering.” Op dieselfde vergadering sal daar ook ’n mosie teen Smit op die agenda wees. Die mosie teen Smit is deur die ANC ingedien omdat hulle voel hy tree nie onpartydig op nie. Dit lyk selfs asof van sy DA-kollegas nie happy is nie. As die mosie teen De Lille slaag, kan van haar ondersteuners in die DA die ANC se mosie teen Smit ondersteun. Maar De Lille het dalk nog ’n lifeline. Die DA se federale raadsvergadering het die naweek nie die De Lille-sage bespreek nie. Daar is ook nog geen goedkeuring vir ’n nuwe mosie teen die mayor gegee nie. Solly Malatsi, nasionale woordvoerder van die DA, het bevestig die DA se uitvoerende raad het ook ’n mosie teen De Lille ontvang. “Die FedEx sal dit bespreek en dan besluit.” Oor die vraag of die mosie deur die Kaapse koukus of twee raadslede ingedien is, het Malatsi Son na die koukus-leierskorps verwys. Grant Twigg, DA-voorsitter in die metro, het ook nie kommentaar nie. “Julle het meer inligting as wat ek het,” sê Twigg. Twee DA-raadslede wat gevra het om anoniem te bly, sê hulle dra nie kennis daarvan dat die koukus so ’n mosie eens bespreek het nie. De Lille het teen druktyd nie op vrae gereageer nie. Intussen het die DA sy deadline uitgestel vir aansoeke om DA-kandidate vir die parlement of in die provin­siale wetgewers te wees. Die nuwe sluitingsdatum is einde Julie – ’n maand later as die aanvanklike een. Die uitstel is omdat net 1 017 aansoeke ontvang is. Die party voel dit is te min om uit te kies.