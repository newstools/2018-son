AUSTRALIË en Pakistan sal Sondag sake in die eindstryd van die T20-drie­nasiesreeks in Harare, Zimbabwe, uitspook. Pakistan het Zimbabwe gister met sewe paaltjies in ’n rondomtalie-wedstryd geklop en daarmee sy plek in die eindstryd verseker. Zimbabwe het al drie sy wedstryde in die reeks verloor. Maar die tuisspan het nie sonder ’n geveg boedel oorgegee nie. Pakistan het die gasheer ingestuur om eerste te kolf. Die veelsydige speler Solomon Mire het omtrent onder die besoekers se boulers ingeklim en met ’n puik beurt van 94 lopies sy span gehelp om 162/4 in die toegelate 20 beurte aan te teken. Tarisai Musakanda het ook ’n stewige bydrae van 33 lopies gemaak. Ondanks goeie boulwerk deur Zimbabwe se blitse kon hy nie Pakistan daarvan verhoed om die wenteiken met ses balle oor te bereik nie. Die aanvangskolwer Fakhar Zaman het 47 van 38 balle opgestapel, terwyl Hussain Talat 44 lopies van 35 aflewerings gemoker het. Mire (1/14) en Christopher Mpofu (1/31) het vir Zimbabwe geskitter.