DIE Hurricanes het hul plek in die Superrugby-halfeindronde bespreek toe hulle ná ’n taai stryd met 32-31 oor die Chiefs in Wellington geseëvier het. Die Chiefs het in die eerste 20 minute van albei helftes oorheers, maar hulle is deur die Hurricanes se lynspoed en dissipline op die verdediging geklop. Die Canes en Chiefs het vier drieë elk gedruk, maar die gevaarlike Beauden Barrett het met een meer strafskop geslaag, wat ’n verskil tussen die twee spanne gemaak het. Die Hurricanes het eintlik baie goed begin nadat die Chiefs se Damian McKenzie ’n fout begaan en probeer het om ’n statiese Chiefs-agterlyn met ’n lang aangee aan die gang te kry. Ongelukkig vir hom het Julian Savea die bal uit die lug getrek en onder die pale gaan druk. Die Chiefs het tog die meeste van die balbesit gehad en het in die eerste 20 minute ook in die Canes se gebied gespeel. Die Chiefs moes eintlik hieruit munt slaan, maar die Canes se verdediging was uitstekend. Die Canes sal bly wees met hoe hulle die Chiefs se aanvalle gekeer het. Hulle sal dit ook in die halfeindronde moet doen. Nadat die Canes die druk vanaf die Chiefs bemeester het, het hulle die wedstryd begin domineer. Die Canes-skrumskakel, TJ Perenara, het toe net voor die rustyd met een van sy bekende lopies ’n drie aangeteken om sy span ’n voorsprong van 17-10 te gee. Perenara het ná die rustyd met min of meer dieselfde lopie vanaf die losgemaal sy tweede drie gaan aanteken. Hoewel die Chiefs teruggekap het met twee drieë, was dit nie genoeg om die verskil van 15 punte op te maak nie. Hulle het met ’n verskil van net een punt vasgeval. Die Canes moet die Crusaders nou in die halfeind aanvat as hulle weer die Superrugby-titel wil lig. As die Canes wel dieselfde tipe vertoning kan lewer, sal hulle beslis ’n kans staan. Puntemakers: HURRICANES – drieë: Julian Savea, TJ Perenara (2), Ben Lam; doelskoppe: Beauden Barrett (2), Jordie Barrett; strafskoppe: Beauden (2). CHIEFS – drieë: Brad Weber, Anton Lienert-Brown, Damian McKenzie, Lachlan Boshier; doelskoppe: McKenzie (3), Charlie Ngatai; strafskop: McKenzie.