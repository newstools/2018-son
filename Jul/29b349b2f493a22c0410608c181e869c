FAMILIE en vriende van ’n ontvoerde sakeman het hulle tot gebed gewend vir sy veilige terugkoms. Liyaqat Allie Parker is Maandagoggend in die basement van sy sakeperseel in Parow oorval en ontvoer. Sy ontvoerders, vyf mans, het hom in ’n silwer Hilux gestop en toe van die toneel af weggejaag. Die ontvoerders het egter nog geen kontak met die polisie of sy familie gemaak nie, sê die Parkers se woordvoerder, Walid Brown. Brown het mediaberigte verwerp wat beweer die ontvoerders het ’n losprys in Bitcoin geëis. Hy sê publikasies wat die “bron” se inligting gebruik het, het dit nie goed gedink om die storie eers by die familie te bevestig nie. “Die familie het nog niks gehoor van Parker of sy ontvoerders nie.” Hy sê hulle weet nie waar die gerug oor die losprys ontstaan het nie. Intussen het die polisie ook die gerug ontken. Kapt. FC van Wyk, ’n polisiewoordvoerder, sê die ondersoek is in ’n sensitiewe fase. “Daar is nog nie nuwe verwikkelinge om aan die media te rapporteer nie. “Ons ondersoekspan werk dag en nag aan die saak. Die saak word ook deur ons provinsiale speurders ondersoek. “Ons kan nie inligting oor die saak bekend maak wat die ondersoek moontlik sal belemmer nie.” ’n Byeenkoms is vir gisteraand gereël waar spesifiek gebid sou word dat Parker veilig gevind word. Die byeenkoms sou gehou word by die moskee in Panorama, waar Mustaq Brey die verrigtinge sou lei. Brey is die voorsitter van die Brimstone Investment Corporation, waarvan Parker ’n direksielid is. Parker is die vierde Moslem-sakeman wat binne twee jaar ontvoer is. Al drie die ander mans is later veilig en ongedeerd vrygelaat.