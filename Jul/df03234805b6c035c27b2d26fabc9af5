DIE derde groep van tien studente van die Eastcape Midlands-kollege (EMC) het dié week na China vertrek vir ’n jaar lange internskap. Roxy von Gordon, bestuurder van loopbaanontwikkeling by die EMC, het gesê die kollege het tans 32 studente wat hul internskappe in China doen. “Die EMC is geïdentifiseer as een van 15 tegniese en beroepsgerigte kolleges om studente op ’n jaar lange ten volle befondste internasionale internskapprogram in die meganiese ingenieurswese-veld te stuur. “Die studente is ingeskryf vir programme in die afdelings vir pas- en masjienwese, herstelwerk aan voertuie en megatronika.” Die program word ten volle deur die Chinese Kultuur en Onderwysuitruilsentrum in samewerking met merSETA befonds en ondersteun. Volgens Von Gordon is die hoofdoel van die program om geleenthede te skep vir die studente om werkservaring te verkry deur hulle te integreer in ’n werklike werk-leer-metodologie wat deur die 500 beste Chinese maatskappye gebruik word. “Die program probeer om beleggingsgeleenthede in Suid-Afrika te bevorder en om werkskepping in Suid-Afrika te ondersteun. “Dit is ook daarop gemik om tegniese en beroepsgerigte studente bloot te stel aan internasionale standaarde, hul werksetiek te verbeter sodat hulle wêreldwye burgers kan word en om aan hulle ’n mededingende voordeel te bied deur hulle bloot te stel aan internasionale standaarde en masjinerie wat hulle sal help om hulself in hul loopbane te bevorder.” Suid-Afrika en China het die noodsaaklike mediese en kriminele ondersoeke na die studente gedoen. Nadat die studente die groen lig gegee is, is hulle by die Suzhou-beroepsuniversiteit geplaas, waar hulle hul studie van drie maande sal voltooi voordat hulle vir die oorblywende nege maande in die bedryf geplaas word. “Dit is ’n wonderlike geleentheid vir studente van die EMC, aangesien hulle nie net sistematiese en wetenskaplike opleiding in ’n universiteit of kollege ontvang nie, maar hulle sal ook aan die Chinese taal, kultuur en vaardighede blootgestel word. “Sodra die studente hul internskap voltooi het, sal hulle terugkeer met ’n internasionaal erkende sertifikaat van die universiteit en die werkgewer, wat hulle strategies in die arbeidsmark sal plaas met internasionaal erkende werksvaardighede vir hul sektor.” Die EMC het in April agt studente na China gestuur wat tans hul jaar lange internskap in twee strome van elektriese ingenieurswese – energie en water en sanitasie – voltooi. Vroeg in verlede maand (Junie) het die EMC ook nog 14 studente uit die departement van meganiese ingenieurswese na China gestuur.