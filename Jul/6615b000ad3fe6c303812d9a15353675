DIS dalk beautiful in Beaufort-Wes, maar dis bad onder Badisa. Oorskot van mensbeendere is Donderdag op die perseel van maatskaplike dienste hier gevind. ’n Bron sê die beendere is dié van drie kinders en vier volwassenes. Volgens die bron was werkers die betrokke dag besig om watertenke te installeer. Hulle het gate gegrawe toe hulle afgekom het op die oorskot wat in vlak grafte begrawe was. Die polisie is toe onmiddellik daarvan in kennis gestel. Die forensiese eenheid het die gedeelte afgekordon waar die grusame ontdekking gedoen is. Die oorskot het die een langs die ander gelê. Volgens Son se bron het daar ook klere in die grafte gelê. Daar word nou vermoed dat dit ’n gesin was wat daar begrawe is. Elzette Jors, ’n werker van die maatskaplike organisasie Badisa, het aan Son gesê sy kan nie glo daar is mense op die perseel begrawe nie. Kantoor “Ek is baie geskok en te bang om te gaan kyk,” het Jors gesê. Sihle Ngobese, ’n woordvoerder van maatskaplike ontwikkeling in die Wes-Kaap, sê hul kantoor is net so geskok oor die voorval. “Ek kan bevestig dat die oorskot van mensbeendere onlangs by die departement van maatskaplike ontwikkeling op die perseel van die hoofkantoor in die dorp gevind is,” het Ngobese gesê. Ngobese het Son vir verdere navrae na die polisie verwys. Kapt. Malcolm Pojie, ’n polisiewoordvoerder, het nie op Son se navrae gereageer nie.