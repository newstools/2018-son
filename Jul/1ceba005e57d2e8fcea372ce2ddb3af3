SPRINGBOK. – ’n Onbekende man is Woensdagaand byna onherkenbaar verbrand deur elektriese kabels. Die tragedie het op die voormalige kopermyndorp Nababeep naby Springbok gebeur. Die man wou vermoedelik van die koperkabels in ’n baie ou substasie afknip. Hy wou die kabels vermoedelik as skroot verkoop. Volgens verskeie inwoners is dit een van die groot euwels in die dorp. Die dood van die man het veroorsaak dat die dorp Woensdagaand ’n hele ruk sonder krag was te midde van die koue. Donderdagoggend was die krag weer tydelik af vir herstelwerk. Ingeligtes vertel hy was afkomstig van die woonarea “Bo-straat” in Nababeep. Die forensiese afdeling van die polisie in Springbok weier om hierop kommentaar te lewer. Intussen het Samantha Titus, die munisipale bestuurder van die Nama Khoi-munisipaliteit in Springbok, vertel ’n persoon is ongeveer twee jaar gelede by dieselfde transformator doodgeskok. Volgens haar gebeur sulke voorvalle veral in die winter. “Die Nama Khoi-munisipaliteit doen alles in sy vermoë om substasies te beveilig met omheining en lemmetjiesdraad, maar die plaaslike inwoners klouter steeds daaroor net om by die koperkabels te kom.” Volgens Paul Landrew, ’n gemeenskapsleier en oudwerker van die eertydse Okiep-kopermaatskappy (OCC), speel werkloosheid ’n groot rol in dié voorvalle. “Misdadigheid in die area gaan gepaard met armoede en dit lei tot sulke tragedies. “Vermoedelik was die oorledene nie alleen nie, want die ouens werk normaalweg saam met iemand.” Die polisie in Nababeep het die voorval bevestig. Volgens kapt. Denver Cloete van die polisie is van die inwoners baie waaghalsig om hul lewe so op die spel te plaas.