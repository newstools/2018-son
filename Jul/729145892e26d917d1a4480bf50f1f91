AUSTRALIË speel sy laaste wedstryd in die T20-drie­nasiereeks teen die gasheer, Zimbabwe. Die Aussies het gister teen Pakistan omtrent slae gekry. Pakistan het die wedstryd in Harare met 45 lopies gewen. Dié twee spanne kom ook Sondag in die eindstryd van die reeks teen mekaar te staan. Aaron Finch, kaptein van Australië, het Pakistan ingestuur om eerste te kolf. Fakhar Zaman, Pakistan se aanvangskolwer, het ook nie op hom laat wag nie en die wilgerlat sommer lekker rondgeswaai. Hy het 73 blitsige lopies van 42 balle gemoker. Sy beurt het nege grenshoue en vier sesse ingesluit. Hussain Talat het ook goed gevaar met sy bydrae van 30 lopies terwyl Asif Ali ook sy staal gewys het met 37 van 18 balle. Pakistan het goed gevaar en op die ou einde 194/7 bereik. Die naatbouler Andrew Tye het Pakistan se kolwers getoets en het 3/35 geneem. Die Aussies het traag voorgekom en hulle het net 149/7 in hul 20 beurte behaal. D’Arcy Short (28), Finch (16) en Alex Carey 37* was die enigste kolwers wat ’n noemenswaardige bydrae vir die Aussies gemaak het. Die jongeling Shaheen Afridi het goed vir Pakistan met die bal gevaar en 3/37 geneem.