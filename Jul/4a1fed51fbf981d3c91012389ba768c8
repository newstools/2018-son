THAMSANQA Sangweni is saam met twee nuwe spelers terug by die Chilli Boys nadat Chippa United drie stoute spelers in die pad gesteek het. Chippa bevestig in ’n verklaring die Orlando Pirates-trio Bernard Morrison, Sangweni en Thabo Matlaba sluit hulle nou by die Chilli Boys aan. Luidens die klub se verklaring is die drie spelers nie net ingebring om die gate toe te stop wat gelos is nadat die klub van Ayabulela Konqobe, Sizwe Mdlinzo en Lucky Setelele ontslae geraak het nie, maar om die span te versterk met meer ervaring. Son op Sondag het betroubaar verneem die drie spelers wat in die pad gesteek is, was stout en het nie ingepas by Dan Male­sela, die Chippa-breier, se planne nie. “Die spelers het swak houdings getoon met ons onlangse kamp in Johannesburg. Dit is eintlik waarom hulle in die pad gesteek is,” verduidelik hy. Sangweni keer natuurlik terug na Port Elizabeth ná ’n seisoen se spel saam met die See­rowers. Hy was ook lank gelede vir ’n seisoen as Chippa se kaptein gekies. Hy sal ’n bietjie meer ervaring in die middelveld verskaf nadat Chippa die meeste van sy middelveld-ervaring aan Wits en Pirates verkoop het. Die voormalige Bafana Bafana-speler Sangweni het min speelkans gekry by Pirates en sal dit as ’n geleentheid beskou om weer sy loopbaan op dreef te kry. Die klub se voorsitter, Chippa Mpengesi, het sy vreugde uitgespreek met die versterkings. Die drie spelers is almal baie talentvol en sal waarde by hierdie jong span voeg. Die trio het hulle reeds by die res van die span aangesluit vir hul voorseisoense voorbereiding in Johannesburg. Die span sal egter môre terug wees in die Baai, waar die manne verder hard sal werk aan die voorbereidings vir die komende PSL-seisoen.