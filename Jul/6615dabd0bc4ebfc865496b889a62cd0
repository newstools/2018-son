DIE Madibaz droom weer van die Varsity Football-kompetisie nadat hulle verlede week in Universiteitsport Suid-Afrika (Ussa) se toernooi in Port Elizabeth promosie gewen het. In ’n uitspeelwedstryd om promosie na afdeling A te wen, het die Madibaz Stellenbosch op strafdoele geklop. Dit het ’n moeilike einde gebring aan afdeling B. Die voorste drie spanne in afdeling B word tot afdeling A bevorder vir volgende jaar se Ussa-week. Madibaz se afrigter, Wayne­ Iveson, het gesê hulle is verheug oor die uitslag ná ’n week van tawwe mededinging. “Om promosie te wen, was beslis ons doel en dit was wonderlik om dit te bereik. Ek is steeds oortuig ons kon die B-eindstryd bereik het as ons beter afronding getoon het, maar ons is meer as bly om net terug te keer na die A-afdeling. “Ná al die harde werk was dit regtig goed om te sien hoe bly die spelers was toe hulle hul mikpunt bereik.” Mark Tommy, die sokkerbestuurder van Madibaz, sê dis wonderlik dat hulle die doel bereik het wat hulle wou. “Hierdie prestasie maak deel uit van ons algehele strategie vir Madibaz-sokker, wat die terugkeer na die Varsity Football-kompetisie insluit,” sê hy. “Ons is baie opgewonde daaroor dat ons in 2020 vir ’n plek in Varsity Football sal meeding.” Tommy het ook die Madibaz se vrouespan geprys. Hulle het 12de uit 20 spanne geëindig en verbeter op hul 17de plek van die vorige jaar. Tommy was ook vol lof vir twee jong Madibaz-spelers, Samuel Connelly en Athenkosi Papu, wat aan die einde van die week erkenning gekry het. “Hulle is van die opwindende jong spelers wat ons het en is gekies vir die Ussa-span wat dié week aan Safa se nasionale o. 21-toernooi deelneem.” –Full Stop Communica­tions