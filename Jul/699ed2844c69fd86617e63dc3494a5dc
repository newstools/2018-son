TERWYL Westridge se FMC nog besin oor die gebruik van sy sokkervelde, is Saringa Spurs as die nuwe kampioen van Kenpark Arising Stars se o. 23-toernooi gekroon. Dié sogenaamde new kid on the block stap nou breëbors rond in die Plain nadat hy een van die gunstelinge, Grassy Park, met 1-0 in die eindstryd getroef het. Gavin Saayman was Saringa se held met ’n doel in die tweede helfte. Saringa is die vierde plaaslike klub wat sukses in die gewilde toernooi vir o. 23-spelers behaal. Dit kom nadat van sy buurspanne, soos Mr Price Parkhurst (eerste wenner in 2011) Morgenster United (2016) en Woodlands United (2017), reeds sukses in die toernooi geproe het. Struikelblokke Wat sake ook meer uitdagend gemaak het vir Shafiek Holtman, afrigter, en sy Saringa-elftal, is dat die toernooi oor twee naweke gespeel moes word weens die verspoelde sokkervelde in Rocklands. Boonop beweer Holtman hulle het baie struikelblokke ervaar in die aanloop tot die toernooi. “Ons kon nie ordentlike oefensessies geniet nie weens die onbeskikbaarheid van die sokkervelde,” het Holtman uitgewys. “Ons het voor die afskop van die toernooi ook drie spelers om verskeie redes verloor. “Ons voorbereiding kon nie op ’n swakker noot afgeskop het nie, jy weet. “Maar dis die togetherness van die spelers en die klub se uitvoerende komitee wat deurslaggewend was,” het die voormalige afrigter van Tafelzucht bygevoeg. Mitchells Plain Coaches Excellence (MPCE) het die plaat-trofee verower toe hy Kuils River FC met 9-8 op penalties gestuit het.