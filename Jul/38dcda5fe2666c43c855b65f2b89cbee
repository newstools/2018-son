DIE Stad Kaapstad spandeer R60 miljoen jaarliks om bendegeweld te beveg. Maar die groot vraag is: Waar is die resultate? Só vra die Wes-Kaapse ANC-sekretaris, Faiez Jacobs, nadat die mayco-lid belas met veiligheid en sekuriteit, JP Smith, gesê het die Stad doen ver meer as wat van ’n plaaslike regering verwag word met misdaadvoorkoming in die sogenaamde gang hotspots. Son het laas week berig Smith (DA) sê misdaad- bekamping val onder die ANC se nasionale regering, wat in die laaste paar jaar die Wes-Kaapse polisie hulpbronne gesaboteer het. Hy het ook aan Son gesê die Stad spandeer R60 miljoen in die hotspots. Jacobs meen egter Smith is besig om drome aan Kapenaars te verkoop, want daar is geen bewyse van dié uitgawe se impak nie. Hy sê: “Die ANC demand om die waarde te sien van die R60 miljoen wat die Stad beweer hy jaarliks by gang  hotspots spandeer.” Luidens misdaadsyfers wat in Maart bekendgestel is, kom meer as 36% van dwelmverwante misdade wat in die land plaasvind in die Wes-Kaap voor, sê Jacobs. Boonop kom byna ’n kwart (22,78%) van misdaad wat in die land aangemeld is, in die Wes-Kaap – veral in Kaapstad – voor, voeg hy by. Jacobs maak ook ’n verwysing na die 2017 bevinding van die State of Urban­ Safety Report dat die moordsyfers die afgelope vyf jaar met 40% toegeneem het. Jacobs wil weet waar is die waarde van die miljoene wat die stad beweer hy spandeer. “Smith se program is ’n reuse-mislukking en hy het ook versuim om as ’n mayco-lid goed te presteer. “Hy is egter met politieke moddergooiery besig in plaas van om op sy job as mayco-lid belas met veiligheid en sekuriteit te fokus.” Smith hou vol dis die ANC se nasionale regering wat versuim het om Kapenaars teen bendegeweld te beskerm. “Laat hang jul kop in skaamte,” sê hy. “Gee ons die regmatige deel van cops en oorhandig die beheer van die polisie aan iemand wat hulle beter sal laat funksioneer. “Die mees skandelike mislukking van die nasionale regering is die diskriminerende en skandelike skewe ontplooiing van polisiehulpbronne, wat die Kaap en die Wes-Kaap met die swakste resources­ as enige gedeelte van Suid-Afrika laat.”