KRY solank die popcorn reg vir nog ’n uitmuntende Afrikaanse fliek, Stroomop. Son op Sondag het dié week gesels met die jong aktrise Carla Classen, wat haar heel eerste verskyning in ’n feature film maak. Classen is ook ’n teater-fundi en het in 2017 die verhoog aangedurf in Bloodwedding by die Mark­teater in Johannesburg, asook die Nasionale Kunstefees. Carla het ’n BAHons in drama en filmstudie verwerf en is ook ’n gekwalifiseerde Lessac-stem en -liggaamspraktisyn. Sy vertolk die rol van Nixie. Haar karakter is ’n millenniër – selektief oor wie sy inlaat in haar lewe en sy deel eerder aanlyn hoe sy voel as om van aangesig tot aangesig met iemand te praat. Sy kon wel met haar pa deel, maar ná sy dood voel Nixie alleen. Nixie trek haar elke dag ’n bietjie meer terug in haar dop, ongemaklik met die verhouding wat nou skielik met haar vroeër afwesige ma gevorm moet word. Die aktrise vertel sy is gebore om voor die kamera te wees. “Van jongs af het ek TV en flieks gekyk en boeke gelees en ek wou baie graag deel wees van daardie wêrelde. “Toneelspel was my manier om in daai wêrelde te kom en my kinderdrome waar te maak. So, ek het eindelik my hart vertrou en drama gaan swot.” Classen sê hoewel sy en haar karakter Nixie baie gemeen het, verskil hulle ook baie. “Ek en Nixie is al twee strong-willed en ons is albei vinnig met die mond, maar anders as Nixie dink ek voordat ek my mond oopmaak. En ek het ook ’n baie beter verhouding met my ma as wat sy met hare het.” Hierdie is Classen se eerste groot rol en sy is dankbaar vir die groot mylpaal in haar loopbaan. “Die fliek is ook baie spesiaal vir my omdat dit oor vroue handel. “Die vroue speel die rol van die leier hierin en daar is geen man wat hulle te hulp snel nie. “Hierdie vroue is in ’n stryd om hulself en mekaar te red. Dit is baie powerful.” Classen het ook laat val dat sy binnekort in die gewilde sepie 7de Laan gesig gaan wys. Die geliefde llse Klink vertolk die rol van Nixie se ma, Diona. Ilse is bekend vir haar rol as Vanessa Booyens in Isidingo. Diona is in haar hart eerste ’n ma – sterk, uitdagend en bowenal beskermend. Hierdie eienskappe het haar gedryf tot ’n suksesvolle prokureur wat die leer van die besigheidswêreld hoog opgeklim het, ongelukkig onwetend meestal ten koste van haar gesin.