AG RUGBYSPELERS van die Sharks het vandag aangesluit by die Springbokke se oefenkamp in Stellenbosch. Die Bokke berei tans onder die wakende oog van Rassie Erasmus (breier) voor vir vanjaar se Rugby Championship. Die Springbokke kom op 18 Augustus in Durban in hul eerste wedstryd van die kompetisie teen Argentinië te staan. Spelers van die Lions sal by die Bokke aansluit nadat hul veldtog in vanjaar se Superrugby-kompetisie tot ’n einde kom. Vrygestel Die Lions pak die Waratahs Saterdag vir ’n plek in volgende naweek se eindstryd. Vier Shark-voorspelers –Beast Mtawarira, Thomas du Toit, Akker van der Merwe en Jean-Luc du Preez – en vier agterspelers – Lukhanyo Am, André Esterhuizen, Makazole Mapimpi en Lwazi Mvovo – is gekies. Erasmus het intussen die Stormer-spelers Cobus Wiese en JD Schickerling van die oefenkamp vrygestel. Hulle sluit nou aan by die Westelike Provinsie-span wat tans vir vanjaar se Curriebeker-kompetisie slyp. Die Springbokke se bestuurspan sê in ’n verklaring dat die werklading van nasionale spelers tans versigtig bestuur word ná ’n uitmergelende Superrugby-veldtog.