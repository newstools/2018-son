WINDE van vernedering gaan volgende jaar in die provinsiale en nasionale verkiesings vir die DA by die stembus waai. Só sê die Wes-Kaapse ANC-sekretaris, Faiez Jacobs, nadat­ die DA sy premierskandidate in die Wes-Kaap bekend gestel het. Die hoofkandidate is Bonginkosi Madikizela, provin­siale DA-leier, en Alan Winde­, Wes-Kaapse minister van ekonomiese geleenthede. Die ander benoemdes is Fazloodien Abrahams, David Maynier (DA-LP), Kelly Baloyi, Jacobus MacFarlane en Michael Mack. James Selfe, voorsitter van die DA se federale uitvoerende raad, sê: “Die DA staan alleen in die hele land met sy deursigtige kandidatelys wat daarop toegespits is om die beste kandidate vanuit die land te trek. Ons is die enigste party in Suid-Afrika met ’n proses wat so deursigtig bestuur word.” Jacobs is egter nie oortuig nie en sê die DA gaan sy gat sien in die komende verkiesing in die Wes-Kaap. Volgens hom is die sogenaamde front-runners, Winde en Madiki­zela, nie noodwendig die beste kandidate nie. Jacobs sê verder: “Ons glo die inligting wat ’n paar maande gelede uitgelek is, is die waarheid. Dit lui dat die hele De Lille-debakel geskep is om plek te maak vir Madikizela. Die ANC onthou dat Winde die LUR is wat teen die mense opgestaan het toe die provinsie se water byna droog geloop het en dat hy gekies het om die boere te verdedig. “Selfs die boere het dit onregverdig gevind om water vir hulself te hou terwyl die provinsie besig was om vinnig droog te loop. “Madikizela het gesê hy dink nie die regering moet voortgaan om huise vir mense te bou nie. Dít verduidelik hoekom die provinsie ’n lang backlog vir behuising het.” Jacobs sê dít is een van die redes waarom diensleweringsprotesaksies amper daaglikse deur die hele provinsie gesien word. 