DRIE cops van die Oos-Kaap is in hegtenis geneem op aanklag van korrupsie en diefstal. Kol. Michelle Matroos, provinsiale polisiewoordvoerder, sê die drie is betrap met bewysstukke wat hulle na bewering Vrydag tydens ’n klopjag in Scenery Park in Oos-Londen van ’n misdaadtoneel verwyder het. Matroos sê die bestuur van die polisie in die Oos-Kaap het sy skok en teleurstelling uitgespreek oor die lede se wangedrag. Die voorval het plaasgevind op dieselfde dag dat die polisie se nasionale kommissaris op 29 Junie ’n strategie teen korrupsie by die polisie se akademie in Tshwane bekend gestel het. Sy sê die strategie is daarop gemik om korrupsie binne polisiegeledere aan te pak en sodoende die polisiediens in ’n professionele organisasie te omskep. Volgens haar is ’n gekombineerde operasie Saterdag uitgevoer deur die polisie se eenheid teen korrupsie, wat bydraes gehad het van die provinsiale speurders, misdaadintelligensie en plaaslike misdaadrekordsentrum. Hulle het tesame ’n intelligensie-gedrewe operasie uitgevoer. Matroos sê bewysstukke wat in die vorige dag se klopjag versamel is, is tydens die operasie by die betrokke lede afgeneem. Van die items waarop beslag gelê is, was selfone, ’n iPod en hoëgehalte toetsapparate van Eskom. Die items is geïdentifiseer as ware wat tydens die vroeëre klopjag ge-recover is. Matroos sê die betrokke items gaan nou vir DNS-toetse na die plaaslike misdaadrekordsentrum geneem word. Sy sê die drie lede (30), (36) en (40), almal verbonde aan die Oos-Londense operasionele bevelsentrum, verskyn vandag in die landdroshof. Lt.genl. Liziwe Ntshinga, provinsiale polisiekommissaris, sê dit is die polisie se missie om korrupte aktiwiteite in die bek te ruk en dit sal vreesloos gedoen word. Volgens Ntshinga moet hierdie inhegtenisnemings ander korrupte cops ontmoedig. Sy sê niks sal die polisie keer om ondersoek in te stel na korrupte aktiwiteite nie. Sy sê diegene wat daarby betrek word, gaan met die gereg te doen kry.