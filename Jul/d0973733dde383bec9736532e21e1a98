NOU wil hy sy bakkies op die hof se TV hê. Dís die versoek wat Keith Bird gister tot die hof gerig het. Die pastoor en vermeende verkragter van Tafelsig staan tereg vir verkragting, die verspreiding van pornografie, intimidasie, afpersing en moord. Dié kerkman se beweerde sondes kom al van 2013 aan. Hy word daarvan aangekla dat hy meisies in sy buurt met beloftes van werk gelok en hulle dan verkrag het. By een van Bird se vorige verskynings moes die hof byna tien minute na sy verskonings luister oor hoekom hy nie hof toe gekom het nie. Sy verskoning was dat die polisievangwa van Polls­moor-gevangenis te vol was. Volgens Bird kon hy nie in die vên staan nie en het hy toe ’n versoek gerig dat ’n ander vên hom moet kom haal. Bird se nonchalante optrede het omtrent hofgangers se emosies opgejaag. Ellen Bardien, suster van die vermoorde Aniesa (37), het opnuut trane gestort toe sy tydens die hofverrigtinge uitgestap het. Aniesa, wat Bird se eks-meisie was, is na bewering ook een van sy eerste victims. Bardien sê: “Dit raak nou te erg vir my. Om elke keer sy gesig te sien krap ou wonde oop. “Vir my voel dit asof die realiteit van haar dood harder word. Ek wil net hê die saak moet nou klaarkry.” Bird se aansoek om borgtog dien tans voor die hof. Bardien sê die feit dat hy nog bail wil hê, maak haar nog seerder. “Ja, hy het die reg om aansoek te doen, maar om elke keer met tyd te speel? “Hy mors almal se tyd.” Bird se saak is tot 1 Augustus uitgestel. Hy sal op ’n TV-skerm in die hof verskyn.