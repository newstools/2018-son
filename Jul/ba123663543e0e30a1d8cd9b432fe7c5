KAN dit wees dat dié klein meisies se moordenaars hul mammies se geluk in ’n revenge plot wou steel? Die hele land was weer verlede Sondag geskok toe die lyk van klein Stacey Adams (6) van East­ridge in Mitchells Plain in ’n vlak graf gevind is – ’n dag nadat sy vermis geraak het. Stacey se vermeende verkragter en moordenaar, Christo­pher “Boetie” Brown (25), het ook glo ’n jaloerse streek oor haar mammie, Sasha-Lee (24), gehad. Die kleintjie se naakte oorskot is Sondagmiddag gevind in ’n blou council-sak in ’n vlak graf op die jaart waar Brown woon. Son het Woensdag gehoor Brown het in sy bekentenis sy “jaloesie” as die rede aangevoer waarom hy Stacey doodgemaak het. Hy loop tans hof. ’n Terugblik op van die ander kindermoorde waaroor Son die laaste tyd berig het, toon dat dié motief deur­lopend voorkom. Stacha Arends (11) se mammie, Sandy Markgraff, het ná haar kind se moord antwoorde by Stacha se killer, Randy Tango, gesoek. Arends het op 27 Maart 2017 verdwyn toe sy by ’n vriendin in Matroosbergstraat in Tafelsig, Mitchells Plain, gekuier het. Opgelê Haar lyk is die volgende dag op ’n oop stuk veld naby haar huis gevind. Tango, wat net twee huise van die Arendse-gesin gebly het, is ’n dag later gearresteer. Regter Robert Henney het hom in Desember 2017 in die Kaapse hooggeregshof drie keer lewenslange tronkstraf opgelê. Sandy wou weet of dit was omdat sy Tango jare gelede reject het en of sy obsessie met haar dan net te veel geraak het. Markgraff het tevore eksklusief aan Son gesê sy soek steeds antwoorde op dié kwellende vrae. “Kon hy dan nie my gesin se happiness verduur nie?” wou die mammie weet. Xolani Lantu (35), wat klein Minentle Lekhatha (5) van die Strand vermoor het, is vroeër dié maand ook tot drie keer life gevonnis. Sy slagoffer se lykie is in Junie 2017 onder ’n brug by Broadway-boulevard gekry nadat sy die vorige dag verdwyn het. Lantu, haar ouma se eks, is dieselfde dag gearresteer. Lantu was glo ontsteld dat Minentle se ouma hul verhouding beëindig het. Intussen het Juanita, die mammie van die vermoorde Courtney Pieters (3), die hof ingelig dat sy en haar kind se vermeende verkragter en killer nie langs dieselfde vuur gesit het nie. Courtney se lyk is op 13 Mei 2017 in Epping Industria gevind. Sy het nege dae voor dit vermis geraak. In die ure wat gevolg het, is Mortimer Saunders (41), haar pa se jare lange vriend en ’n loseerder in haar ouerhuis, vir haar moord aangekeer. In Saunders se pleitverduideliking het hy gesê hy het Courtney met miergif vergiftig omdat hy vir Juanita kwaad was. In nóg ’n geval is Kaithlyn Wilson ook glo deur haar mammie, Yvonne Wilson, se eks-berk verkrag en vermoor. Kaithlyn het in Julie 2017 buite haar huis in Bloedrivier, Riebeek-Wes, spoorloos verdwyn. Haar lyk is omstreeks 23:00 dieselfde aand toegedraai in ’n wit laken in ’n doringbos op ’n plaas gevind. Jonathan “Tandjies” Heyns, Wilson se eks-boyfriend, is gearresteer. Yvonne het ook aan Son vertel Tandjies het tevore al gedreig hy gaan Kaithlyn doodmaak. Die mammie glo dis ’n obsessie oor haar wat Tandjies gedryf het om haar klein Kaithlyn te vermoor. “Hy het nog gesê hy sal alles in sy vermoë doen om my te wys hy is lief vir my.”