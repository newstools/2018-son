KYLIE Jenner het naam gemaak deur fans te wys hoe om met haar Lip Kits ’n voller mond te kry, maar nou’s sy terug by wat Moeder Natuur haar gegee het. Kylie het in 2015 erken sy het haar tot fillers gewend nadat sy lank dik lipliner gedra het. En dit alles omdat ’n outjie op 15 vir haar gesê het haar dun lippies vry seker nie lekker nie, het sy op Life of Kylie verklap. Sondag het die reality-TV-ster (20) ’n foto van haar “nuwe” mond op Instagram gedeel en onthul sy laat haar lippe nie meer met tydelike fillers voller lyk nie. Een van die fans het volgens People ge-comment: “Hier lyk sy soos die ou Kylie. Ek weet nie hoekom nie.” Kylie het geantwoord: “Ek het van al my filler ontslae geraak.” Sy het twee blosende en een glimlaggende emoji’s bygesit. Op ’n ander foto het dié ma van een haar lippe getuit toe sy en Anastasia Karanikolaou die feit vier dat hulle al agt jaar besties is. Saterdag het Kylie gesê haar vyf maande oue dogter, Stormi Webster, aard in baie opsigte na haar, maar dit lyk nie of sy haar ma se lippe geërf het nie. “Sy het die volmaakste lippe in die hele wêreld,” het Kylie in haar mees onlangse vlog op YouTube gesê. Kylie reken Stormi het dit van haar pa, die rapper Travis Scott, gekry. Sy het gesê: “Sy het daai nie van my af gekry nie; ek dink haar pa het sulke lippe.”