DIE Westelike Provinsie-rugbyunie se besluitnemers is glad nie ’n spul amateurs nie en oud-spelers moet eers hul huiswerk loop doen voordat hulle opmerkings maak. Volgens Thelo Wakefield, president van die WPRU, maak dit hom baie seer as oud-spelers hul geliefde unie in die media kritiseer. Daarom het Wakefield gister besluit om in ’n ope brief aan Corné Krige, voormalige WP-, Stormer- en Springbok-kaptein, die feite oor die be­leërde unie se sake reg te stel. Krige het die naweek aan Rapport gesê die WP het te veel administrateurs wat nie by die unie hoort nie. Volgens hom is hulle ook nie opgewasse om beroepsrugby te bestuur nie. Luidens die Wakefield-brief is daar verskeie administrateurs op die WP se direksie wat kennis het van die sakewêreld. Hulle is Johan van der Merwe (Mayco), Suzanne Stevens (Brightrock), Hennie Heymans (DHL) en die unie se bedryfshoof, Paul Zacks. Wakefield glo ook die twis in die Stormers se afrigtingsdepartement sal ná vandag se vergadering opgelos word. Belowe Die Stormers se verdedigingsafrigter, Paul Treu, is glo gatvol vir die manier waarop sy kennis van rugby deur Robbie Fleck (hoofafrigter) en die Nieu-Seelander Paul Feeney (hulpafrigter) geminag word. Wakefield belowe in die brief dat wêreldklas-spelers vir die Stormers gaan kom speel. Hy skryf ook dat Remgro Sports Investment nie, soos in die media berig word, die lening van R43,9 miljoen onmiddellik wil terughê nie. Aerios, wat in die verlede die WPRU se advertensie­regte bestuur het, soek ook sy pond vleis. Costas Constantinou, bestuurshoof van Aerios, sê die WPRU skuld hom ’n allemin­tige R250 miljoen.