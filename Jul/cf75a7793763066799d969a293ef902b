DIE Westelike Provinsie se droom om vanjaar die SuperSport Challenge- titel­ te behou, lê aan skerwe. Die Streeptruie het gister in die kwarteindstryd op ’n druipnat Green Point Track met 20-26 teen die Vrystaat XV vasgeval. Dit is ook die WP se eerste nederlaag ná 18 wedstryde in die kompetisie. Die span van John Dobson, afrigter, het laas jaar dié kompetisie gewen sonder om ’n wedstryd te verloor. Die Kapenaars het ’n duur prys betaal vir swak lakwerk en swak besluitneming. Die Vrystaters het veral die Kapenaars se swak verdediging in die middelveld uitgebuit. Verder het die Streeptruie die bal op kritieke tye in kontak verloor. Carel-Jan Coetzee se drie in die vierde minuut het die grondslag vir die besoekers se oorheersing in die eerste 20 minute gelê. Die WP het vroeg in die tweede helfte teruggeslaan met ’n pragdrie deur die losskakel Tristan Leyds, wat sy span met 15-14 laat voorloop het. Maar hierna kon die tuisspan nie die momentum behou nie. Die Vrystaters verdien ook lof vir hul verdediging – veral in die laaste 15 minute. Die Vrystaters, wat derde op die Sentraal-streek se punteleer geëindig het, kom nou in die halfeindstryd teen Griekwas te staan. Puntemakers: Westelike Provinsie – drieë: Dawid Brits, Tristan Leyds; doelskop: Grant Hermanus (2); strafskoppe: Hermanus (2) Vrystaat-XV – drieë: Carel-Jan Coetzee (2), Jasper Wiese, Barend Janse van Rensburg; doelskoppe: Barend Janse van Rensburg (3)