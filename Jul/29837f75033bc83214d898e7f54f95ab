DIE lyk van die man wat gisteroggend op ’n grondpad langs Willowweg in Fairview, Walmer, aangetref is, is geïdentifiseer. Sy naam kan egter eers bekend gemaak word wanneer sy naasbestaandes van sy dood in kennis gestel is. Volgens die polisie se inligting het iemand wat op pad was werk toe, omstreeks 08:00 oor die lyk van ’n wit man gestruikel. Die liggaam het in bosse langs die pad gelê. Die oorledene is tussen 55 en 60 jaar oud. Hy het ’n blokkieshemp, blou jean met ’n bruin leerbelt, navy blue baadjie en wit sokkies aangehad. Kopwonde Luidens die polisieverklaring is die man vermoor. Sy hande en voete was met nylon-tou vasgebind. Die slagoffer het ernstige kopwonde opgedoen. Sy kop was bedek. Die polisie glo die lyk is tussen Dinsdagaand en gisteroggend daar gedump. Die motief en omstandighede rondom die moord is nog on­bekend. Die polisie vra enige iemand met nut­tige inligting om hulle by 041 581 1406 te bel.