DIE Strand-vrouegroep Women for Change het Maandagaand na die plaaslike polisiestasie opgeruk. Daar het hulle betoog teen die vlaag moorde wat die gebied die laaste maande teister. Dis al drie maande dat die Strand gebuk gaan onder bendegeweld gepaardgaande met dwelmhandel. Verskeie jong mans is al doodgeskiet. Net Sondag is twee mans dood en twee jong meisies gewond Zorah Motasi, die leier van die groep, sê die organisasie is in die lewe geroep om ’n verandering in die gemeenskap te bring. “Ons het genoeg gehad van geweld en dwelmmisbruik. “Iets moet dringend gedoen word om die geweld stop te sit. “Daar is geen vergaderings met die polisie nie. “Daar was twee maande gelede ’n vergadering met genl.maj. Johan Brandt en die hoofbestuur van die polisie, maar niks het nog gebeur nie.” Jan Frieslaar, die voorsitter van die polisieforum, sê die organisasie kan saam met hulle werk om die geweld in bedwang te bring. “Hulle kan begin deur inligting aan die polisie te verskaf waar onwettig gesmokkel word met wyn, dwelms en vuurwapens, al is van hul eie familie en vriende daarby betrokke.”