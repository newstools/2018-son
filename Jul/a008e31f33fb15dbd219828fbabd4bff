DIE Malabar Community Empowerment Centre by die gemeenskapsentrum lei nou sy tweede groep naaldwerksters op. Maar met vier stukkende naaimasjiene is dit ’n opdraande stryd om die 18 studente op te lei. Joan Harris, voorsitter van die sentrum se komitee, sê die studente volg ’n kursus van drie maande. “Die items word uit off-cut-stukke materiaal gemaak wat hulle gekry het by fabrieke of by mense wat dit kom aflaai. “Ons kan dit nie eintlik verkoop nie. Ons maak die items om te wys wat hulle kan doen. “Die vroue het hier aangekom sonder dat hulle geweet het hoe om naaldwerk te doen. Nou kan ons die vreugde op hul gesigte sien. “Ons het 18 studente. Dit sluit twee mans in. Ons het ook ’n gestremde man wat ons geleer het hoe om met ’n sekere apparaat serpe te brei.” Harris sê die projekte word uit hul eie sakke gefinansier. “Ons wil soveel meer doen, maar met vier stukkende naaldwerk­masjiene en net twee werkende masjiene is ons beperk. Ons het ook skêre en gare nodig. “Ons wil dit ook aan die publiek bekend maak dat die projekte nie polities, kultuur- of godsdiens­gedrewe is nie.” Die sentrum bied ook daagliks ’n maaltyd, wat die lede self befonds. Harris sê hulle beplan om ’n groentetuin te begin om die kos uit die tuin te maak. Antoinette Masimla van Gelvandale bied die naaldwerkklasse aan. “Ek geniet dit om hier te wees. Dit was altyd my hartsbegeerte om die vaardighede wat God vir my gegee het, te gebruik. “Ek het ook begeer om ’n garage te hê en wou vyf of ses masjiene kry om mense op te lei. Die Here het hierdie plek vir my gewys om mense te help.” Masimla voeg by die studente kan ná die kursus hul eie items maak om te verkoop. “Hulle kan nie nou rokke maak nie omdat ons nie die materiaal en overlockers het om dit te maak nie.” Die vroue sê hulle het nie geweet hoe om op masjiene te werk nie, maar hulle is nou professionals. Hulle voeg by dat hulle ook geestelik rigting kry. Feroza Louw, ’n student, sê sy is baie relaxed omdat sy elke dag naaldwerkklasse kry. Sharlene Davids, die raadslid van wyk 12, sê die container waarin die vroue werk, was eers haar kantoor. Toe sy na haar nuwe kantoor trek, het sy gevoel die container kan nog van nut wees. “Die unemployment rate is baie hoog. Toe het ons ’n groepie bymekaar gekry en teachers gevra om kinders ná skool met tuiswerk te help. Ons het ’n sopkombuis gehad. “Ons het ook masjiene by mense in die omgewing gevra. Ons kry nog donasies en soek steeds donasies van naaldwerkmasjiene en alles wat nodig is.” Davids voeg by dat hulle in Junie 2017 vir die ouetehuis gebrei het. “Ons het vir elke bejaarde ’n wheel­chair blanket, kappie en scarf gebrei. En terselfdertyd het ons werklose mense geleer hekel en brei. “Hulle kon tot hul crafts uitstal en verkoop om kos op die tafel te sit.” Davids sê dit het so uitgebrei dat iemand gekry is om die werkloses te leer om naaldwerk te doen. “Dit is ’n saamkomplek. Dit hef die gemeenskap op.” Sy sê mense koop materiaal aan uit hul eie sak. “Ons gee nie vir mense vis nie. Ons leer hulle hoe om vis te vang. “Die sentrum is tops. Hulle doen baie goed. “Die graduation van die eerste 16 vroue het in Junie plaasgevind.”