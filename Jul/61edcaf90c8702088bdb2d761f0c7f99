SAAM met die hemelsluise wat wyd oor die Wes-Kaap oopgetrek het, het bibberkoue gekom. Gisteroggend het motoriste in Kaapstad selfs op plekke ligte sneeu op hul kar se voorruit gesien. Damme is stelselmatig besig om voller te raak met natuurlike watervalle wat mildelik teen berge afloop. Tog bring dié goeie nuus ná ’n knellende en hardnekkige droogte ook sy eie swaarkry vir baie inwoners. Son het gister gaan kyk hoe die koue front en reën van die naweek, asook die neerslae gister, inwoners beïnvloed het. Die families woon nog in tente in New Orleans Park terwyl hulle op huise wag. Henning Gilesbe, ’n tentman, vertel dat hulle al die afgelope twee weke sukkel om warm en gesond te bly. Gilesbe sê: “Dis goeie nuus vir die watersituasie, maar dit beteken ons moet langer vir huise wag. “Ons sou twee weke gelede getrek het, maar die reën het dié plan verander, want bouwerk moes gestop word.” Die “swembad” hier op hul deur se drumpel het hulle gelok en die spannetjie het in die water baljaar. Phaldie Manuel, ’n inwoner, worry daaroor. Hy sê: “Ek onthou die probleem van kindsbeen af. Ek was ook een van die kinders wat sonder care in die water gespeel het, maar die gevaar is die elektriese boks wat ’n gat in het. “Hoe lank moet ons nog vir oplossings wag? “Hier is ook net drie dreine in ons hele pad en net een van hulle is vir water.” Nagenoeg 4 000 huise in Khayelitsha, Philippi en Macassar is deur die reën geraak. Kraglyne wat af was, is in Lansdowne, Guguletu en Wynberg aangemeld. Sterk winde het bome in Constantia, Vredekloof, Durbanville, Tamboerskloof en Pinelands ontwortel. Teen die Weskus op en ook verder suid, na Hermanus se kant toe, was die wêreld wit gesneeu.