KLERKE van die Humansdorp-landdroshof het inisiatief geneem met verskeie uitreikprogramme om oudpres. Nelson Mandela se 100ste verjaardag te vier. Die uitdeel van warm sop en brood by die plaaslike stortingsterrein was een van dié rits programme. Vir die hele maand van Julie deel hulle elke Woensdag in hul etensuur sop en brood uit aan die behoeftiges en dakloses wat op die stortingsterrein woon. Toe die klerke by die stortingsterrein aankom, het baie van die kindertjies weggehardloop toe hulle die bekende gesigte van die hof sien. Hulle was glo bang hulle gaan van hul ouers weggeneem word. Dankbaar Die klerke het egter lekker sop gehad. Daarmee het hulle 65 honger magies gevul. Volgens die klerke was die mense alte dankbaar en bly vir die broodjie en die lekker warm sop. Van die ander wat ook van die sop kom eet het, het dit duidelik gemaak dat hulle nie daar bly nie, maar afval­materiaal soek vir herwinningsprojekte. Cathleen Jantjies, ’n hofklerk, het die verrigtinge met ’n gebed begin en ook seëninge van die Hemelse Vader gevra oor die mense se lewe en die kinders se toekoms. Die kindertjies wat op die terrein gesien kon word, is tussen 8 maande en 16 jaar oud. Daar is baie wat daar skuilings opgeslaan het, want hulle sê dis ál manier om darem kos in die hande te kry. ’n Vrou wat verkies om anoniem te bly, sê hulle is baie dankbaar dat die klerke in hul etensuur tyd ingeruim het om hulle te voed. “Baie mense sien neer op ons omdat ons arm is en besef nie ons is werkloos en het ook nie ons eie huise nie.” Sy vra watter regdenkende mens sal sommer net op die tiep gaan bly. Volgens haar is dit die groot swaarkry en veral werkloosheid wat mense dwing om op die tiep te gaan skarrel. “Die sop was baie kragtig en ons is bly daar is mense wat deur die Here gestuur word om in ons behoeftes te voorsien,” voeg sy by.