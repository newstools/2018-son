DIT reën bullets op die Kaapse Vlakte. Nog ’n vermeende gangster is Sondag omstreeks 16:40 in die gietende reën by Ashley Court in Lavender Hill koelbloedig doodgeskiet. Die man (27) het na verneem word by mense se huis gestaan toe hy geskiet is. Hy is verskeie kere getref en het in die mense se huis inmekaargesak en afgesterf. Daar is dié naweek in Hillview ook op ’n Uber driver se motor geskiet. Hoewel daar twee koeëlgate in die motor was, is niemand gelukkig in die motor gewond nie. Nog twee vermeende gangsters is ook die afgelope week in die voortslepende bendegeweld in Lavender Hill afgemaai. Volgens sers. Noloyiso Rwexana, ’n polisiewoordvoerder, is die speurders besig om alle moontlike leidrade in die moordsake op te volg. Williams, ’n onskuldige werker van die Expanded Public Works Program (EPWP) is na verneem word een van vele mense wat die afgelope week in bendeverwante skietery in Ocean View vermoor is. Williams is Saterdag omstreeks 06:30 koelbloedig op die hoek van Lyra- en Jupiterstraat doodgeskiet. Hy was na bewering op pad na sy ma se huis toe skollies hom wou beroof. Hulle het glo niks op hom gekry nie en hom toe een skoot van agter in die kop geskiet. Hy is op die toneel dood. Ursula Williams (50) sê: “Dit is baie tragies wat met my seun gebeur het. “Hy was ’n stil kind. “Soveel mense het al die afgelope week gesterf en daar is so min hulp.” Volgens inwoners wat uit vrees anoniem wil bly, maak die bendes hier net soos hulle wil. Een van die inwoners sê: “Die gemeenskap weet wie die skieters is, maar almal is te bang om te praat. “Hulle vrees vir hul lewe as hulle hul mond gaan oopmaak.” Volgens Rwexana is niemand nog vir die moorde gearresteer nie. Die omstandighede rondom Williams se moord word ook nog ondersoek. Enige iemand met inligting kan die polisie se Stop Misdaad-lyn tolvry by 08600 10111 skakel.