SHOPRITE, die grootste kleinhandelaar in Afrika, is daarop gefokus om 12 000 jeugdiges te bemagtig. Hy fokus op mense tussen die ouderdomme van 18 en 29 jaar wat die kleinhandelwêreld betree of hul eie besighede wil begin. Die Shoprite-groep het in Februarie 2016 een van die grootste vaardigheidsontwikkelingsinisiatiewe in Suid-Afrika geloods. ’n Suksesvolle opleidingsprogram van agt weke is toe afgehandel en studente het ’n NQF vlak 3-kwalifikasie gekry. Sedert die begin van die program het 8 688 mense by Shoprite- of Checkers-winkels begin werk. Die huidige opleiding eindig op 22 Junie en die volgende opleiding begin in Julie. Mense kan steeds daarvoor aansoek doen. “Suid-Afrikaners met matriek kan aansoek doen vir die program by werwing­sentrums in Kaapstad, Johannesburg en Pretoria,” het Moga Pillay, die groep se woordvoerder van vaardigheidsontwikkeling, gesê. “Die jeug in die land het min werk en dié program help om werk te verskaf. “Meer as die helfte van die jeug in die land is werkloos. “Die program help ons ook om ’n beter kwaliteitwerker vir ons winkels te kry omdat die mense wat by ons begin werk, reeds geleer het hoe besigheid werk,” het sy gesê. Volgens haar het die studente wat nie werk gekry het by die Shoprite-groep nie, genoeg skills om hul eie besighede te begin of elders werk te kry. Studente leer die algemene beginsels van besigheid en verstaan hoe finansies werk. Sarine Masibi (23) het die kursus in Julie verlede jaar voltooi en vandag is sy ’n leerlingbestuurder by Shoprite Rustenburg. “Die afdelingsbestuurder het gesien ek is gemotiveerd en voorgestel ek skryf ’n toets om as bestuurder opgelei te word. “Ek het dit geslaag en is tans besig om opgelei te word,” het Masibi gesê. Sy het ander jong mense ook aangemoedig om vir die program in te skryf. “Daar is niks spesiaal aan my nie. “Ek was net bereid om sekere opofferings te maak – en kyk waar is ek vandag. “Ek spandeer nie baie tyd saam met my familie en vriende nie, maar dit is wat ek vir nou moet doen,” het Masibi afgesluit.