LEANDRA Smeda, middelveldspeler van Banyana Banyana, sê haar oorsese skuif is meer as net die vervulling van haar persoonlike ambisies. Dié ervare speler van die Universiteit van Wes-Kaapland se vroue- Sasol-span het onlangs haar skuif na Litaue voltooi. Die 28-jarige boorling van Velddrif aan die Weskus het ’n kontrak van ses maande met die Litause kampioen, Gintra Universitetas, geteken. “Dis my groot kans wat ek met albei hande moet aangryp,” het sy aan Son gesê. “Dit sal ook deure vir ander spelers van ons land oopmaak. Hoe meer van ons vroue oorsee speel, hoe beter vir ons land se sokker en veral vir die nasionale span.”