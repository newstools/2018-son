’N SPIERTIER wat mure kan afbreek en iemand met ’n kophou kon flou slat. Só het Levona Jacobs, ’n moordbeskuldigde, haarself vele keer in die Kaapse hooggeregshof beskryf. Die staat voer aan Levona het Donny, haar oom, se vrou en dogter vermoor om haar hande op Donny se huis te kry. Donny is in Maart 2015 dood. Die lyke van sy vrou, Verna, en Rowena, hul dogter, is in Desember 2015 in hul agterplaas uitgegrawe. Carien Teunissen, die staatsaanklaer, het gister vir Levona onder kruisverhoor uitgevra oor die slagoffers se liggaamsbou. “Hulle albei was mos maar klein, kort mense. Verna het daarby ook aan asma gely. Stem jy saam?” Levona het dit beaam en gesê sy was groter en sterker as die ma en dogter. “Ek was ’n aktiewe bodybuilder en baie sterk.” Teunissen het gesê in vergelyking met Levona was die ma en dogter nie opgewasse teen haar nie, veral nie as hulle onder die invloed van alkohol sou wees nie. “Dit sou vir jou maklik wees om hul hande en voete vas te bind en hulle te oorrompel. Sou dit nie?” Levona het erken sy sou wel sterk genoeg wees om so iets te doen. By ’n vorige geleentheid het sy getuig sy het Rowena in die straat geslaan toe Rowena nie by die huis geslaap het nie. Dit is een van die aanklagte teen haar. Levona het toe ontken sy het Rowena teen die kop geslaan. “As ek haar teen haar kop geslaan het, sou sy flou gewees het.” Teunissen het ook vir Levona teruggevat na die getuienis van ene Jonas van Bishop Lavis. Jonas het getuig Levona het in Maart 2015 vir hom ’n muur afgeslaan. Dit was nadat Donny dood is, maar voor sy begrafnis. Jonas het getuig Levona het hom vertel sy wil die huis koop en het hom gevra wat dit sou kos om iemand te laat vermoor. Vals Levona het dit ontken en gesê Jonas het ’n klomp leuens oor haar opgemaak omdat sy nie ’n “pushover” is nie. Sy het nie ontken dat sy vals verklarings by die polisie afgelê het om Rowena se kind uit die skool te haal nie. Sy meen dit was die besluit van haar en die kind se ouma. Sy ontken dat sy ooit vir enige iemand gesê het Rowena is in Malmesbury. Sy het bygevoeg al die ander mense wat hieroor getuig het, lieg. Levona het ook gister gesê sy hou elke koerantuitknipsel oor die saak. Die saak duur voort.