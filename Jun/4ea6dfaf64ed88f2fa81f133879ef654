DAAR was gister nie ’n tekort aan aksie, opwinding én drama toe Swede en Suid-Korea hul Wêreldbeker-veldtog afgeskop het nie. Swede was beslis goeie waarde vir geld en het verdien om sy Groep F-wedstryd teen Suid-Korea met 1-0 te wen – veral met die vele kanse wat hy geskep het. Die uitslag beteken ook dat die kampioen, Duitsland, tesame met Suid-Korea steeds punteloos is ná hul onderskeie eerste wedstryde. Dit kom nadat Mexiko vir een van die groot opskuddings gesorg het in ’n Wêreldbekertoernooi toe hy die Duitsers Sondag met 1-0 verras het. Dit het vir ’n groot deel van gister se wedstryd gelyk of Swede g’n antwoord sal hê vir Suid-Korea­ se goalie, Cho Hyun-woo, nie. Hyun-woo was uitstekend. Sy fantastiese keerwerk het tot voor die uurmerk nog verseker dat sy span nog op koers was vir minstens ’n punt. Sy spanmaat, Son Heung-min, wat vir Tottenham uitdraf, was soos verwag hul grootste bedreiging, maar kon nie sukses behaal nie. Die drama het egter ná die uurmerk begin toe die skeidsregter met behulp van die VAR-stelsel Swede ’n skop vanaf die strafmerk toegeken het. Swede se kaptein, Andreas Granqvist, het Swede se eerste doel aangeteken ná ’n droogte van 12 jaar by ’n Wêreldbeker-skouspel. Dit het egter aan hom maksimum punte besorg.