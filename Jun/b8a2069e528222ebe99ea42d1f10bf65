METRORAIL het gister op die verkeerde trein gespring. In boodskappe aan pendelaars is gesê die weerstoestande raak treindienste. Dit wil egter lyk of Metrorail op ’n fase 1-waarskuwing van die SA Weerdiens gereageer het. Die waarskuwing aan Metrorail, waarvan Son ’n afskrif het, lui: “Daar is ’n medium kans van geringe impak.” Riana Scott, woordvoerder van Metrorail, sê in ’n verklaring onreëlmatige goedkeuring vir treine het bygedra tot vertragings. “Daar was ook ’n gebreekte spoor, foutiewe seine, kragprobleme en hoë watervlakke by sekere stasies.” Die weer-impak “word gemonitor en tegniese spanne is op ’n gereedheidsgrondslag”. Scott het gesê als sou na verwagting teen spitstyd reg wees.