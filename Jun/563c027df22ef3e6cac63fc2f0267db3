DANÉ van Niekerk het die beste kolfbeurt van haar krieketloopbaan gespeel, maar dit was nie genoeg nie. Ondanks Van Niekerk se ware kapteinsbeurt vir Suid-Afrika kon die Proteas Engeland nie stuit nie. Engeland het Vrydagaand in Canterbury die eendaagse reeks met 2-1 beklink deur die laaste wedstryd oortuigend met sewe paaltjies te wen. Die Proteas het nie ’n goeie dag beleef nie. Hulle het 228 lopies aangeteken en dié wenteiken was nie veel vir ’n uitdaging vir die tuisspan se kolwers nie. Engeland het 232/3 bereik met ’n volle ses boulbeurte nog oor. Van Niekerk se 95 lopies was vir die Proteas ongetwyfeld die hoogtepunt. Dit is haar hoogste telling in ’n ODI-wedstryd en ’n beurt wat ’n honderdtal verdien het. Sy het aanvanklik met haar tydsberekening gesukkel, maar toe sy haar voete vind, was daar voortreflike houe van die Proteas se kaptein. Dit het ’n netjiese stukkie stonkwerk van die veteraan-paaltjiewagter Sarah Taylor geverg om Van Niekerk uit te haal. Van Niekerk se lopies was van net 106 balle aangeteken en sy het 11 viere en ’n ses gemoker. Die 19-jarige aanvangskolwer Laura Wolvaardt (64 van 100) het die naasbeste bydrae gelewer. Doring Tammy Beaumont het Engeland se lopiejaagtog met 105 lopies gelei nadat Ayabonga Khaka (2/63) die eerste twee paaltjies ingeoes het. Heather Knight (80*), Engeland se kaptein, was ook ’n doring in die Proteas se vlees. Suid-Afrika, Engeland en Nieu-Seeland pak mekaar nou in ’n driehoekige eendaagse reeks. Die Proteas se eerste wedstryd is Woensdag in Taunton teen Nieu-Seeland.