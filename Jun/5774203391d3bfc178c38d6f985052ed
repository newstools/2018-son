OUDTSHOORN. – ’n Man is in huisarres oor hy ’n kind met ’n stok geslaan het. Solomon Human (48), het beken dat hy die seun (9) op 10 Januarie met ’n stok oor die rug geslaan het. Human het gesê dis oor die kind klippe op sy dak gegooi het. Hy het ’n pleit- en vonnisooreenkoms met die staat aangegaan en skuldig gepleit op ’n aanklag van aanranding met die opset om ernstig te beseer. Streeklanddros Daniel Boks het Human Maandag in die streekhof hier ’n opgeskorte vonnis opgelê en vir ’n jaar onder huisarres geplaas. Boks het met vonnis­oplegging gesê die hof neem in aanmerking dat Human skuldig gepleit, berou getoon en die kind se familie om verskoning gevra het. Die kind het ook geen ooglopende beserings opgedoen nie.