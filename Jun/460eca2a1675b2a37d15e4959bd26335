DUITSLAND begin dié jaar se Wêreldbekersokkertoernooi met een doelwit – om die geskiedenisboeke te herskryf. Die bestuurder, Joachim Löw, en sy span beoog om die eerste land te word sedert Brasilië (1962) om ’n Wêreldbekertitel suksesvol te verdedig. Löw-hulle het ook ’n foutlose en onoorwonne lopie tydens hul kwalifiseringsveldtog opgedis. Dit sluit 43 doele in, terwyl hulle net 4 doele afgestaan het. Die Mannschaft, soos Duitsland ook genoem word, het egter met die aanloop tot die skouspel in Rusland sy ritme verloor in die verskeie opwarmingswedstryde wat hy gespeel het. In dié friendlies het hy gelykop gespeel teen lande soos Engeland, Frankryk en Spanje, terwyl hy ook daarna teen Brasilië en Oostenryk vasgeval het. Duitsland het in die vorige ses toernooie sy openingswedstryde van die toernooi met ’n sege afgeskop. Dit sal egter ’n groter uitdaging wees wanneer hulle Mexiko vandag in hul openingswedstryd van groep F pak. Die El Tri, soos Mexiko se nasionale span bekend staan, het op sy beurt net een doel tydens sy kwalifiseringsveldtog in die Suid-Amerikaanse Conmebol-afdeling ingelek. Boonop het Mexiko nie ’n enkele doel in sy vorige drie friendlies ingelek nie. Mexiko skiet egter kort op die aanval en die kanse is skraal dat hy dit vandag summier teen die verdedigende kampioen kan regstel. Dis juis waarom daar groter verantwoordelikhede rus op die voormalige Manchester United-doelskieter, Javier Hernández, om hul aanval te lei. Wat Mexiko se vooruitsigte nóg meer uitdagend maak, is dat hy Duitsland nog nooit voorheen in ’n Wêreldbekertoernooi geklop het nie. Duitsland het in sy vorige stryd in die 1998-toernooi in Frank­ryk in die ronde van die laaste 16 spanne 2-1 met Mexiko afgereken. – Seraj Jones