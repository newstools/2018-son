YAGYAH Robyn se desperate poging om die aanklagte van verkragting van en moord op sy niggie vry te spring, het misluk. Robyn (20), van Ocean View, is gister skuldig bevind aan die moord op en verkragting van Camron Britz (14). Camron se lyk is op 2 Julie 2017 op ’n oop stuk veld langs Slangkopweg gevind. Dit was nie ver van haar ouerhuis nie. Robyn het skuld ontken. In sy verweer het hy gesê sy DNS is op Camron geplant. Hy kon egter nie verduidelik hoe sy semen verkry is en hoe dit in Camron se geslagsdele geplant is nie. Die staat het tien getuies geroep onder wie twee polisielede en twee kenners. Regter Yasmin Meer het gesê ál die getuies was geloofwaardig. Die regter sê Robyn se lawyer, adv. Emile de Villiers, het gesê die hof moet die getuienis van Tino Woodward, ’n vermeende Junkie Funkie Kid, verwerp. Tino is een van die mense wat getuig het hulle het Camron laas in Robyn se geselskap lewend gesien. Robyn het Tino en sers. Moeketsi Ra­phala, die ondersoekbeampte, ook daarvan beskuldig dat hulle saamgewerk het om sy DNS op Camron te plant. Regter Meer sê egter: “Woodward was ’n geloofwaardige getuie en ek aanvaar sy getuienis.” Dr. Itumeleng Molefe, patoloog, het getuig Camron het nog geleef toe sy verkrag is. “Sy is kort daarna vermoor of terwyl sy verkrag is.” Molefe het gesê as sy eers ’n tydjie later vermoor is, sou sy haar wou aantrek. Haar onderlyf was egter kaal toe sy gevind is. Volgens Molefe se getuienis was Camron ’n maagd toe sy verkrag is. Sy is verkrag en vermoor op die plek waar sy gevind is. “Die stuk riet wat in haar keel gedruk is om haar stil te maak, groei daar waar sy gevind is.” Regter Meer het Robyn se samesweringsteorie verwerp en gesê die toneel was goed bewaak. “Behalwe dit kan ek nie glo die gemeenskap sou nie kon sien dat Raphala en/of Tino die semen in Cameron se lyk sit nie. “Raphala het in elk geval eers die middag daar aangekom. Hy’t ook getuig hy het Robyn nie voor 2 Julie 2017 geken nie. “Robyn self kon ook nie sê hoekom Tino of Raphala hom sou wou frame nie.” Robyn is skuldig bevind aan moord en verkragting. Die klag van anale verkragting is laat vaar oor daar nie genoeg bewyse was nie. Robyn se familie was emosioneel ná die uitspraak. Camron se ma het gehuil van dankbaarheid. “My kind het ’n hart van liefde gehad. “Sy was altyd reg om gestuur te word of om te help in die huis. Sy was by Robyn-hulle se huis ook so. “Geregtigheid het geskied. Daaroor is ek dankbaar,” het sy gesê.