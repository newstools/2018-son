DIE jeug soek so graag ’n skoon en mooi parkie dat hulle besluit het om self die vlak in Bamboo­straat in Jacksonville skoon te maak. Tientalle swartsakke is binne minute vol vullis gemaak en die verskil kon amper dadelik gesien word. Hulle moet die vlak gereeld skoonmaak om dit so te hou. Gerald Groepe van die Jacksonville-sektorpolisie het dié inisiatief moontlik gemaak. “Ons maak gebruik van die jeug omdat dit hul vlak is. Die kinders moet vir ander sê om nie meer hier te dump nie, want dis hulle speelplek.” Eddie Harker, ’n DA-raadslid, het swartsakke gebring en beloof om ná die dag se harde werk vir elke “werker” ’n ietsie te gee. “Die hele ward sukkel met die probleem – dis een van die vuilste wyke in die Baai.” Wayne Drake (18) het gesê hulle het nie regtig ’n plek om sokker te speel nie en nou gebruik hulle ’n vlak aan die bokant van Jacksonville. “Ons soek graag ’n parkie. Ons sal dit skoon hou en enigiemand wat hier dump, rapporteer.” Juan Fortuin (20) het gesê hulle kan nie net die vuilgoed daar laat lê nie. Clerissa Blok (14) het verduidelik hulle soek ’n skoon vlak, want sy en haar vriendinne wil vir Vrouedag graag ’n play daar opvoer. Raylene Booysen (15) het gesê: “ ’n Trekker moet die grond kom plat maak en ’n speelgoed-gym moet daar opgerig word. “Baie van die kinders speel in die strate. ’n Parkie sal hulle besig hou en weghou van die strate en dwelms.” Dealine Booysen (19) meen reëls en regulasies moet in dié parkie toegepas word sodat geen drinkery daar plaasvind nie. Alonzo Minnies (11) is opgewonde oor hoe dit ná die skoonmakery gaan lyk. Die jeug gaan ook dié week ’n vuil vlak op die hoek van Mpuko- en Brazilwoodstraat tackle.