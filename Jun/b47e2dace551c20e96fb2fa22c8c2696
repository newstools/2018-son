TREINRYERS kan hulle vir nog baie vertragings gereed maak – tot wanneer die hele spoornetwerk opgeknap is. Son het in Augustus laas jaar berig hoe Metrorail aan die Wes-Kaapse wetgewer gesê het dat oorvol en laat treine vir geruime tyd nog met ons sal wees. “Ervaring toon die onopsetlike impak van migrasie na nuwe tegnologie maak dat daar soms probleme met die diens is,” verduidelik Riana Scott, ’n woordvoerder van Metrorail. Dit is alles glo deel van die implementering en toetsing van nuwe tegnologie. Die Passenger Rail Agency of South Africa (Prasa) het etlike maande gelede begin om ou stelsels met nuwe elektroniese stelsels te vervang. Daar is op die suidelike oftewel suburban lyn begin, terwyl die werk op die Monte Vista-lyn deur Transnet gedoen word. “Die projek word in fases geïmplementeer, met die suidelike lyn wat tans sowat 65% voltooi is,” sê Scott. In Oktober verlede jaar het die voormalige minister van vervoer, Joe Maswanganyi, aankondig dat R9 miljard bewillig is vir die opgradering van die spoorstelsel in die provinsie. Hy het ook genoem die eerste projek, wat die “resignalling” program is en wat toe in sy derde jaar was, is ’n vyfjaarprojek wat R2 miljard beloop. Son het aan Scott gevra wat die onkoste per lyn beloop. Sy het egter net gesê: “Die resignalling in die streek word op R1,2 miljard geskat.” Dit blyk selfs Metrorail weet nie waarom sy treine laat is nie. Sedert die projek begin het, is daar ook ’n toename in vertragings en die tyd wat ’n mens vir ’n trein wag en tussen stasies staan. Volgens Scott kan sein- en/of kragonderbrekings aan ’n reeks oorsake toegeskryf word en nie net weens die huidige werk wat plaasvind nie. “Dit kan wees oor ’n gekrap aan die fibre optic tot probleme met migrasie van tegnologie. Waar migrasie nog nie voltooi is nie, word ’n bedryfsoorhandiging van die ou na nuwe stelsel gedoen. “Dis soortgelyk aan manual authorisation­ waar daar nie outomatiese seingewing is nie. “Met migrasie gebeur dit ook dat inligtingsborde nie die korrekte inligting wys nie, soos wat tans die geval is met elektroniese borde op Kaapstad-stasie.” Scott het per e-pos laat weet sy is Dinsdag by ’n werksessie en sou Woensdag op die vrae reageer. Teen druktyd gister was daar nog geen antwoorde nie. Son het ook verneem die werksessie was eintlik ’n vergadering van sowat twee uur met ’n organisasie oor sekuriteit op die sentrale lyn. ’n Persoon wat die vergadering bygewoon het, sê: “Daar was ’n voorlegging en baie antwoorde, maar geen progress nie.”