MALMESBURY. – “Iemand kom help! Kom help! My pa is vermoor!” Dié angskrete vanaf die masjiet hier het gister die vroeë oggendure se stilte ru verbreek. En dit nogal met die aanbreek van die einde van die heilige maand Ramadaan. Ismail Bassa (74) van Malmesbury en Ziyaad Hidig, ’n Somaliër, is met ’n groot mes vermoor. Bassa se keel is afgesny en Hidig is buite die moskee doodgelem. Faizal (23), Bassa se seun, het ge­reageer toe hy hoor daar is ’n aanval op die moskee. Hy het dadelik daarheen gegaan oor sy dedda daar was. Maar voordat hy nog die moskee kon ingaan, het hy tromp-op in sy pa se moordenaar vasgehardloop. Faizal het gesê: “Ek het probeer om hom te keer sodat hy nie kon wegkom nie. Ons het begin stoei. “Tussen die stoeiery deur het hy my met die mes in my gesig en arm gesteek. “Toe ek omdraai om weg te kom, het hy my in die rug gesteek.” Die killer, ook ’n Somaliese burger, het glo vroeër gemaak asof hy skuiling in die moskee gesoek het. Hy het 01:00 by die moskee aangekom. Bassa en Hidig het glo vir hom plek gegee om te slaap, maar dis nie duidelik wat voor die aanval gebeur het nie. Die aanval het tussen 03:00 en 04:00 gebeur toe die killer net wild onder die aanbidders begin steek het. ’n Inwoner in die omgewing wat weens die konsternasie wakker geword het, het die polisie gebel. Bassa se weduwee, Zainab, het gesê: “Ek is wakker gemaak. Ek het dadelik my kinders gaan wakker maak en hulle het na die moskee gegaan om te kyk wat aangaan.” Nog ’n inwoner wat hom daarheen gehaas het, is Mervy Breda. Hy het verduidelik: “Al wat ek gehoor het, is iemand skreeu: ‘Kom help! Kom help! My pa is vermoor.’ “Ek het my seun gekry om saam met my te gaan. Terwyl ons die aanvaller soek, het iemand geskreeu: ‘Die suspect kom uit!’ “Ek het weggekruip en toe hy verbystap, toe agtervolg ek hom om seker te maak hy kom nie weg nie.” Breda het gesê die polisie het opgedaag en het die aanvaller oor en oor gevra om stil te staan, maar hy het nie geluister nie. “Die polisie het hom selfs met hul karre probeer stop, maar dit het hom aggressief gemaak. “Hy het met sy mes die polisievên attack en daarna gesteek. Ek het met my eie oë gesien die polisie het eers rubberkoeëls gebruik om hom te stop, maar dit het nie gehelp nie.” Die moskee-moordenaar is sowat 200 m verder in ’n oop stuk veld doodgeskiet.