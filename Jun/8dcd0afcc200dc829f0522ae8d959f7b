’N GESIN van Grassy Park is getraumatiseer nadat ’n groep mans hulle in hul huis vasgebind en rot en kaal besteel het. Die voorval het hom Dinsdag 06:40 in 7de Laan, Grassy­ Park, afgespeel. Luidens ’n voice note in Son se besit het die rowers ’n gun op ’n huurder gehou en haar geforseer om die hoofhuis se deure oop te maak. Hulle het toe glo die huurder met cable ties vasgemaak, asook die ma in die hoofhuis en ’n seun. Die voice note verduidelik voorts dat die rowers die huis deursoek het nadat hulle die vroue se ringe van hul vinger afgehaal en wallets en geld gesteel het. Die rowers is toe weg met ’n TV, asook die huurder se Volkswagen Polo. Volgens Amina Davids, ’n bekommerde inwoner, raak dinge al erger in hul gemeenskap. Davids sê rooftogte en kapings raak ’n daaglike ding. Sy verduidelik: “Iets moet dringend in die area gedoen word. Elke dag word mense wat op pad werk of skool toe is, beroof of gekaap. “Ek weet van ’n vrou wat haar teëgesit het teen ’n man toe hy haar probeer beroof het. Die arme vrou het met blou arms daarvan afgekom.” Gisterhet ’n leerder op pad skool toe deurgeloop. “Hy is op die hoek van 14de Laan en Sterretjieweg beroof terwyl hy vir sy vervoer gewag het.” Sy sê daar is met ’n mes teen die seun se kop geslaan. Davids sê al smeek sy dat die polisie veral tussen 06:00 en 08:00 patrolleer, word niks gedoen nie. Kapt. FC van Wyk, ’n polisiewoordvoerder, het die voorval bevestig waarin die gesin beroof is. Hy sê geen arrestasie is tot dusver uitgevoer nie.