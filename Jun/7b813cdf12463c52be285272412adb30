WALLIS se rugbyspan het sy oorwinning oor die Springbokke opgevolg met ’n sege oor Argentinië. Die Drake het die Argen­tyne Saterdagaand in San Juan­ met 23-10 geklop. Nicolás Sánchez het seker gemaak Argentinië neem vroeg die voortou, maar Wallis het die res van die eerste helfte oorheers. Die Argentyne het treurig verdedig en drieë deur James Davies en George North het Wallis met 17-3 die oorhand gegee. Om dinge verder vir Argentinië moeilik te maak, het Rhys Patchell goed na die pale gekorrel. Hy het die tuisspan onder druk gehou en Tomás Lezana se drie laat in die wedstryd was ’n skrale troosprys vir Argentinië. Al het Argentinië lusteloos gespeel, verdien Wallis lof vir sy goeie poging. Die span het beslis beter gespeel as in sy oorwinning die vorige Saterdag oor die Springbokke in Amerika. Teen die Bokke was daar baie ongedwonge foute, maar Wallis het dié slag baie beter afgerond. Gegrond op dié vertoning, kan Wallis dit die komende naweek drie seges in ’n ry maak wanneer hulle Argentinië in Santa Fe pak. Ná die Jaguares se stewige vertonings in die Superrugbyreeks is baie beter spel verwag. Wallis het egter sake by die breekpunte oorheers en goed beplande aanvalle geloods. Puntemakers: Wallis – drieë: James Davies, George North; doelskoppe: Rhys Patchell (2); strafdoele: Patchell (2), Gareth Anscombe. Argentinië – drie: Tomás Lezana; doelskop: Santiago González Iglesias; strafdoel: Nicolás Sánchez.