“BIRTHDAYS is altyd die moeilikste tyd vir ons.” Só verduidelik Cindy Woodward, die mammie van kleine Zahnia, oor hoe hulle die verlede naweek hul oorlede dogtertjie se verjaardag gevier het. Zahnia was maar ses maande oud toe sy op die drumpel van Oujaarsdag 2016 in Ocean View doodgeskiet is. Haar pa, Bradley ­Robyn, is gewond toe hulle in die kruisvuur van strydende bendes beland het. Zahnia het op haar derra se skoot gesit terwyl hulle gewag het dat Cindy van die werk af kom. Die kleinding is in die kop getref en vier ander mense is gewond. Christopher September, Larry Johnson, Tashwill Kriel, Morné May, Simaney Kindo en Mariam Johnson loop tans hof vir die moord op die meisiepop. Zahnia sou verlede Saterdag haar tweede verjaardag gevier het. Haar mammie vertel aan Son dat sy die moeilikste tyd Saterdag gehad het. “Die Vrydagaand net voor middernag het ons ses kerse, vir ses maande, aangesteek. “Saterdag toe ek wakker skrik, het alles my geslaan. “Ek het besluit om musiek aan te sit sodat ek ’n bietjie beter kan voel, maar dit het nie gehelp nie. “Ek het toe besluit om te begin skoonmaak om my mind van dit af te haal, maar ek het net begin huil, want sy was my baby! “Dis veral moeilik omdat Brad ook begin huil het en hy is altyd die een wat sterk is.” Woodward sê sy en haar verloofde, Robyn, het besluit om tog met hul planne voort te gaan. “Ons het beplan om iets kleins met die kinders in die area te hê. “Ons het ook die plek waar sy geskiet is, gaan decorate met balloons en banners. “Almal moet weet dat sy ons engel is. Haar memory leef steeds en sy is steeds in ons harte.” Volgens Woodward het hulle Maandag ’n dagvaarding ontvang om in die saak te getuig. “Dis so frustrating. Ek weet nie hoe ek met dit gaan deal nie. Om in hul gesigte te kyk en ook na hul stories te luister.”