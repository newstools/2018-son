DIE twee vleuels Alshaun­ Bock en Adi Jacobs­ sal plekke ruil vir môre se SuperSport Challenge-wedstryd teen die Boland-Kavaliers in George. Bock skuif na die regtervleuel terwyl Jacobs die linkervleuel-posisie­ sal inneem. Dít is die posisionele veranderinge wat die span se breier, Rynhardt van As, aan sy agterlyn aangebring het vir die stryd teen die Bolanders. Voorlangs het hy die stut Basil Short uit die groep weggelaat. Nou is Sofisa Vukile en Teunis Nieuwoudt die twee nuwe stutte. Le Roux Baard behou sy haker-posisie. Die Arende het tot dusver as ’n hegte eenheid gespeel en met tuisvoordeel gaan hulle baie moeilik op Outeniquapark geklop word. Dié spanne is in helse stryd gewikkel vir ’n plek in die halfeindstryd van die SuperSport Challenge. Albei spanne staan op 19 punte ná 6 wedstryde. Die Bolanders het ’n beter gemiddelde en staan die tweede plek vol. Die Bolanders het Saterdag in Worcester gelykop (24 elk) teen die Westelike Provinsie gespeel. Die Arende het op hul beurt die Grens-Bulldogs met 24-17 geklop. Die WP staan met 32 punte stewig boaan die puntelys in die Suid-streek van die kompetisie. Randall Modiba, Boland se breier, het intussen sy spelers geloof vir hul uitmuntende vertoning teen die WP. Hy het sy troepe gevra om dié vertoning môre in die Suid-Kaap teen die Arende te herhaal. Die SWD-span is: Leighton Eksteen, Adri Jacobs, Tyler Fisher, Marlou van Niekerk (k), Alshaun Bock, Robbie Petzer, Johan Steyn, Davon Raubenheimber, Nicolaas Immelman, Wayne Wilschut, Cornell Hess, Wiehan Hay, Vukile Sofisa, Le Roux Baard, Teunis Nieuwoudt. PLAASVERVANGERS: Jacques Vermaak, Lux Koza, Dewald Dekker, Ruben Schoeman, Janneman Stander, Kirsten Heyns, Ganfried May.