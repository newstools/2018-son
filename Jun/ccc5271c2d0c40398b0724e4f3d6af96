STRAND. – ’n Moord is Maandagaand in ’n berugte straat hier gepleeg. Brian van Wyk (25) is in Jacobsstraat geskiet. Hy het op die toneel gesterf. Die polisie sê Van Wyk is op ’n kort afstand in die gesig getref. Na verneem word, doen dwelmsmokkelaars flink sake in dié straat. Verskeie jong mense is al daar doodgeskiet. Die polisie sê hulle soek na twee aanvallers. Die moordenaars het glo hood­ies gedra. Geteister ’n Enkele koeëldoppie is op die toneel gevind. Gebiede in die Strand word die laaste tyd deur bendegeweld geteister. Dis hoofsaak weens dwelmhandel. Die gebied is die afgelope drie weke egter baie stil nadat die polisie verskeie verdagtes gearresteer het. Die polisie het intussen spesiale eenhede ontplooi in die gebied waar die jongste moord gepleeg is.