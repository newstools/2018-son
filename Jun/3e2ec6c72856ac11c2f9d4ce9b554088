DIE Warriors het ’n groot verantwoordelikheid om sy jong talent verder te ontwikkel. Dít is hoe die Oos-Kapenaars se afrigter, Rivash Gobind, oor die hope belowende spelers in die streek voel. By Krieket Suid-Afrika (KSA) se toekennings die naweek in Johannesburg was dit duidelik dat die Oos-Kaap van die land se belowendste spelers in sy geledere het. Matthew Breetzke is as die o. 19-speler van die jaar aangewys en Sinethemba Qeshile is as die beste speler by die Khaya Majola-week aangewys. “Vir die Warriors is dit ’n baie goeie ding dat ons groot verteenwoordiging by die nasionale o. 21- en o. 19-span geniet. “Ons is in ’n gelukkige posisie met sulke spelers by ons, maar moet sorg dat daardie spelers se spel verder groei,” het Gobind verduidelik. “Qeshile het in die laaste wedstryd van die seisoen vir ons gespeel. Dit was een van die beste eersterangse debuutwedstryde wat ek nóg van ’n 19-jarige gesien het.” Met Breetzke het dit minder goed gegaan. Hy het in 3 eersterangse kolfbeurte vir die Warriors altesaam net 34 lopies aangeteken. Volgens Breetzke was dit egter vir hom ’n leerproses waarmee hy steeds besig is. “Op o. 19-vlak het ek meestal in die korter formate gespeel. Vir die Warriors is ek aan ’n ander soort druk blootgestel.” Breetzke wil sy vaardighede nou by die Suid-Afrikaanse Akademie verder slyp. Hy glo ook hy sal baie leer wanneer hy saam met die Akademiespan later vanjaar in Sri Lanka gaan toer.