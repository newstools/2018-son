PLEKS daarvan dat sy by die huis herstel ná ’n oogoperasie, lê sy ná twee maande steeds in die Tygerberg-hospitaal. Anna de Bruin (65) van Klapmuts lyk asof haar liggaam gebrand is en dis oortrek van blase en blou merke. De Bruin se versorger by wie sy woon, Hendrieka Pietersen, sê toe hulle De Bruin ’n week ná die operasie gaan besoek, het hulle dié skokkende ontdekking gedoen. Pietersen sê De Bruin het soos ’n mummie in die mov­ies gelyk met ál die verbande om haar lyf. Sy vertel: “Ons het begin bekommerd raak, want die hospitaal het nie laat weet ons moet haar kom haal nie. “Hulle het gesê hulle gaan ’n SMS stuur, maar toe ons dit nie kry nie, het ons besluit om te bel. “Eers toe ons bel, het hulle gesê dat ons dringend moet kom, want ouma se bloeddruk styg die hele tyd. “Hulle het ons ook gevra of haar doodsgenootskap op datum is. “Ek kon nie verstaan hoekom hulle so iets sou vra nie, maar toe ons daar kom, toe lyk dit asof sy deur ’n vuur is. “Dit het gelyk asof sy ’n jumpsuit aan het, so stokstyf was haar lyf van die verbande.” Pietersen sê sy het De Bruin skaars herken en het die verpleegsters gevra: “Is dit ouma Anna wat daar lê? “Hoekom lyk sy dan asof sy verbrand is?” Pietersen sê toe het hulle aan haar verduidelik De Bruin het dalk ’n allergiese reaksie gehad, maar hulle is nog nie seker nie. Sy sê: “Ek het vir hulle gesê dit kon nie moontlik wees nie en dat ouma altyd alles saam met ons geëet het – selfs soutvis.” By Son se besoek gister aan De Bruin het sy omtrent gekla dat sy onder pyn is. De Bruin sê: “My stêre is nog so seer. “Hulle kan nie vir my sê wat makeer my nie. Ek moet seker nou self weet. “Hulle sal my seker huis toe stuur wanneer ek eendag gesond is.”