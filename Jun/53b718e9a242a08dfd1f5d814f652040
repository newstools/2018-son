DIE Mountweg-polisie­groepering (cluster) het die naweek groot welslae teen misdaad in die Baai behaal. Kol. Priscilla Naidu, ’n polisie­woordvoerder, sê ’n 19-jarige­ man is in die hospitaal nadat hy Saterdag omstreeks 01:15 in die kop geskiet is. Naidu sê polisiebeamptes wat op die toneel was, sê die tiener het in die straat langs Ferreira’s Grounds in Kleinskool gelê. Naidu sê die omstandig­hede rondom die skietery is onbekend en dat weinig besonderhede­ daaroor nog beskikbaar is. Die polisie ondersoek ’n saak van poging tot moord en doen ’n beroep op gemeenskaps­lede wat enigiets weet oor die voorval om hulle te help om die skieter of skieters op te spoor. Ook Saterdag is twee verdagtes gearresteer enkele minute nadat hulle wieldoppe van ’n polisievoertuig gesteel het. Polisiebeamptes het vinnig gereageer nadat ’n lid van die polisie se forensiese eenheid bystand oor die radio versoek het. Naidu sê dié lid van die forensiese eenheid het ’n misdaad­toneel in Beach Road­, Humewood, ondersoek. Toe hy omstreeks 13:40 na sy voertuig teruggekeer het, het iemand hom ingelig dat twee mans die wieldoppe van sy voertuig gesteel en in ’n VW Microbus weggery het. Afgetrek Die forensic het toe die rigting gevolg waarin gesê is die diewe gery het en ook bystand oor die radio versoek. Die lede van die Humewood-misdaadvoorkomings- en K9-eenheid en blits­patrollie het help soek. Die wetstoepassers het die Microbus op die N2 gewaar en dit afgetrek. Die wieldoppe is by die drie verdagtes (36, 41 en 47) gevind. Hulle is gearresteer en is in aan­houding op aanklagte van diefstal uit ’n motor en die besit van vermoedelik gesteelde eiendom. Enkele ure ná ’n skiet­voorval Vrydag in Japtha­straat in Booysenpark is ’n verdagte gearresteer. Naidu sê die slagoffer en ’n ander man (albei 21) het omstreeks 17:00 in die jaart van ’n huis in Nortjiestraat gestaan. Hulle het twee mans in die straat sien stap, albei bekend aan hulle. Een van die mans het ’n vuurwapen uitgepluk en op die huis van ’n vermeende bendelid gevuur. Toe die mans in die jaart op hulle skree, is ook op hulle gevuur. Een van hulle is in die been getref. Kort ná dié skietvoorval het lede van die polisie se sigbare ingrypingspan teen bendes die gebied deursoek vir die verdagtes. Een van hulle is in sy huis in Vastrap gearresteer. Die polisie soek nog na die ander verdagte. Die 38-jarige man sal na verwagting vandag in die Baaise landdroshof verskyn op ’n aanklag van poging tot moord.