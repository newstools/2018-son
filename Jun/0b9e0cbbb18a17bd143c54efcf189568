HY IS nog net 12 jaar oud, maar sy beweerde blatante rassisme dryf sy skoolmaats teen die mure uit. En só erg is die dinge wat hy glo kwytraak, ouers van leerders in die Laerskool Temperance Town in Gordonsbaai sê hulle kan nie langer hieroor stilbly nie. ’n Ouer sê haar 10-jarige dogter is sedert gr. R saam met dié seun op skool. Sy is nou in gr. 4. “My kind het diep ongelukkig by die huis aangekom en gesê die klong het gesê sy is ’n k*ff*r en ’n h*tn*t. Asof dít nie erg genoeg was nie, het hy ook gesê sy number two is net so swart soos haar gesig.” Die mammie sê sy is dadelik skool toe en het daarop aangedring dat die klong aangespreek word. “Daar moes ek egter hoor hulle sukkel al lank met hierdie klong. Hy is al 12 jaar oud. Ek weet nie wat soek hy saam met my kind in ’n klas nie. “Daar is ook al hoeveel dissipli­nêre verhore gereël, maar sy ouers steek eenvoudig nie uit nie.” Die mammie sê die kind het haar dogter se entoe­siasme vir skool gekelder. “My kind was op ’n tyd baie lief vir skool. “Ons moes haar oor en oor ver­seker daar steek geen waarheid in wat daardie kind gesê het nie. “Die skool wil nou te kenne gee dat hy ná die eksamen nie meer daar skoolgaan nie, maar dit los nie die probleem op nie. “Hy gaan mos net by ’n ander skool weer rassisties wees.” Nog ’n mammie sê dieselfde klong het in Maart haar dogter voor die bors geslaan en haar ook die k-woord toegesnou. “Ons sit nou nog met die doktersrekening, wat nie die skool of sy ouers wil betaal nie. “Ek was eenkeer by ’n dissiplinêre verhoor waar sy ma teenwoordig moes wees, maar dié sê toe vir ’n onderwyser sy gaan nêrens heen nie en smyt toe die foon neer.” Bronagh Hammond van die Wes-Kaapse onderwysdepartement sê hulle sien die aantygings van rassisme in ’n ernstige lig. Volgens haar het hulle eers hierdie week bewus geraak van die bewerings. “Die betrokke leerder is reeds weg by die skool. Die skool het die relevante dissiplinêre prosedures gevolg. Die leerder is toegelaat om terwyl hy geskors was, sy eksamen af te lê. “Hy (die leerder) gaan nie terugkeer na die skool nie, want sy ma het aangedui hulle gaan trek.” ’n Opvoedkundige sielkundige, Quinton Adams, sê rassisme is ’n vorm van emosionele teistering. “Dit is ’n wapen en vorm deel van blatante boeliegedrag,” sê Adams. “Só ’n mens se doel is om jou te verneder en te isoleer.” Volgens Adams word rassisme baiekeer as ’n beskermings­meganisme ingespan. “Hierdie seun het dalk bedreig gevoel by die skool omdat hy alleen daar was. “Dit is belangrik om te onthou niemand word ’n rassis gebore nie. “Dit is iets wat jy nie net by die huis aanleer nie; dit kan ook ’n historiese aanloop van ver­hewendheid hê.”