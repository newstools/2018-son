TERWYL die Boland-Kavaliers die blitsige vleuel Sergio Torrens terugverwelkom, sal Griekwas die kwarteindstryd Saterdag in Kimberley sonder Enver Brandt moet klaarkom. Brandt, voorste driedrukker (11) in die SuperSport Challenge, sukkel tans met ’n enkelbesering en sal eers vir die Curriebeker vir die Poubloues gereed wees. Torrens het die Bolanders se laaste twee wedstryde misgeloop en sal beslis die Kavaliers se slaankrag agterlangs versterk. Torrens en sy spanmaat Charles Mayeza het albei ses drieë tot dusver in vanjaar se veldtog aangeteken. Die senter Edwin Sass is ook gereed, terwyl die span se kaptein, Zandré Jordaan, ook aangedui het hy is fiks. Randall Modiba, breier van die Kavaliers, sê sy span weet beslis wat hulle in die Diamantstad kan verwag. Modiba sê: “Dit is verblydend om van jou staatmakers terug te hê. Ons weet wat om te verwag en het goed vir die kragmeting voorberei. “Die plan was altyd om ons beste spelers vir die uitspele beskikbaar te hê.” Dit is gister bekend gemaak dat die Westelike Provinsie se kwarteindstryd teen die Vrystaat XV Sondag op die Green Point Track in Kaapstad gespeel sal word. Die kragmeting sal reeds 14:30 afskop, met die WP se Superliga A-spanne Valsbaai en SK Walmers wat in die voorwedstryd in aksie sal wees (12:30).