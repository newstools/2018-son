HUIDIGE en voormalige werknemers van die Paarlse drankreus KWV sê hulle soek al die geld wat hulle toekom. Sowat 200 van die werkers het die afgelope naweek in Paarl bymekaargekom om hul on­tevredenheid uit te spreek oor die KWV Employee Em­power­ment Trust (Keet). Dividende van derduisende rande is ter sprake. Die herrie gaan oor dividende wat Keet aan sy werkers en voormalige werkers moet betaal. Keet is in 2004 op die been gebring om voorheen benadeelde werknemers ’n aandeel in die maatskappy te gee. Dit sluit ook werknemers in wat die maatskappy as gevolg van afleggings verlaat het. Die ongelukkige werkers se verteenwoordiger en prokureur, Duncan Korabie, stem saam dat die mense nie regverdig behandel word nie. “Die trust is vir hul benefit daar gestel en die geld behoort aan hulle, niemand anders nie. “Die maatskappy moet die probleem regmaak of geld uit die trust beskikbaar stel. “As die maatskappy nie wil help nie, sal ons die saak hof toe vat.” Volgens die begunstigdes is hulle nie veronderstel om belasting op hul dividende te betaal nie omdat dit tax exempt is en die trust aanspreeklik is daarvoor. Maar volgens die beguns­tigdes is hul laaste uitbetalings van R30 000 met R8 000 belas. Hulle is toe self na Sars toe om uit te vind wat aan die gang is. Daar is hulle glo meegedeel Broad-Based Black Economic Empowerment- dividende is nie belasbaar nie. Volgens een van die begunstigdes, Mario Cupido, is mense ontevrede omdat hulle nie regtig weet wat met Keet aangaan nie. Mario het gesê: “Ons weet nie eens wat die waarde van ons trust is nie. Die Food and Allied Workers Union (Fawu)­ het ons in die trust verteenwoordig, maar daar was ongelukkigheid oor die rep. Ons het hulle vervang met die National Union of Food Beverage Wine Spirits and Allied Workers.” Hy beweer die Fawu-rep, Llewellyn Cupido, is ’n “boereboetie” en dat hy nie ’n mandaat van die werkers gekry het om hulle te verteenwoordig nie. Claredene Kriel sê sy is verlede jaar geretrench en voel ongelukkig oor hulle mislei word. “Ek moes al twee keer R10 000 ontvang, maar het R8 000 en toe R5 000 ontvang.” Llewellyn wou nie kommentaar lewer nie. Fawu se provinsiale sekretaris, Me­shack Ntechane, sê Llewellyn is afgedank omdat hy nie die werkers verteenwoordig het nie. “Ons gaan by KWV uitvind of hy nog op die trust sit en indien wel, waarom. Hy werk nie meer vir ons nie,” het Ntechane gesê. Keet het in sy reaksie gesê altesaam 224 lede behoort nog tot die trust. Volgens Muriel Loftie-Eaton, wat namens Keet gepraat het, moet begunstigdes ingevolge belasting­wette self betaal. Loftie-Eaton het ook gesê Fawu speel geen rol meer in die trust nie. “Die trustees kommunikeer gereeld met die beguns­tigdes oor die stand van sake in die trust,” het Loftie-Eaton bygevoeg.