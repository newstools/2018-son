’N GROEP jong mense het Saterdag op Jeugdag gewys daar steek meer in vandag se jeug as om sleg te wees. Die groep, meestal van Mitchells Plain, het ’n antie en haar gesin se lewe verander wat alles in ’n verwoestende brand verloor het. Die Cape Flats Stance crew het in samewerking met die Grillfather-restaurant in Mitchells Plain ’n park-off georganiseer vir die goeie doel om die antie te help. Elizabeth Poggenpoel (65), van Lentegeur in Mitchells Plain, het Saterdag met oë vol trane voor die jong mense gestaan toe sy hoor wat hulle vir haar en haar gesin gedoen het. Poggenpoel en haar gesin van agt het so twee weke gelede alles verloor toe haar huis afgebrand het. Net die klere wat hulle aangehad het, het oorgebly. Gelukkig is niemand in die brand beseer of gedood nie. Die gesin moet egter nou van voor af met hul lewe begin en ’n lang, swaar pad wag op hulle. Maar Saterdag het die jeug dié pad ligter gemaak. Poggenpoel sê: “Ek is vol emosies. Ek kan steeds nie glo dat al dié mense uitgekom het om my gesin te help nie. “Ek is so dankbaar vir die jong mense. Ek ken hulle nie eens nie, maar kyk wat doen hulle vir ons.” Gedurende Saterdag se event het die jong mense ’n klomp donasies van klere, groceries, meubels en ander huishoudelike items ingesamel om die gesin se lewe weer bietjie op track te kry. Kyle “Bad Panda” Booysen, een van die organiseerders, verduidelik die doel van hul motorklub is om terug te gee aan die gemeenskap. “Toe ons van die gesin se lot hoor, het ons onmiddellik ons enjins aan die rol gesit. “Almal wat vandag hier betrokke is, het dit uit die goedheid van hul hart gedoen. “Ons motorklub is gestig om ons gemeenskap te help. “Dis tyd dat ons gemeenskap se jeug ook ’n bietjie in ’n goeie lig beskou word.” Zubair “Vetkop” Farmer, ook ’n organiseerder, sê hulle het op die park-off besluit omdat dit heelparty jong mense se aandag sal trek. “Mense dink altyd sleg as jy ’n vinnige kar ry wat gemod is. “Ons gebruik ons liefde vir karre om ander te help.” The Grillfather, wat die hoofborg was, was ook vol honger mense wat die geleentheid kom ondersteun het. Die organiseerders bedank al die motorklubs, mense wat donasies gemaak het en almal wat die event ondersteun het. Booysen het die dag as ’n groot sukses beskryf.