TWEE klubrugbyspelers gaan die geleentheid gebied word om Pro14-kontrakte by die South­ern Kings los te speel. Hulle is die Gold Cup-sterre Clinton Wagman (Selkirk RFC in Skotland en Progress RFC in George) en Thierry “Dash” Kuate­ (College Rovers). Dié twee het hulle gister vir ’n proeftydperk van twee weke by die Baaise franchise aangesluit. Wagman is ’n vleuel wat kan spog met ervaring op provinsiale vlak by die SWD-Arende sowel as die Leopards. Kuate is van Kameroen. Dié stut was onlangs ’n lid van die Sharks se Curriebekerspan. Hy was in 2015 ook ’n lid van die groep Waratahs, maar is nooit speelkans daar gebied nie. Lank Die Kings se breier, Deon Davids, sê dié twee spelers is uitgesonder danksy hul spel in die afgelope Gold Cup. Hoewel dit nog lank is voordat die Pro14-seisoen begin, lyk dinge­ nie goed vir die Kings nie, aangesien hulle minstens nog 10 spelers moet werf. Daar is tans net ’n groep van 29 bevestigde spelers. Dié twee klubspelers is dus nog net die eerstes van die nuwe spelers.