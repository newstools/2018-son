DIT het gevoel of wurms uit haar kop wou klim. Dís wat met die moeder van ’n bruid gebeur het toe sy net nice wou lyk op haar dogter se groot dag. Maar die haar-dye het ’n ander plan met Mary van Harte (62) gehad en eindelik die bruilof vir haar totaal gespoil. Van Harte vertel die afgelope Saterdag se troue was vir haar ’n fiasko. Sy moes maar met ’n smile deurdruk en haar pyn wegsteek terwyl dit op haar kop gewoel het. Met Son se intrapslag vertel Van Harte: “Dit het my ’n moerse kopseer gegee.” Van Harte het ’n baie goeie rede gehad om haar grys kop swart te dye. Dit was haar dogter se troudag en sy wou op haar beste lyk. Sy het op die troudag die dye Mera Go Black gekoop. Sy vertel: “Ek het die mixture aangemaak en aan my hare gesit. “Ek het gewag totdat my hare die dye vat en dit sommer twee keer uitgespoel en toe gestyle. “Ons is toe later troue toe. Ek was nog heel fine totdat ek later in die dag so ’n snaakse gevoel op my kopvel gekry het.” Van Harte sê gedurende die bruilof moes sy ’n tjommie vra om te check wat op haar kop aangaan, maar die tjommie kon niks fout vind nie. Sy vertel van die nare ondervinding: “Toe ons by die saal kom vir die recep­tion, toe voel ek daar vorm knoppe op my kop. Dit het erger geraak en ek besef toe dis blase.” Die hele troue het vir die bruidsmoeder verbygegaan met ’n ongemak oor haar kopvel en hare. Teen Sondag het dit gelyk of sy die Saterdag in ’n helse pub fight betrokke was en nie by ’n troue nie. Haar hele gesig was dik geswel en sy kon kwalik deur haar oë sien. Deur haar skrefie-ogies kon sy wel in horror die span blase op haar kopvel sien. “Dit het gelyk of ek in ’n fight was. Ek het nooit besef dat dye so gevaarlik kan wees nie,” sê sy. Maandag het Van Harte by die apteek iets vir allergieë gekry, maar dit het nie gewerk nie. Die volgende ag is sy hospitaal toe vir nog mediese hulp. “Die medikasie wat ek by die hospitaal gekry het, het darem gouer gehelp. Ek voel nog nie heeltemal lekker nie, maar ek lyk baie beter.” Van Harte sê sy wil net die verskaffer van die produk inlig oor die reaksie wat sy ervaar het. Sy vermoed daar is dalk iets fout met die produk en wil hê hulle moet ondersoek instel. Omdat sy meer as 12 jaar die produk Wella Go Black gebruik het, het sy gedink die Mera Go Black is ’n nuwe produkreeks wat sy kan toets. Van Harte kan dit nie oor haar hart kry dat sy voort­aan nie nou meer haar hare kan dye nie. Die maatskappy Amka Products verskaf Mera­produkte. Volgens hul marketing manager, Jared Dallas, is die produk wat Van Harte gebruik steeds dieselfde. Dis net die verpakking en naam wat verander het. Voorheen was dit Wella; nou is dit Mera. Dallas sê: “Ons is bly haar geval is onder ons aandag gebring. “Ons wil haar graag kontak om te sien hoe ons haar kan ondersteun.” Dallas verduidelik dit kan moontlik wees dat Van Harte ’n allergiese reaksie ervaar het. “Dit gebeur baie dat mense­ jare lank dieselfde produk gebruik en skielik allergies raak daarvoor. “Dis waarom ons mense aanmoedig om die gebruiksaanwysings te lees en die produk eers te toets voordat dit gebruik word.” Dallas se raad is dat Van Harte onmiddellik moet stop om haar hare te dye en eers professionele advies moet inwin. 