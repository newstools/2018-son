ARME Colin Ackermann. Dié staatmaker-kolwer van die Warriors het die naweek in Leicester so byna sy eerste 200-tal in eersterangse krieket aangeteken. Hy het 196* lopies vir die Engelse graafskap Leice­stershire teen Mid­dle­sex gemoker. Wat dit nog erger vir Ackermann maak dat hy nie die mylpaal bereik het nie, is die feit dat hy nie meer kolfmaats gehad het nie. Hy was onoorwonne toe Leicestershire in sy eerste beurt almal uitgehaal is. Ackermann se 196 (25x4, 2x6) is sy hoogste eersterangse telling. Hy kan nou met 16 eersterangse 100-talle en 36 vyftigtalle spog. Sy groot beurt is goeie nuus vir die Warriors vir die volgende Suid-Afrikaanse seisoen. Die Warriors beskou Ackermann as ’n uiters waardevolle speler en het moeite gedoen om dié Kolpak-speler se dienste te behou. ’n Paar seisoene gelede was die Warriors se afrigter destyds en nou die Proteas se hulpafrigter, Malibongwe Maketa, gefrustreerd daarmee dat Ackermann nie ware groot beurte gespeel het nie. Ackermann het hom dikwels goed ingegrawe, maar het dan sy paaltjie verloor sonder om ’n honderdtal aan te teken. Die afgelope jaar het hy egter met honderdtalle vir die Warriors en in graafskapkrieket gewys hy kan daardie groot beurte speel. Leicestershire het sy ­game­ teen Middlesex met net een paaltjie verloor. Die Warriors se ander Kolpak-speler, Simon Harmer, het 4/78 en 1/78 vir Essex ingeoes, maar het met 301 lopies teen Nottinghamshire verloor.