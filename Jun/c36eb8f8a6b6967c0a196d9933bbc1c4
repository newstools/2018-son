ANDILE Lungisa, ’n ANC-raadslid van die Nelson Mandelabaai-metro, was Vrydag in Durban een van verskeie sprekers wat ’n boodskap van bemoediging aan oudpres. Jacob Zuma gelewer het. Lungisa het in ’n toespraak sy steun aan Zuma getoon. Zuma het Vrydag vlugtig in die Durbanse hooggeregshof verskyn op aanklagte van bedrog, korrupsie en geldwassery saam met die Franse wapenmaatskappy Thales. Die saak is tot 27 Julie in die Pietermaritzburgse hooggeregshof uitgestel. Lungisa het ná Zuma se hofverskyning op ’n rally gepraat . Hy het “white monopoly capital” en die “wit media” geblameer vir die kritiek teen Zuma. “Hulle wil comrade Jacob Zuma doodmaak,” het Lungisa gesê. “Ons is hier as die massas in die land en ons gaan Jacob Zuma verdedig.” Volgens Lungisa het hulle dit in Pretoria en Polokwane gedoen en hulle gaan dit nou ook doen. Hy het bygevoeg dat hulle aandag aan die grondkwessie moet gee. Weerstand Lungisa het gesê grond gaan nie aan die skare armes teruggegee word nie, maar deur ’n grondwetlike wysiging. “Grond in die land is in oorloë geneem. “Ons mense het oorloë van weerstand geveg. “As ons dink grond in die land gaan vreedsaam oorgegee word, speel ons, Comrades. “Ons moet kragdadig wees oor die kwessie van grond. “Ons moet die grond in die land met dwang vat sonder om toestemming te vra,” het Lungisa afgesluit. Die saak hou verband met ’n voorval op 27 Oktober 2016 toe ’n vergadering van die Nelson Mandelabaai-metroraad in chaos gedompel is. Lungisa het Rano Kayser, die voormalige burgemeesterskomiteelid vir paaie en vervoer, met ’n glasbeker oor die kop geslaan. Verlede maand is borgtog van R10 000 aan hom toegestaan hangende die uitslag van sy aansoek om verlof tot appèl.