’N SKIETVOORVAL by die Joe Slovo taxi rank het die lewe van een persoon geëis. Vier ander mense is ook in die skietery gewond. Die voorval het gister 07:00 op die hoek van Democracy- en Freedomstraat in Milnerton plaasgevind. Volgens die polisie is lede van die Milnerton-polisie uitgeroep ná ’n skietvoorval by dié taxirank. Die inligting wat die polisie ontvang het, is dat ’n onbekende wit Quantum-minibustaxi by die taxi rank stilgehou het. Daar word beweer dat vier onbekende mans uit die taxi geklim en randomly op die mense by die rank begin skiet het. ’n Polisiewoordvoerder, kapt. FC van Wyk, sê hulle het taxi-eienaars, bestuurders en ’n omstander gewond. “Een taxi-eienaar het homself na ’n nabygeleë hospitaal gery en die ander is per ambulans en met privaat vervoer na die hospitaal geneem,” het Van Wyk gesê. Moordsaak Van Wyk het bevestig dat die een slagoffer later in die hospitaal gesterf het weens beserings. ’n Moordsaak, asook ’n saak van poging tot moord, is vir ondersoek geregistreer. Verlede maand is nege moorde en drie gevalle van poging tot moord aangemeld. Al die voorvalle is verwant. Een van die moorde wat opslae gemaak het, is dié van die Delf taxibaas Nazeem Daniels, wat doodgeskiet is. Daniels was aan die voorpunt van onderhandelinge tussen die polisie en ander taxiverenigings toe taxibestuurders en eienaars geweier het om te werk. Hulle het vir hul lewe gevrees nadat twee taxidrywers in Delft doodgeskiet is. Hulle het beweer dat taxi­drywers en eienaars van die Cape Amalgamated Taxi Association (Cata) probeer het om die Delft-gebied oor te neem. Intussen sê Besuthu Ndungane, ’n woordvoerder van die Congress of Democratic Taxi Associations (Codeta), dat hy op inligting van die polisie wag voordat hy enige kommentaar kan lewer op die skietvoorval by die Joe Slovo taxi rank. “Al die inligting wat ek tot dusver gekry het, is gebaseer op rumours. “Ek kan nie kommentaar lewer op inligting wat op rumours gebaseer is nie,” het Ndungane gesê. Ndungane kon ook nie bevestig wat die motief vir die skietery was en of die mense wat geskiet is, lede van Codeta is nie.