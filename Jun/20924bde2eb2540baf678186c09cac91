JORDIE Barrett, talentvolle jonger broer van die All Black-losskakel Beauden, het hom straks uit die Kiwi’s se eerste toets teen Frankryk verdwaal. Die All Blacks kom Saterdag in Auckland teen die Hane te staan. Stuff.co.nz het gister berig Barrett het Sondag omstreeks 05:00 in Dunedin saam met ’n vriend verkeerdelik by twee vroue se woonstel ingestap. Die 21-jarige speler van die Hurricanes het in ’n verskoning aan die media gesê hy was nie dronk toe die voorval plaasgevind het nie. Die vroue het die polisie gekontak om Barrett en sy vriend van die woonstel te verwyder. Dié voorval plaas Barrett nou in ’n moeilike posisie wanneer Steve Hansen, All Black-afrigter, ’n span vir die eerste toets teen die Franse aankondig. Hansen het ook die jong All Black vir sy fout geroskam. Volgens Hansen was dit nie ’n “goeie professionele besluit” deur Barrett nie. Ek dink almal sal saamstem dat dit ’n fout was,” het Hansen gesê. “Die ander fout is dat hy nie baie professioneel opgetree het in die voorbereiding vir ’n toets nie en ons sal daaroor moet gesels.” Hansen, ’n voormalige cop, sê die inwoners van die woonstel het die regte ding gedoen deur die polisie te bel.