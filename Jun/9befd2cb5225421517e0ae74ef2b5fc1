DIE Suid-Afrikaanse agentskap vir maatskaplike sekerheid (Sassa) moet die manier waarop hy met begunstigdes kommunikeer, drastiese verbeter. Hy moet ook duidelik maak hoe en watter dienste by betaalpunte gelewer word, sê die provinsiale parlement se staande komitee vir gemeenskapsontwikkeling. Dié komitee het op Dinsdag 5 Junie ’n verrassingsbesoek afgelê by die Bel­thorn-gemeenskapsaal in Athlone. Hulle het met ’n skok agtergekom nie al die begunstigdes wat by die saal was, het geweet van die naderende veranderinge oor Postbankkaarte en ander verwikkelinge nie. Uitdagings Die voorsitter van die staande komitee vir gemeenskapsontwikkeling en lid van die Wes-Kaapse parlement, ­Lorraine Botha, sê in ’n verklaring Sassa moet die manier waarop beguns­tigdes by betaalpunte gehelp word, dringend bespreek. “Ek gaan Sassa na die staande komitee nooi om te verduidelik hoe hy die uitdagings gaan pak wat begunstigdes by die betaalpunte ondervind, asook hoe hy gaan verseker dat hy die deadline, wat in September is, gaan haal. “Sassa kan nie net via sy website met begunstigdes kommunikeer nie. Hy moet ook via plaaslike koerante en radiostasies aankondigings doen.”