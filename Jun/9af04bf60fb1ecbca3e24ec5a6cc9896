TWEE oud-Proteas sal die hoofafrigter van die War­rior-krieketspan, Rivash Gobind, in die komende seisoen bystaan. Mfuneko Ngam en Shafiek Abrahams word nou by die Oos-Kapenaars se onder­steuningspan betrek. So het Mark Williams, uitvoerende hoof van die War­riors, gister by St. George­park in Port Elizabeth bekend gemaak. Beserings Ngam is as hulpafrigter aangestel en Abrahams as ’n tegniese raadgewer. Abrahams is ’n voormalige nasionale keurder en het in 2000 sy enigste eendaagse wedstryd (ODI) vir Suid-Afrika gespeel. Ngam het drie toetse in 2000 en 2001 gespeel voordat beserings sy loopbaan kortgeknip het. Hy het hom daarna toe­gespits op afrigting en was die afgelope nege jaar hoof van die krieketakademie van die Fort Hare-Universiteit. Ngam sê: “My aanstelling is ’n groot eer vir my. “Ek is baie opgewonde daaroor om die spelers te help om hul spel te ontwikkel.” Die Warriors het ook hul groep spelers vir volgende seisoen bekend gemaak. Simon Harmer en Colin Ackermann, die Kolpak-lede, sal weer vir die Warriors speel. Daar was onsekerheid of Krieket Suid-Afrika (KSA) tot die salarisse van die Kolpakspelers sal bydra, maar Wil­liams sê die Warriors het in elk geval hul eie planne beraam om dié spelers te behou. Die ervare Colin Ingram is nie weer gekontrakteer nie, maar Gobind sê hy kan wel ingespan word as hy beskikbaar is. Ingram speel in ODI-reekse in Enge­land en Australië. Dis moeilik vir die Warriors om hom te kontrakteer omdat hy ongereeld beskikbaar is. Tladi Bokako is nou by die Cape Cobras, maar die res van die spelers is dié van laas seisoen. Gobind sê hy is hoogs in sy skik met die groep en hy is bly die kerngroep is behou. ) Die Warrior-groep is: Andrew Birch, Jon-Jon Smuts (k), Aya Gqamane, Basheer Walters, Anrich Nortjé, Gihahn Cloete, Clyde Fortuin, Mohammed Vallie, Simon Harmer, Colin Ackermann, Sinethemba Qeshile, Sithembile Langa, Lutho Sipamla­, Eddie Moore, Matthew Breetzke, Sisanda Magala, Christiaan Jonker en Le­siba Ngoepe.