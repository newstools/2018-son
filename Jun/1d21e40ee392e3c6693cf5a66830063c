DIT is van die allergrootste belang dat die Bulls môre so gou as moontlik momentum kry. Só sê die kaptein, Han­dré Pollard, oor sy span se wedstryd teen die Sunwolves in Singapoer. “Ons momentum en ritme moet bitter vinnig kom. Dit kan deurslaggewend wees. “Ons het ’n rukkie nie as ’n span saam gespeel nie, maar dit behoort nie ’n probleem te wees nie. Ons ken mekaar se spel en selfs die spelers wat van beserings terugkom, het al in die reeks gespeel. “Die wedstryd bly egter ’n groot uitdaging, want die Sunwolves het hulle al deeglik laat geld”, het Pollard gesê. Hy meen alles hang egter van hulle af hoe graag hulle die oorwinning wil hê. Die Sunwolves het die Bulls verlede jaar in Singapoer met 21-20 verras en sal dus oorgehaal wees om dié sege te herhaal. Die Bulls het boonop ’n vrot rekord in oorsese wedstryde. Hulle sal dus vir geen oomblik die tuisspan kan onderskat nie. Konstant Die afrigter, John Mitchell, sê dis lekker om terug in die reeks te wees. “Ons het ’n goeie breek gehad en sodoende tyd gehad om elemente uit te sorteer wat nie konstant reg uitgevoer is nie.” Die Bulls het nog ’n geringe buitekans om tot die reeks se uitspeelwedstryde deur te dring. Hulle moet hul oorblywende wedstryde almal met ’n bonuspunt wen en moet dan ook hoop dat van die ander spanne uitslae sal behaal wat hul aanspraak sal versterk. Die Bulls speel op 7 Julie teen die Jaguares op Ellispark voor hulle die Lions die daaropvolgende naweek op Ellispark pak.