DIE watersituasie by ’n huis in Hislopstraat in Gelvandale in die Baaise noordelike gebiede raak net ál erger. Son het laas berig dat inwoners van onder meer Hislopstraat verskriklik sukkel met die water wat van onder die grond uit borrel en in hul erwe opdam. Marlon Daniels, raadslid van die Patriotic Alliance, sê: “Met die Groeps­gebiedewet is huise in Gelvandale gebou sonder ’n behoorlike omgewingsevaluering. “Die huise hier is op fonteine gebou. Die Laerskool Fontein in McManus-singel ook.” Dit het die gevolg dat die huise wat hier gebou is, konstant onder nattigheid is. Ashlyn van Wyk (32) en haar man, Denver Sampson (36), van Hislopstraat gaan die ergste gebuk onder die konstante “vloed”. “Vandat ek kan onthou, is die water ’n probleem in dié huis. Ek het saam met my ouma hier grootgeraak, en toe was dit al so. “Maar deesdae raak dit erger en dis asof hier ’n swembad in ons yard is, veral as dit reën.” Van Wyk en haar twee maande oue baba is die begin van Junie albei gehospitaliseer met longontsteking. “My kind is vir drie dae opgeneem, en net toe sy by die huis kom, is ek hospitaal toe. Ek was ook drie dae daar, en ek moet nog die mediese rekeninge betaal. “My pa is dood van dié koue,” sê Van Wyk. Boonop het die muur wat hul erf van hul bure s’n skei, omgeval weens waterskade. Gelukkig is niemand beseer nie. “Gewoonlik raak die water droër in die somer, maar die somer was dit regdeur nat. Ek kan nie eens wasgoed ophang nie.” Sampson het slote gegrawe in die yard in ’n poging om die water weg van hul huis te herlei, maar dit help nie. Die mure in hul huis is gekraak en hulle vermoed dis die water se skuld. Mthubanzi Mniki, munisipale woordvoerder, het gesê die Metro het vroeër vanjaar ’n diensverskaffer aangestel om ’n gedetailleerde opname van potensiële grondwater in die Metro te doen. Van Wyk-hulle sê die munisipaliteit het ’n rukkie gelede kom toetse doen en bevestig dis bronwater, maar toe vir hulle gesê daar is niks wat hy kan doen nie. Andy Jordan, DA-raadslid, sê hy weet van die probleem. “Ek is besig om met die direktoraat te gesels om van die wyk se begrotingsgeld in die nuwe boekjaar te gebruik om ’n opvangdam te bou. Ons sal daarna moet sien of dit ’n verskil maak. “Ons wil ook kyk wanneer die boorgat, wat by die Gelvandale-stadion gedril is, verbind gaan word en of dit ’n verskil aan die waterbank gaan maak,” het Jordan gesê.