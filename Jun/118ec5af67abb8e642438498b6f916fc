SUID-AFRIKA se spogatlete bly uitblink in die internasionale arena, soos Caster Semenya wat haar onoorwonne status in die 800 m behou het. Sy het dié week in Oslo, Noorweë, die afstand by ’n Diamond League-byeenkoms in 1:57.25 afgelê. Dit was nie die vinnigste byeenkomstyd oor die twee rondes nie. Die rekord behoort aan ’n mede-Afrikaan van Kenia, Pamela Jelimo. Haar tyd is 1:55.92. ’n Ander baanatleet, Carina Horn, was in die 100 m-naelloop in aksie. Haar tyd van 11,22 sekondes was nie naastenby haar beste nie. Die wedloop is gewen deur die wêreld binnenshuise rekordhouer, Murielle Ahouré van die Ivoorkus (10,90 sekondes). Vandag word die sesde been van die Diamond League-reeks in Stockholm, Swede, beslis. Die verspringatleet Luvo Man­yonga is een van vier SA atlete wat vandag in aksie sal wees. Hy spog vanjaar self met ’n onoorwonne rekord in alle verspringkompetisies. Hy sal weer teen Ruswahl Samaai, ’n mede-Suid-Afrikaner, te staan kom. Dan, in die 200 m vir mans, sal Luxolo Adams op sy beste tyd van 20,01 sekondes probeer verbeter. Horn het agter gebly en sal weer deelneem.