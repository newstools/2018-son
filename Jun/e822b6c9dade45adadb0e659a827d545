HULLE is die barmhar­tige Samaritane van Atlantis wat ’n verskil in die gemeenskap maak. Verpleegstersdag is onlangs in die land gevier. Son het toe by die Wesfleur-hospitaal gaan inloer. Ook hier is hulde gebring aan die verpleegsters wat hul job as ’n passie beskou, en nie net as ’n werk nie. Hulle sê daar word min dankie gesê vir die werk wat hulle doen, somtyds onder moei­like omstandighede. Ronel Witbooi, ’n radiografis by die hospitaal, was die MC vir die dag waar sertifikate en trofeë aan verpleegsters oorhandig is. Witbooi het genoem dat die behoefte al hoe groter raak en dat die hospitaal groter gemaak moet word om by te hou met die behoeftes van die gemeenskap. Sy sê: “Die gemeenskap het so vinnig gegroei, en baie kere loop die hospitaal se sale oor van die pasiënte. Veral naweke.” ’n Verpleegster het genoem: “Hier leer ons baie van die gemeenskap en dis geen grap nie, want die uitdagings is groot. “Baie kere is ons die stem vir dié wat nie ’n stem het nie. “Ons leuse is: ‘Nurses are a voice to lead’, want dis ons passie om die gemeenskap te dien.”