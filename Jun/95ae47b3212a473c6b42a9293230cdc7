DIE nuwe tuiste van die inwoners van Steenvilla word nou Plasticville genoem. Selfs in die haglikheid van dakloses wat in die koue krepeer met net ’n stuk plastieksak vir ’n tuiste, behou hierdie mense hul humorsin. ’n Week gelede is mense by Steenvilla uitgesit. Hulle is voor die kompleks haweloos gelaat en skuil onder swart plastieksakke. Sohco Property Investments het die inwoners uitgesit omdat hulle nie hul huur kon betaal nie. Hitte Die 29 natgereënde families was in gister se welkome reën oor die Wes-Kaap ’n ironiese prentjie. Baie het vir ’n bietjie hitte toegedraai in plastiek om ’n vuur gestaan. Volgens Shakeera Abrahams, ’n daklose, het die Moslem Juridiese Raad hulle van die plastieksakke voorsien. Abrahams sê dit het nie juis ’n verskil gemaak nie omdat die mense en hul goed sopnat gereën het. Sy sê sy’t by hul vorige neighbours skuiling vir haar ma en seuntjie gaan soek nadat hul tent inmekaar geval en die bed papnat geword het. Abrahams vertel: “My kind huil en kan nie verstaan hoekom ons só moet woon nie. “Terwyl my ma geslaap het, het die een kant van die tent ingesak onder die gewig van die water en alles het op haar geval. Ons beddens is nat en ons kan nie meer daarop slaap nie.” Abrahams sê die ergste van alles is dat hulle nie Eid sal kan vier nie. “Kyk hoe lewe ons. Ons kon nie eens ordentlik pwasa nie.” Marco Sassman, sy vrou en hul drie kinders sê hoewel hulle die huurgeld kan bekostig, staan hulle ook saam met die ander mense oor Sohco aanmekaar die huur verhoog. Sassman-hulle woon nou ook saam met die ander onder die plastieksakke. Hy sê: “Ons moet almal saamstaan. Dit is ’n saak waaroor ons moet bid. “Dit is veral baie swaar vir die kinders. “Hulle word siek en kan soms nie die skool bywoon nie oor die omstandighede waarin ons tans woon.” Sassman se pa, Rodney, sê dis onregverdig dat bruin mense alewig laaste kom. Hy sê: “Ons bruin mense sukkel. “In die apartheidsjare was dit so, en nou is dit weer so. Ons staan altyd laaste in die tou vir alles.” Raadslid Marieta Petersen sê die verligting wat kerke en ander organisasies aan die inwoners gebied het, is van die hand gewys. Petersen voeg by: “Rampbestuur is tans besig met ’n evaluering. “Wat behuising betref, kan ek nie kommentaar lewer nie. Die inwoners het ooreenkomste met Sohco aangegaan.” Sohco wou laas nie kommentaar lewer oor die uitsettings nie.