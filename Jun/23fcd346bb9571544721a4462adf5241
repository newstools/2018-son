SOOS verwag, laat Ajax Cape Town die koppe in sy klub rol. Son kan eksklusief berig dat Ajax een van sy hoof-talent­jagters, Sergio dos Santos, in die pad gesteek het. Anel van Niekerk (be­marking) en Duan Baker (media) is kort op sy hakke. Aangesien relegasie tot die Nasionale Eerste Liga (NFD) nou dreig, was dit net ’n kwessie van tyd voordat Ajax sy huis sou begin skoonmaak. Dié toedrag van sake volg grootliks op die Tendai Ndoro-sage­. Ajax se fans moet ook nie verbaas wees as nóg lede die trekpas kry nie. Son verneem egter dat die junior-strukture nie juis ge­affekteer sal word nie. Ajax se nuwe sokker­akademie, die Lambda-instituut, wat hom sowat R15 miljoen gekos het, sal voortgaan om talent te kweek. Ajax se moederklub, Ajax Amsterdam, staan darem nog bankvas agter hom. Dit behoort die klub se uitvoerende hoof, Ari Efstathiou, en sy broers, wat direkteurs is, darem vertroosting te bied. Ndoro was by drie sokkerklubs geregistreer, wat Fifa toelaat, maar hy mag net vir twee gespeel het. Ajax was die derde klub waarvoor hy gespeel het. Die span van Parow het gevolglik punte ingeboet, wat tot sy huidige dilemma bygedra het. Efstathiou voel hulle het niks verkeerd gedoen nie en het hom uit desperaatheid tot die hof gewend om relegasie te beveg. Hy is steeds vol vertroue dat die hof sal beslis dat die promosie/relegasie-uitspeelwedstryde van die Premier-sokkerliga (PSL) oorgespeel moet word. Regter Denise Fisher behoort Ajax teen die einde van die week te laat weet wat sy lot is. Dis nadat Fisher haar uitspraak aanvanklik weerhou het. As sy Ajax se appèl teen relegasie afkeur, is die klub gedoem tot die NFD. Ajax se skakelbeampte, Thabiso “Shooz” Mekuto, sê hy kan nog nie bevestig dat dié drie gepos is nie. Mekuto het gesê: “Ek sal nie vir jou lieg nie: Totdat ek nie bevestiging gekry het nie, bly dit gerugte.” Mekuto het wel bevestig dat Ndoro se kontrak nie hernu is nie.