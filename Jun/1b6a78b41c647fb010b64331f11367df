MET sy eerste benoemings op die 24ste South African Music Awards (Samas), het hy met drie toekennings weggestap. Geen wonder die jong instrumentalis en producer Luke Go­liath (22) maak Port Elizabeth trots nie. Goliath is in die Baai gebore en het in Parkside in die noordelike gebiede grootgeword. Sy drome het waar geword toe hy verlede naweek weggestap het met drie Samas vir die pop hit song “Suit­ed”, wat hy produce het. Dié toekenningsgeleentheid is by Sun City gehou. Dié liedjie het binne weke platinum-status bereik toe die musiekvideo meer as 3 miljoen views op YouTube gekry het. Die sangeres Shekhinah sing die song. Goliath het ’n platinum award van Sony Music Entertainment Africa daarvoor gewen. Dié video het intussen diamant-status bereik en is sterk op pad na 5 miljoen views op YouTube. Shekhinah, met Goliath as producer, het met die Sama-toekennings vir beste nuweling van die jaar, beste album van die jaar en beste vrouekunstenaar van die jaar weggestap. Die liedjie “Suited” word in ’n Nescafé-televisie­advertensie gespeel. Die liedjie “Memories” het al Algoa Fm se toptien-trefferlys gehaal. Goliath is ook welbekend vir sy opvoerings by die W.E.R.K. Baakens Valley Food Truck Vrydae. Op 13-jarige ouderdom het hy al geweet sy passie lê by musiek. Hy was nie mal oor skool nie en sy kreatiewe kant het oorgeneem. Hy het al musiek gemaak met Idols se Loyiso Gijana en DJ Maphorisa. Goliath beskryf sy ervaring by die Samas as ’n positiewe gevoel. “Dit het goed gevoel, want ek was omring deur al die groot name in die bedryf. “Ek het maar uitgehang met my squad – She­khinah, Goofy, Mus Scales en Felutchi. “My naam is drie keer uitgeroep. Dit was ’n baie onwerklike gevoel. Eers ná die show het wat gebeur het, my getref.” Goliath was so opgewonde oor sy awards dat hy skaars daai nag ’n oog toegemaak het. “Ek was heelaand op Twitter en het my status kort-kort up­date,” het hy laggend vertel. Hy sê dis nie die ultimate droom nie, want hy wil nog die wêreld vol toer en shows doen wat uitverkoop is. Hy vertel hy gaan in die nabye toekoms aan nog musiek werk.