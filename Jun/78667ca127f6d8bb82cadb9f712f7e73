ENGELAND se uitgeslape breier, Eddie Jones, sal ’n paar verstellings aan sy span se taktiek maak, wat sake Saterdag moeiliker vir Suid-Afrika sal maak. Maar met Siya Kolisi wat sy 27ste verjaardag vier en Beast Mtawarira wat in sy 100ste toets vir die Bokke uitdraf, behoort die manne in Groen-en-goud baie gemotiveerd te wees om die toets in die Vrystaat-stadion in Bloemfontein te wen. ’n Sege sal die reeks van drie toetse in Suid-Afrika se guns beklink. Dit sal egter nie so maklik wees nie: Jones, is ’n uitgeslape kalant, was beslis sy huiswerk sou gedoen het. Jones het besluit om twee veranderinge aan sy span aan te bring. Hy het die hardebaard Nieu-Seelandse flank Brad Shields aan die kant van die skrum ingesluit, met Joe Launchbury op slot om vonk in die enjinkamer te verskaf. Jones se eweknie van die Bokke, Rassie Erasmus, glo dié twee spelers en Danny Cipriani op die bank gaan ’n bietjie meer spoed na die Rose se aanslag bring. Erasmus het besluit om Pieter-Steph du Toit in Jean-Luc du Plessis se plek in die nr. 7-trui te kies. Erasmus erken dat Engeland se skrumskakel Ben Youngs in die verlede gewys het hy kan ’n bedreiging in die losgemale en die skrums inhou. Hy is egter oortuig daarvan dat Du Toit en Kolisi opgewasse sal wees vir die taak om Youngs van die kant van die skrum op die verdediging in toom te hou. En al is Frans Malherbe in dié stadium nog nie 100% fiks genoeg om ’n volle 80 minute te speel nie, het Erasmus hom op vaskopstut in Wilco Louw se plek in die beginspan ingesluit. Malherbe sal 40 minute speel, met Thomas du Toit­ wat in die tweede helfte die skrum sal anker. Louw rus. Die losskakel Elton Jantjies is uit die groep weggelaat. Volgens Erasmus is Jesse Kriel in Jantjies se plek op die plaasvervangerbank ingesluit om later in die game bietjie spoed aan die agterlyn te verskaf. Willie le Roux en Faf de Klerk sal die losskakel-posisie dek as Handré Pollard dalk ’n besering opdoen. Erasmus glo die Engelse gaan probeer om De Klerk onder meer druk te plaas.