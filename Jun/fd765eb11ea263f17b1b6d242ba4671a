TWEE van Ierland se sterre wat die laaste paar maande aan die verkeerde kant van die gereg beland het, gaan dalk vorentoe weer vir die nasionale span uitdraf. Die losskakel Paddy Jackson en die senter Stuart Olding is vroeër vanjaar ná ’n verhoor van nege weke onskuldig bevind op ’n klag van verkragting. Nadat die aanklagte ’n storm in die sosiale media ontketen het, is hulle kontrakte met die Ierse Rugbyunie op­geskort. Die Ierse prestasiedirekteur, David Nucifora, het aan die BBC gesê hy dink nie “alles is vir ewig nie”. Daarom meen hy Jackson en Olding kan binnekort weer vir die nasionale span uitdraf. Jackson het hom intussen by Perpignan aangesluit, terwyl Olding vir Brive uitdraf. Nucifora is voor Saterdag se derde en laaste toets teen die Wallabies in Sydney op ’n nuuskonferensie oor Jackson en Olding uitgevra. “Wie weet wat kan gebeur? Gelukkig het albei weer kontrakte. Nou moet net vorentoe beweeg word. “Daar is nie sprake van ’n onmiddellike terugkeer na die span nie. Hulle speel tans in die buiteland en kan dus nie vir die nasionale span oorweeg word nie.” Die Ierse Rugbyunie het reeds aangedui hulle wil hê Schmidt moet sy goeie werk voortsit, maar dit blyk die All Blacks stel ook in sy dienste belang wanneer Steve Hansen se kontrak ná die Wêreldbeker eindig.