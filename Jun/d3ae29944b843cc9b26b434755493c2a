GRAAD 10- en 11-leerders van skole in die Baaise Northerns kry vanaf môre tot Vrydag weer die nodige ondersteuning met hul skoolwerk wanneer die School@­Home-winterskool (S@H) begin. Die winterskool is gemeenskapsgebaseerd met samewerking tussen die Verenigende Ge­reformeerde Kerk (VGK) in Bloemendal en die Nelson Mandela-Universiteit se departement van maatskaplike ontwikkeling. “Die doel van S@H is om akademiese ondersteuning aan gr.10- en -11-leerders van hoërskole in die noordelike gebiede te bied, terwyl hulle terselfdertyd hul kreatiewe potensiaal stimuleer. “Dit bied ’n produktiewe omgewing om met hul portuurgroep en volwassenes op ’n gelyke vlak te interact,” sê dr. Veonna Goliath van die NMU. Terugploeg Goliath voeg by dat die winterskool die afgelope sewe jaar die harte en gedagtes van meer as 80 leerders aangeraak het. “Ons is baie opgewonde dat sommige van die ouers en leerders nou aktief terugploeg deur tutors by die projek te wees.” Die winterskool skop vandag af met sy bekendstelling by die VGK Bloemendal in William Slammertrylaan vanaf 17:00 tot 18:30. “Ouers word uitgenooi om die bekendstelling saam met hul kinders by te woon, aangesien ons video-opnames van die vorige jaar speel en leerders van die vorige jaar hul ervarings deel. “Ons wil ook by ouers hoor wat hul behoeftes en verwagtinge van die program is,” voeg Goliath by. Die program duur van 25 tot 29 Junie by Laerskool Bethvale in Soudienweg, Bloemendal. Dis elke dag vanaf 08:00 tot 13:00.