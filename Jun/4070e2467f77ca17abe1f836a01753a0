TOE hulle nie haar seun kry nie, skiet hulle sommer sy ma dood. Danneline “Loula” Masenga­ (45) van Clarke Estate­ het glo weens haar seun (19) se dade met haar lewe betaal. Die seun is tans in aanhouding in die Goodwood-gevangenis. Danneline is Vrydag, nie ver van haar ouerhuis af nie, geskiet toe sy haar seun se gang, die 12 Dissipels, gaan waarsku het daar ry ’n verdagte kar in die area rond. Die 12 Dissipels word as ’n baie gevaarlike bende beskou en Elsies se mense leef elke dag in vrees. Danneline het skaars weg van dié gang geloop, toe klap die skote. Die een oomblik loop sy nog met haar sesjarige seun, Cole, aan haar heup. Die volgende oomblik lê hulle albei op die grond. Sy met haar harsings buite haar skedel en die kleinding vol bloukolle. Twee ander mense is ook tydens die skietery gewond. Danneline se ma, Georgina (63), het aan Son gesê sy was nog in die kombuis besig toe haar kleinseun haar kom sê dat sy ma geskiet is. Masenga vertel: “Hy was baie emosioneel en het gesê sy ma is geskiet en dat sy dood lê. “Hy het my gewys dat hy seergekry het en het bloukolle van die val.” Masenga sê toe sy na die toneel loop, het ’n skare mense reeds rondom haar dogter saamgedrom. ’n Geskokte Masenga vertel: “Toe ek daar kom, toe lê haar harsings buite. “Om te dink dis my kind wat so daar gelê het. “Sy is ’n vrou en ’n ma van kinders.” Volgens Masenga het haar dogter teen die dood baklei voordat sy ’n halfuur later gesterf het. “Die omstanders het geskree terwyl sy op die grond lê en krul en veg teen die dood en toe die paramedics haar in die ambulans gelaai het. “Hulle het haar aangemoedig en geskree dat sy ’n fighter is en nie moet sterf nie.” Volgens ’n familielid wat anoniem wil bly uit vrees vir sy lewe, het die gangsters al lankal gedreig dat hulle Danneline­ gaan skiet as hulle nie haar seun kry nie. Die familielid sê hulle moes glad wegtrek van waar hulle tevore gebly het oor hul lewe in gevaar was. ’n Polisiewoordvoerder, kapt. FC van Wyk, bevestig dat die polisie drie slagoffers gevind het by hul aankoms op die toneel. Van Wyk sê: “Die eerste slagoffer is in die kop geskiet en het op die toneel gesterf. “Die tweede slagoffer, ’n 26-jarige man, is in die linkerwang­ en bobeen geskiet. “Die derde slagoffer is in albei bene geskiet.” Volgens Van Wyk het die slagoffers voor die flêtse gestaan toe ’n kar stilgehou en begin losbrand het. Van Wyk sê die polisie ondersoek ’n klag van moord en twee sake van poging tot moord. Hy sê geen arrestasies is al gemaak nie. 