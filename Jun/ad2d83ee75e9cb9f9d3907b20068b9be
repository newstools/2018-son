DIE polisie het ’n volskaalse soektog van stapel gestuur na die verdagtes wat die 35-jarige polisiekonstabel Bonga Ngcingwana Dinsdag doodgeskiet het terwyl hy in New Brighton aan diens was. Volgens kapt. André Beetge, polisiewoordvoerder, werk die polisiëringsgebiede in die Nelson Mandelabaai-metro tans saam met taakspanne wat bestaan uit senior en ervare speurders om die betrokke verdagtes vas te trek. “Tot dusver is die polisie op soek na ’n silwer Toyota Etios waarin die vier verdagtes wat verantwoordelik was vir die dood van die polisielid, gery het. “Vier jong mans in hul twintigs tot dertigs kan dalk in die metro in dié voertuig rondry. “ ’n Identikit is ook saamgestel van ’n persoon van belang vir hierdie ondersoek. Hierdie persoon is ’n jong man tussen 25 en 30 jaar.” Beetge het bygevoeg dat enigiemand wat bogenoemde kar met die vier opmerk of kan help met die identifisering van die persoon in die foto, die span gerus by 082 697 5914, 082 441 8121, of 071 481 3193 kan bel of Stop Misdaad by 086 001 0111.