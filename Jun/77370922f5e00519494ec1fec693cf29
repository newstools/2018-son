DIE Jakes Gerwel Stigting en Tafelberg Uitgewers gedenk saam Nelson Man­dela se honderdste verjaardag op 18 Julie met die heruitreiking van Madiba Magic. Madiba se versameling geliefde kinderstories sal by 14 skole in die land bekend gestel word. Ervare storievertellers sal by die skole in die Oos-Kaap, Gauteng en die Wes-Kaap stories uit die boek op vindingryke maniere vir jong leerders toeganklik maak deur voordrag, dans en musiek. Skole waar min blootstelling aan boeke en lees is, word by hierdie projek ingesluit. Benewens die interaksie met die leerders, skenk Tafelberg ook boeke aan dié skoolbiblioteke wat besoek word: Tshatshu, King Wil­liam’s Town; James Ntungwana, KwaNobuhle, Uitenhage; Kei Road­; Gilbert Xuza, Somerset-Oos; Melpark, Melville; Norwood, Johannesburg; Kwa­Faku, Philippi; Molo Mhlaba en Intshayelelo, Khayelitsha; Blue Mountains, Durbanville; Westcott, Diep­rivier; Groenheuwel, Paarl; Wallacedene; Hillcrest, Mowbray en Mountain Road, Woodstock. Die gewilde Madiba Magic, wat nou spesiaal in ’n nuwe formaat in Engels uitgereik is, bevat ’n versameling stories so oud soos Afrika self. Dit is stories wat deur die eeue heen om kampvure oorvertel is. Dit sluit die magiese oerverhale van die San en ander inheemse groepe in, asook verhale van vroeë seevaarders wat met hul seilskepe stories met hulle saamgebring het. Jong lesers maak kennis met die slim planne en onnutsige streke van die wesens wat hierdie ruwe, veeleisende vasteland bevolk – hul menslikheid, ruim harte en spontane humor. Madiba Magic het groot sukses plaaslik en internasionaal beleef. Meer as 100 000 Engelse eksemplare van die boek is verkoop en dit is in verskeie tale vertaal. “Madiba se liefde en ruim hart vir kinders het mense aangegryp en hierdie boek verwoord iets daarvan. Dis die stories wat hy vir kinders sou vertel,” volgens Michelle Cooper, uitgewer by Tafelberg. Met Jakes Gerwel as direkteur-generaal in oudpres. Nelson Mandela se eerste demokraties verkose kabinet, asook Gerwel se aandeel aan die keuse van stories vir Madiba Magic, is die Jakes Gerwel Stigting trots om ’n vennoot in hierdie projek te wees. “Die Jakes Gerwel Stigting is ernstig oor die bevordering van lees en om jong kinders bloot te stel aan die wonder van boeke. Daarom is dit vir ons ’n groot voorreg om deel van hierdie leesprojek te wees,” sê Theo Kemp, uitvoerende direkteur van die Jakes Gerwel Stigting.