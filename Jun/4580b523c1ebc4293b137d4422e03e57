DIE Stad Kaapstad se spe­siale ondersoekeenheid (SOE) is heringestel nadat dit in Augustus verlede jaar geskrap is. JP Smith, mayco-lid vir veiligheid en sekuriteit, het aan Son gesê dat die Stad se mayor, Patricia de Lille, die werk van die SOE gestop het, maar dat hy geveg het om dit terug te bring. Smith sê: “Ons benodig die eenheid om misdaad te bekamp. “Hierdie eenheid het goeie inligting ontbloot wat sal help in ons geveg teen bendegeweld, taxi-oorloë, bedrog en korrupsie. “Die nasionale raad van provinsies het die groen lig gegee sodat die SOE met sy werksaamhede kan begin. “Die eenheid is van groot hulp vir die SAPD en was instrumenteel in die inhegtenisneming van die man wat vir Ben Koopman, een van die Stad se wetstoepassers, in Eersterivier vermoor het. “Die Dixie Boys-lid Christopher Jantjies is verlede week tot lewenslange tronkstraf gevonnis vir die moord op Koopman.” De Lille het hierop gereageer deur te sê die besluit om die eenheid weer in te stel, is geneem terwyl sy weg was. “Ek is nog nie amptelik van die besluit in kennis gestel nie. “Ek het die stadsbestuurder gevra om ’n verslag aan my te verskaf.”