MOSSELBAAI. – ’n Man (22) is gearresteer oor hy na bewering sy tjommie gelem het in ’n fight oor die Wêreldbeker-sokkerwedstryd tussen Nigerië en Argentinië. Die twee het die game Dinsdagaand in ’n shebeen in Aslapark saam gekyk. Mzo Ntetha het ’n steekwond aan sy gesig opgedoen met ’n bierbottelnek. Ntetha sê die fight het begin ná ’n meningsverskil daaroor of Argentinië ’n handball begaan het. Verbaas “Ons al twee speel sokker vir plaaslike klubs en het altyd meningsverskille as ons sokker kyk, maar nog nooit ’n fight soos dié nie. “Ek was skoon verbaas toe hy so kwaad raak en my met die bottelnek gesteek het. “Om sokker te kyk, was iets wat ons al twee nog altyd gelike het, maar ek sal nooit weer saam met hom ’n game kyk nie!” Sicelo Vuka, die shebeen-eienaar, sê: “Daai twee was altyd vrinne en lyk my hulle het vergeet sokker is net ’n game.” Kappie Kapp, ’n polisiewoordvoerder, sê geen saak is aangemeld nie.