HAAR bloed op sy klere en ’n confession. Dít maak dat Christopher “Boetie” Brown, die verdagte in die moord-en-verkragtingsaak van Stacey “Jamie” Adams, hom nêrens kon draai nie. Stacey (6) se naakte lykie is Sondagmiddag in ’n blou council-sak in ’n vlak graf in Boetie se jaart gevind. Boetie (25) is dieselfde dag gearresteer. Die pragpoppie van Delareyweg in Eastridge in Mitchells Plain was ’n dag lank vermis voordat die Mitchells Plain Child Rapid Response Unit haar lyk oorkant haar huis gevind het. Volgens ’n betroubare bron het Boetie sy sondes aan die polisie bevestig. Die bron voeg by dit lyk of klein Stacey met ’n voorwerp oor die kop geslaan is. Dis dalk wat haar dood veroorsaak het. Die bron het bygevoeg dit lyk of sy verkrag is. Die bron sê: “Hy (Brown) is soos iemand wat geen remorse wys nie. Hy is ’n 28 binne die tronk. So dis miskien hoekom hy nog confident is.” Boetie sal vandag in die Mitchells Plain-landdroshof verskyn. Intussen was daar nie ’n droë oog nie toe ’n groot massa mense gister hul laaste respek aan die familie van die kleintjie gewys het. Stacey is volgens die Moslem-geloof ter ruste gelê. Haar neef Lyle Daniels, die familiewoordvoerder, het gister aan Son gesê dis omdat die meisie ’n groot liefde vir die Moslem-geloof gehad het dat sy daarvolgens begrawe is. “Ons wou haar laaste wens, om Moslem te draai, eer. “Sy het alles van die geloof gedoen. Sy het selfs saam met haar ouma gevas. “Ek onthou hoe sy baie Moslem-name aan haarself wou gee het. Ons het altyd haar daaroor gespot.” Stacey se mammie, Sasha-Lee Adams (24), het gister persoonlik aan Son gesê sy wil net haar dogter op ’n vreedsame manier begrawe. “Ons wil net closure hê dat sy in vrede moet rus. Haar wens was om Moslem te draai. Sy was ook ’n pure, skoon siel. So, dis hoekom.” Adams het gister versoek dat die vermoorde Stacha Arends (12) se mammie, Sandy Markgraff, gehaal word om haar te ondersteun. Stacha het op 27 Maart verlede jaar verdwyn toe sy in Tafel­sig, Mitchells Plain, by ’n vriendin gekuier het. Haar lyk is die volgende dag op ’n oop stuk veld naby haar huis gevind. Randy Tango, wat net twee huise van die Arendse-gesin af gebly het, is ’n dag later gearresteer. Tango is in Desember verlede jaar in die Kaapse hooggeregshof drie lewenslange tronkstraf opgelê. Toe die mammies mekaar ontmoet, het die trane begin vloei. Volgens ’n lid van die Mitchells Plain Crisis Forum was dit amper of die twee in mekaar se pyn kon deel. “Hulle verstaan hoe dit voel. Die support is belangrik,” het die lid gesê. ’n Inwoner het Son ge­nader en gevra om anoniem te bly. Toe begin hy uitpak oor die vreemde gebeurtenisse by Boetie se huis Saterdagaand. “Ek wil julle sê: Boetie se broer weet ook iets. Hy was op die lookout toe Boetie besig was om die gat te grawe. Dit was vreemd dat hy mense weggewys het toe hulle by sy huis wou rook. Almal rook dan altyd daar. “Toe die neighbours wou weet hoekom hy ’n gat grawe, het hy gesê om daarin ’n k*k te vat.” Die ou beweer nog mense is betrokke. 