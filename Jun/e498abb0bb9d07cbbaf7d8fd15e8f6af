SUID-AFRIKA se krieketkamp is skrikkerig vir die draaiersblaaie wat hulle verwag om in Sri Lanka te kry. Die Proteas speel in Julie twee toetse daar en is dié week op ’n oefenkamp in Pretoria hard aan die voorberei. “Ons spelers het nie baie ondervinding daarvan om in Sri Lanka te speel nie,” het die hulpafrigter, Malibongwe Maketa, verduidelik. Hy het bygevoeg dat op die kamp veral na die vaardighede van die spelers buite die gereelde toetsgroep gekyk word. Maketa wil hê spelers soos Tabraiz Shamsi, Shaun von Berg en Heinrich Klaasen moet slaggereed wees as hulle ingespan word. Die kolwer Temba Bavuma voorspel dit sal vir die Proteas ’n groot uitdaging wees om die speeltoestande in Sri Lanka te bemeester. “Ek was nog nie in Sri Lanka nie, maar wel in Indië, waar ons gesukkel het. “Draaiboulwerk speel ’n sleutelrol en as kolwer moet jy jou wedstrydplan in Sri Lanka aanpas. In my voorbereiding vir die toer is ek ook meer buigsaam. Draaierskamp “Teen die draaiers moet jy daarop ingestel wees om die slag te roteer, maar jy moet ook grenshoue inkry.” Bavuma het bygevoeg dat die naatboulers ook omgekeerde swaai in Sri Lanka sal inspan en die kolwers moet ook voorbereid daarop wees. Von Berg is die enigste speler in die toergroep wat in geen weergawe van die spel vir die Proteas diens gedoen het nie. Dié bybreker van die Titans het al ’n draaierskamp in Sri Lanka bygewoon en voorspel baie meer hulp daar vir die stadige boulers as waaraan hulle in Suid-Afrika gewoond is. “Op daardie blaaie draai die bal baie meer. “As ’n draaibouler moet jy die rigting en lengte van jou aflewerings aanpas. “Dit verskil van die strategie wat op Suid-Afrikaanse blaaie gevolg word.”