ONTLASTING, vullis en ou meubels lê die wêreld vol. Anthony McMaster (40) van Reneckestraat in Helenvale is nou gatvol vir die gemors wat so langs sy jaart ophoop. Daar is ’n klein afdraand wat lei na ’n oop plot langs sy huis. Dis hiér waar die kieme uitbroei. Nie net is McMaster se twee jong dogters permanent siek nie, maar hulle moet ook dag in en dag uit met die stank en kieme lewe. “Dis nou al tien jaar dat ons hierteen baklei, maar dit val net op dowe ore. Ek hou van netheid in my huis – ek haat hierdie gemors. “My kerkmense en familie wil nie eens meer hiernatoe kom nie, want dit lyk te erg. Brand jy die gemors uit, rapporteer mense jou. “Dis asof die werkers net in sekere areas skoonmaak, maar nie hier nie,” sê ’n moedelose McMaster. Hy sê hoewel die Nelson Mandelabaai-munisipaliteit pligsgetrou weekliks die vullissakke kom oplaai, is daar nog steeds mense wat onwettig kom dump. “My dogters is vier en veertien jaar oud. Van hul geboortedag af sukkel ek met hul gesondheid. Hulle het konstant ’n loopneus en ek moet hulle kort-kort klinieke en dokters toe vat.” Hy sê voorts hy worry oor sy kinders se gesondheid oor daar menslike ontlasting en kimbies neergegooi word. Hy sê hulle het ook al slange gesien in die gemors. “As ek my deur in die oggende oopmaak, sien ek net po-po. As hulle net dié gedeelte mooi kan skoonmaak en dalk ’n heining hier opsit, sal dit baie help.” Eugene Moen (39) woon reg oorkant die gemors en sê hy doen sy deel en bring weekliks se swart sakke uit vir die munisipaliteit om te kom oplaai. “My kinders speel ook hier en ek is bang hulle tel kieme op. Ek is werkloos en het nie geld om hulle klinieke of hospitale toe te vat nie. “Dit raak veral mense wie se gesondheid reeds swak is. Al sit hulle net ’n groot bin hier op, sal die probleem verbeter. “Dis vieslik, want die honde­ grou die mense se nalaatsels uit en dra dit huis toe,” sê Moen.