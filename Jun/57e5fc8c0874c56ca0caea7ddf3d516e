BAFANA Bafana se sukses in die plaat-afdeling van die Cosafa­beker-toernooi is vir seker nie ’n troos vir die reënboognasie nie. Inteendeel, die Suid-Afrikaanse nasionale sokkerspan se veldtog in Polokwane was vir ’n tweede keer agtereenvolgens weer ’n mislukking én skandelik! En die vinger wys duidelik na die span se afrigter, Stuart Baxter. Baxter-hulle het Botswana nou wel Vrydag in die Peter Mokaba-stadion met 3-0 ore aangesit om weer met die houtlepel weg te stap. Maar dis te verwagte van ’n land wat spog met die volste koffers, beste hulpbronne en infrastruktuur van byna ál die spanne op die Afrika-kontinent. Die toernooi was eintlik ’n gulde geleentheid vir Baxter om sy voorbereiding op koers te kry vir volgende jaar se Afrikabekertoernooi in Ghana. Suid-Afrika pak Libië in September in dié toernooi se kwalifikasieveldtog en ongelukkig vir Baxter is daar nie weer ’n kans om met sy spelers te vergader wat vriendskaplike wedstryde betref nie. Die Skot het die pot ook behoorlik misgesit toe hy talle van die Kaapse talent soos Fagrie Lakay (21), Grant Magerman (20) en Riyaad Norodien (23) gesnub het. Dié trio kom ook deur die nasionale sokkerstrukture, maar is misgekyk oor hulle van die Kaap is. Soos Baxter tans voortploeter, loop die uurglas vir die Skot vin­niger leeg as verwag om geloofwaardigheid en trots te herstel.