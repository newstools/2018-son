DIE familie van die twee kindertjies wat laas week in hul wendyhuisie verkool het, smeek hul mammie om uit te kom. Die polisie soek nog na Tasneema Brandt (27), wat ’n week gelede spoorloos verdwyn het nadat haar kleintjies, Zaithoen (2) en Zainura (7 maande), in ’n wendyhuis in Colorado Park verkool het. Volgens ’n familielid wat anoniem wil bly, is daar ’n moontlikheid dat Brandt nou iewers in Heinz Park, Mitchells Plain, is. Brandt, wat vroeër op straat gebly het, het ná die brand weggeloop en is sedertdien spoorloos. Terwyl die polisie nog na Brandt soek, het haar boy­friend en die pa van haar kinders, Cameron Adams, Woensdag sy eerste verskyning in die Mitchells Plain-landdroshof gemaak. Die saak is tot 11 Julie uitgestel en hy bly agter tralies. Intussen vertel die kleintjies se antie die familie se seer lê steeds vlak ná die brand, maar hulle vertrou op God. Die antie het Son gister gevra om dié boodskap aan die mammie oor te dra: “Ons is nie kwaad vir jou nie. Al wat ons wil hê, is dat die kinders ter ruste gelê moet word, maar ons makeer jou daarvoor. “Ek ken nie jou pyn nie en kan jou ook nie blameer nie, want niemand weet wat presies daai aand gebeur het nie. “Ek weet jy is miskien bang. Dis hoekom ek jou steeds gaan ondersteun. “Asseblief, kom vorendag sodat ons die kinders kan begrawe.” As enige leser Brandt sien of weet waar sy is, kan hulle speurkonst. Francois Jordaan by 076 250 5246 bel. Jordaan versoek ook mense met inligting oor die voorval om hom te kontak.