HOEWEL die Oos-Kaapse damme op ’n gesamentlike kapasiteit van 67,9% staan, gaan dit steeds maar beroerd in die Nelson Man­- delabaai (NMB). Sputnik Ratau, ’n woordvoerder van die departement van water en sanitasie, sê die Oos-Kaapse damvlakke het effens verminder. “Die waterkrisis bly steeds kritiek in ander dele van die provinsie, soos die NMB.” Ratau sê voorts die damvlakke van die damme wat aan die NMB water verskaf, was onder 35% verlede week. Die vlakke dié tyd verlede jaar het gestaan op 38,2%. Vergelyking “Die Algoa-watertoevoervoorsieningstelsel met sy vyf hoofdamme, wat water aan die NMB verskaf, is besig om te sukkel. Dit sluit in al die damme behalwe die Loeriedam, wat tans 93,5% vol is. “Die Kougadam staan tans op 8,6%, in vergelyking met die 8,9% in die vorige week. Die Impofudam se vlak is tans 33,6% en die week voor dit was dit 34,1%.” Intussen lê die Mzimvubu-Tsitsikamma-opvangsdamme nou op 67,7% kapasiteit, in vergelyking met voorverlede week se 68%. Dit gaan egter goed met die Amathole-watervoorsieningstelsel, wat tans staan op 91,7%. Verlede jaar dié tyd was dit maar 69,6% vol. “Die departement moedig inwoners in die provinsie aan om water spaarsamig te gebruik en om die waterbeperkinge na te kom,” sê Ratau.