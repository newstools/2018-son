“IS DAAR nie eens een rede hoekom ek aan Henri van Breda genade moet toon nie?” Só het regter Siraj Desai van die Kaapse hooggeregshof gister by Henri se law­yer, adv. Pieter Botha, gesoebat. Henri (23) is in Mei skuldig bevind aan die moord op sy ouers, Martin en Theresa, en sy broer, Rudi. Hy is ook skuldig bevind aan die poging tot moord op sy suster, Marli. Desai het gesê die moorde, op 27 Januarie 2015 in die gesin se huis op die De Zalze-landgoed buite Stellenbosch, is met voorbedagte rade gepleeg. “Hy het opgestaan om die byl in die kombuis te gaan haal om sy broer dood te kap. Toe sy pa inkom om sy broer te red, is hy ook doodgekap, en so ook sy ma.” Marli is met die byl aangeval, maar het oorleef. Henri het skuld ontken. Hy is ook skuldig bevind aan dwarsboming van die gereg. Die staatsaanklaer in die saak. adv. Susan Galloway, het in haar betoë gesê dis ’n miracle dat Marli die aanval oorleef het. Sy het gesê Marli is die meeste geraak deur alles. “Haar lewe sal nooit weer dieselfde wees nie. Op een slag het sy haar hele familie verloor. Hoewel sy niks van die voorval onthou nie, weet sy haar eie broer het haar ouers en haar oudste broer vermoor. Hiermee moet sy vir die res van haar lewe saamleef.” Henri se lawyers het ’n verslag van Arina Smith, ’n maatskaplike werker van die Nasionale Instituut vir Misdaadvoorkoming en Herintegrasie van Oortreders (Nicro), aan die hof oorhandig. Smith het Henri sedert November 2017 tot einde Mei gesien. In haar verslag sê sy Henri het haar vertel hy het in ’n liefdevolle huis groot­geword waar almal goed oor die weg gekom het. Ondersteun Sy pa was nie die tipe mens wat maklik sy emosies gewys het nie en sy ma was die liefdevolle een. Hy het gesê hy en Rudi was tight en Marli was die gesin se prinses. Sy meisie, Danielle Janse van Rensburg, het hom twee jaar lank emosioneel ondersteun, het die hof gehoor. Henri was nie op dwelms nie en het ook nie aan enige geestestoestand gely nie. Depressie is wel by hom gediagnoseer. Sy het gesê Henri het by tye emosioneel geword en hou nie daarvan om sy emosies in die openbaar te wys nie. Die staat het gevra dat die hof Henri vir lewenslank tronk toe stuur omdat sy eie lawyers nie buitengewone omstandighede aan die hof kon aanvoer nie. Desai het toe vir Botha gevra om weer met Henri te praat en een menslike aspek te soek oor hoekom hy genade moet toon wanneer hy Henri vonnis. “Daar is niks nie. Hy hou steeds vol hy het dit nie gedoen nie. Hy is jonk en ’n eerste oortreder, maar daar is niks buitengewoon nie.” Henri word môre gevonnis.