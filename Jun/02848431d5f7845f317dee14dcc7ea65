REËN en geld is twee dinge wat die Wes-Kaap se mense dringend nodig het. Dié naweek het die water uit die hemel geval. En gisteroggend reën dit toe geld – ’n klomp fladderende note uit ’n gevalle geldwa. Dit het behoorlik gelyk asof dit geld reën nadat gewapende rowers ’n geldwa in Jakes Gerwel-rylaan opgeblaas het. Omstanders het soos aasvoëls nader gesirkel. Die toneel waar die geldvên gebars en geld soos ’n vulkaniese ATM begin uitspoeg het, was ironies genoeg net ’n minuut se ry van die Philippi-polisiekantoor in Hanover Park. Motoriste het langs die pad afgetrek en na die toneel gehol in die hoop dat die wind ’n paar geldnote in hul rigting sou waai. Dit was ’n gesig om te aanskou: die geldwa wat aan sy een sykant aan flarde geskiet is en hope en hope note wat oor die toneel verstrooid gelê het. Die Stad Kaapstad se metropolisie en cops het hul hande behoorlik vol gehad met die grootoog-omstanders wat al hoe nader aan die geldwa wou beur om te kom “help”. Die vernietigde sykant van die G4S-geldwa dui daar­op dat die rowers plofstof gebruik het om die voertuig met geweld oop te kry. ’n Silwer BMW met ’n stukkende agterruit gee ook ’n aanduiding van hoe die koeëls­ op die toneel tussen die geldwa se sekerheidswagte en die rowers gevlieg het. Die voorval het om en by 08:45 plaasgevind. In een stadium moes ’n cop van die polisie se eenheid vir openbare orde ’n paar rubberkoeëls afvuur om omstanders van dié moeilike toneel af weg te hou. “Hulle skiet liewer die mense wat die geld wil optel,” het ’n ontevrede omstander gebrom. Die toneel was ure lank vir voet- en padverkeer af­gesper terwyl die cops se forensiese afdeling die toneel vir leidrade gefynkam het. Debbie Schäfer, die Wes-Kaapse minister van onderwys, het in ’n nuusverklaring gesê sy veroordeel die kaping van drie onderwysers se motors 07:40 gister ten sterkste. “Gelukkig is niemand in die kaping gewond nie,. “Die betrokke onnies en diegene wat die voorval gesien het, is egter getraumatiseer en berading word gereël,” het Schäfer gesê. “Ek doen weer ’n beroep op die polisie om voor die skooldag begin en ná skoolure sigbaarder by ons hoë­risiko-skole te wees.” Lt.kol. Brenda Muridili, ’n polisiewoordvoerder, het gister teen druktyd nog nie op Son se navrae gereageer nie.