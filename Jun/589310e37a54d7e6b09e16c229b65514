MOSSELBAAI. – ’n Kerk in ’n plakkerskamp is rot en kaal besteel, selfs die pastoor se preekstoel het voete gekry. Lede van die Apostolic Church in Zion se koor het die diefstal ontdek toe hulle onlangs by die kerk vir ’n kooroefening aangekom het. Die koorleier, Nobuzwe Lithatha (27), sê dis nie die eerste keer dat by die kerk ingebreek en dit gevandaliseer word nie. By ’n vorige keer, sê Lithatha, het die inbrekers verskeie items gesteel, insluitende die koor se uniforms. Aanbidding “Nou het hulle vensters, stoele en selfs die preekstoel, wat van koper gemaak is, gesteel. Sondag moes die gemeente op die grond sit om na die woord van die Here te luister. Die boewe het geen respek nie,” aldus Lithatha. Ouderling Bethwell Duma sê hy kan nou nog nie glo dat dit gebeur het nie. “Ons is baie disturbed, want dis ’n plek van aanbidding. Ons wil mense vra wat inligting het oor die inbraak en wie dit gepleeg het om die polisie te kontak,” sê Duma. Sers. Kappie Kapp, ’n polisiewoordvoerder, sê ’n klag van diefstal word ondersoek en niemand is nog gearresteer nie.