“ONS moet hande vat en koppe bymekaar sit om ons kinders te help.” Dit was Woensdag Kaapstad se mayor, Patricia de Lille, se pleidooi aan ouers van kinders wat aan dwelms verslaaf is. De Lille het in Athlone gepraat tydens­ die bekendstelling van die Marchelino’s­ Support Group, wat op die been gebring is om die ouers van dwelmverslaafde kinders te help. Deelnemers aan die program gaan opleiding en ondersteuning van die Stad Kaapstad en nieregeringsorganisasies ontvang. Rashid Adams, raadslid vir wyk 49, is die brein agter die program. Adams sê hul doel is om die inwoners toe te rus met vaardighede en kennis om te verhoed dat die jeug betrokke raak by dwelms en misdaad, en om diegene wat reeds betrokke is, te help. “Dwelmmisbruik is ’n groot uitdaging vir ons kinders, maar soveel ouers is nie toegerus om die situasie te hanteer nie,” meen hy. Adams voeg by die deelnemers sal ook opgelei word om gesinsgeweld te hanteer. “Dis ook belangrik dat ouers met soortgelyke probleme mekaar bystaan,” verduidelik hy. Die steungroep is genoem na Marchelino Hendricks, ’n dwelmverslaafde wat laas­ maand vermoor is. Hendricks se suster, Dene­, sê: “Ek skets nie ’n perfekte prentjie van my broer nie, maar hy het sy habits probeer verander; dit was egter moeilik. Strukture “Hy het aanvaar hy het ’n probleem en elke dag was ’n uitdaging vir hom, maar hy was positief.” De Lille sê jong mense word dikwels aangesê om hulself reg te ruk. “Maar tensy society die regte strukture bou om opwaarts te beweeg, sal baie van ons jeug nie hulself uit werkloosheid en armoede kan lig nie,” meen sy. De Lille sê egter soveel as wat die gemeenskap na jong mense uitreik om die journey­ saam met hulle te loop, moet die jeugdiges ook die keuse maak om hul kant te bring. “Die jeug moet bemagtig word om die regte keuses te maak,” sê De Lille. 