DUANE Vermeulen het besluit om braaivleis vir sushi te verruil. Dié Springbok-agsteman gaan voortaan sy rugbyloopbaan by die Kubota Spears in Japan voortsit. Die 31-jarige boorling van Nelspruit, wat in die toetsreeks teen Engeland uitgeblink het, se kontrak met die Franse Top 14-span Toulon het aan die einde van die Europese seisoen verstryk. Daar was sprake dat Vermeulen na ’n Suid-Afrikaanse span sou terugkeer, sowel as ’n moontlike skuif na die Engelse Premierligaklub Bath sou maak. Die Kubota Spears het egter gister die nuus op hul amptelike webtuiste bevestig dat die klipharde losvoorspeler in Japan­ gaan rugby speel. Vermeulen sê: “Ek is geëerd en dankbaar om ’n lid van die Kubota-familie te wees en sien daarna uit om by die Spears aan te sluit. “Ek sien ook uit om die Japannese kultuur te ervaar wat voortdurend nederigheid, eerlikheid en perfeksie najaag. “Ek is opreg dankbaar vir hierdie wonderlike geleentheid.” Die Kubota Spears word deur die voormalige Bull-breier Frans Ludeke afgerig. Suid-Afrikaners soos Ruan Botha, Jean Droste, Lappies Labuschagné, Burger Odendaal en Gerhard van den Heever is ook almal op dié klub se boeke. Vermeulen het Saterdagaand ná die derde toets tussen die Bokke en die Rose op Nuweland laat blyk dat hy nie vir die kampioenskapsreeks beskikbaar gaan wees nie. Die veteraan van 42 toetse hoop egter om steeds deel van Rassie Erasmus, die Bok-breier, se planne vir volgende jaar se Wêreldbeker-toernooi in Japan te wees. “Ek hoop om voortaan steeds toetsrugby te speel. “Die Bokke is besig om vir die World Cup te bou en as ek deel daarvan kan wees, sal ek 110% gee,” sê hy.