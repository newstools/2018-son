NÁ MAANDE se gebede het die hof tot die redding gekom van ’n dominee en sy kerkraad. Ds. Donovan Koordom van die VGK Klawer en 13 van sy kerkraadslede het die hof genader nadat die ring van Clanwilliam hom gestuit en sy hele kerkraad in Oktober verlede jaar geskors het. Volgens hofstukke in Son op Sondag se besit is die rede vir die skorsing glo dat Koordom en die kerkraad ’n ringsbesluit geminag het. Die besluit gaan oor ’n rings­besoek aan die gemeente in September. Die ring is glo ook gegrief omdat die hele kerkraad nie ’n buitengewone vergadering op 22 Oktober bygewoon het nie. Koordom sê: “Die vergadering op 26 September was ’n buitengewone ringsvergadering en die kennis­gewing het nie gesê van ’n besoek aan die kerkraad of gemeente nie. “Ons het dus nie daarvolgens voorberei nie. By die 26 September-vergadering is ek en my kerkraad uitgesluit. “Ons ongelukkigheid is dat die ring sonder die insette van die dominee of verkose kerkraad besluite oor die gemeente neem. “Die vergadering op 22 Oktober het in ’n dissiplinêre verhoor ontaard, en op 25 Oktober is ek en die kerkraad ingelig ons is met onmiddellike effek as die leraar en kerkraad van VGK Klawer gestuit.” Koordom verduidelik in sy hof­aansoek die kerkorde tref ’n duidelike onderskeid tussen opheffing (skorsing) en stuiting. “ ‘Opheffing’ volgens die Al­gemene Sinodebepaling 73 beteken ’n skorsing hangende ’n ondersoek nadat ’n klagte ingedien is. “Hierteenoor word ‘stuit’ algemeen gebruik waar ’n dominee of kerkraad ontslaan word as strafmaatreël ná ’n ondersoek.” Op 3 Mei het die Wes-Kaapse hooggeregshof ’n bevel nisi uitgereik waarvolgens die ring teen 6 Junie aan die regter moes bewys waarom die skorsing nie opgehef moet word nie, die akte van beskuldiging nie teruggetrek moet word nie, die dissiplinêre proses van 3 Mei moet voortgaan en dat die ring sal ophou inmeng by die dag-tot-dag-aktiwiteite van die gemeente. Op 21 Mei het die ring besluit om die skorsing op te hef, die akte van beskuldiging terug te trek en die gemeente in kennis te stel dat daar nie meer ’n besoek kom nie. Die VGK is genader vir kommentaar, maar ds. Pieter Grové, moderator van die VGK Kaapland-streeksinode, sê hulle kan nie kommentaar lewer nie. Ds. Angelique Esau, skriba van die ring van Clanwilliam, het nie op navrae gereageer nie. Sy het wel op Facebook geskryf: “Die ring van Clanwilliam verwelkom die gunstige uitspraak van die hoog­geregshof. Aan God die eer.” Koordom het ook nie op navrae gereageer nie, maar op Facebook sy preek van verlede Sondag gedeel. Dit was uit die deel in Ps. 43 waar die skrywer by die Here pleit om waarheid en lig te stuur.