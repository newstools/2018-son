OUDPRES. Jacob Zuma (76) se geldsake was in die kollig toe hy Vrydag in die Durbanse hooggeregshof voorgekom het. Dit was sy tweede hof­verskyning op aanklagte van onder meer korrupsie en afpersing, berig News24. Zuma was veronderstel om ’n aansoek in te dien dat sy prokureur, Michael Hulley, kan kyk na die nasionale vervolgingsgesag se besluit om hom te vervolg. Hulley het aangevoer weens issues oor regskoste kan hulle dit nog nie doen nie. Hy het wel gesê Zuma wil dié storie verder vat. Die saak sal as gevolg van bouwerk aan die Durbanse hof op 27 Julie in Pietermaritzburg voortgaan.