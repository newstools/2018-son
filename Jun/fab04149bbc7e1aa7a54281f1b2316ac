SWELLENDAM. – Die verhoor van Virgil Pretorius (32), ’n eks-cops en hofordonnans van Heidelberg, het Maandag in die rondgaande hooggeregshof begin. Pretorius staan tereg vir die moord op Candice Alberts (33), die ma van sy twee jaar oue babaseun. Alberts se lyk is Saterdagoggend 22 April 2017 sowat 1,5 km vanaf die R322 (Witsand-pad) by die Renosterfontein-afdraai, onder die bosse gevind. Sy is glo met ’n elektriese draad verwurg en verskeie kere met ’n skerp voorwerp gesteek. Volgens die staat staar nóg drie aanklagte Pretorius in die gesig. Die klagte is onderskeidelik aanranding met die doel om ernstig te beseer, aanranding gewoon, diefstal van R500 en ’n Samsung-selfoon, asook moord met voorbedagte rade. Die slagoffer se ouers, past. Tommy Alberts en sy vrou, Cathy, asook Pretorius se ma en ’n groot aantal inwoners van Slangrivier was Maandag en Dinsdag in die hof. Die verhoor is vir twee weke geskeduleer. Die hofverrigtinge het Maandag eers 14:00 begin nadat adv. Nick du Toit (vir die verdediging) aangedui het hy’t instruksies gekry om ’n pleitverduide­liking voor te lees. Die staat het Maandag drie getuies geroep. Die hof het Dinsdag ’n ter plaatse ondersoek op die toneel gedoen waar die lyk onder die bosse gevind is. Hulle het ook haar werkplek, die Pili Pili-restaurant in Witsand, besoek. Daarna het AO Andries Olivier, ’n voormalige kollega van die beskuldigde, maar nou verbonde aan die eenheid belas met gesinsgeweld, kinderbeskerming en seksuele misdrywe, sy getuienis gelewer. Die saak duur voort. Dit dien voor regter Robert Henney.