DIE Mamelodi Sundowns-speler Thabo Nthethe se koms is bevestig en nou word daar net gewag vir Daine Klate om by die Chilli Boys aan te sluit. Chippa United se hoofbedryfsbeampte, Lukhanyo Mzinzi, het bevestig dat die 33-jarige Sundowns-verdediger ’n kontrak met die Baaise span onderteken het. “Ons het Thabo Nthethe van Sundowns laat teken. Hy is nou ons speler. Hy is baie opgewonde om na Port Elizabeth te kom,” sê Mzinzi. Nthethe het vermoedelik ’n ooreenkoms van een jaar geteken met ’n opsie om vir nog ’n jaar te hernu. Die 33-jarige verlaat nou die Brazilians nadat hy hierdie seisoen net twee verskynings gemaak het. Nthethe se speelkans het verminder nadat Ricardo Nascimento sowel as Bangaly Soumahoro by Sundowns aangesluit het. Nthethe kom wel met baie ervaring. Dit is nadat hy verskeie groot trofees gewen het met die Tshwane-reuse. Onder dié trofees tel die 2016-Caf Champions League, 2017-Caf Super Cup, die Telkom Knockout Cup en drie PSL-titels. Gedurende sy tyd by Sundowns het Nthethe altesame 112 verskynings gemaak en 9 doele aangeteken. Hy sal waarskynlik in die middel van Chippa se verdediging volgende seisoen met James Okwuosa en Ayabulela Konqobe vir ’n plek baklei. Chippa is ook steeds hard op die spoor van nóg ’n ervare speler in die persoon van Wits se middelskakel Daine Klate. Klate, ook 33, wil volgens gerugte terugkom huis toe en sy loopbaan in die Baai afsluit. Onderhandelinge is tussen Chippa en Klate aan die gang, maar dit lyk asof daar dalk groot geld betrokke kan wees, wat dinge moontlik kan belemmer. As Chippa albei hierdie spelers inbring, sal die span regdeur met goeie ervaring gevul wees.