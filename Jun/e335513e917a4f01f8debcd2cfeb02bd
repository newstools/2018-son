JY MOET spring as jy kaartjies vir dié show wil kry, want daar is reeds ’n volle 500 kaartjies verkoop! Die bekende en alomgeliefde jazz-kitaarspeler en gospelmusikant Jonathan Rubain gaan op 18 Augustus sy koortjie-konsert hou. Die konsert sal plaasvind by die Every Nation Church (His People) by die Value Centre in die N1-Stad-area in Goodwood. Die konsert is baie spesiaal, want die talentvolle musikant vier sy 34ste verjaardag met ’n splinternuwe album getiteld Praise Worship & Koortjies. Maak maar gereed vir ’n lekker show propvol koortjies wat jou gaan laat juig dat die stof staan. Sien, die gospelkunstenaar het grootgeword onder die banke van ’n Pinksterkerk. Hy kén dus van koortjies. Dié musiekvervaardiger van Hanover Park is baie opgewonde oor sy nuwe projek en vertel entoesiasties: “Dit was vir my en my band só ’n groot seëning om hierdie show te doen, spesifiek die koortjies, want dit is so eie aan ons.” Hy belowe dié konsert sal iets wees waaroor mense nog lank sal praat. “Dit gaan ’n groot wow wees, veral met die visuele state of the art beligting wat ons gaan gebruik,” vertel die talentvolle kitaarspeler opgewonde. Die gaskunstenaars wat op die konsert sal optree, is Loyiso Bala, Lebohang Kgapola, Spencer Kennedy, die talentvolle seun Wilmot Fredericks, Byron Levi, Jessie Lottering en Ronelle Roberts. Kaartjies kos R100, maar as jy in die golden circle wil sit, sal dit R165 kos. Die konsert begin 18:00.