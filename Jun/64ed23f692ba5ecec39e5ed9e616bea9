SHEREE Prince sê haar slagoffer was anyway al oud en het haar tyd gehad. Dít was die getuienis van Willie Hanekom, ’n kliniese sielkundige wat Prince vir drie sessies gesien het. Prince het ’n bejaarde vrou se lyk opgesny nadat sy haar vermoor het. Hanekom het voor vonnisverrigtinge getuig. Prince is reeds skuldig bevind aan die moord op Sandra Malcolm (74). Malcolm is op 18 April 2015 in haar huis in Muizenberg vermoor. Prince het erken sy het Malcolm met ’n mes doodgesteek en toe haar kop afgesny. Malcolm se bene en arms is ook geamputeer. Haar maag was oopgesny en haar derms uitgehaal. Hanekom het gesê hy het Prince drie dae geëvalueer. Volgens hom moes hy alles uit haar trek en het hy haar oor en oor gevra of sy spyt is oor wat sy gedoen het. “Sy het geen berou gehad nie,” het hy getuig. “Nadat ek haar vir die hoeveelste keer gevra het hoe sy voel ná alles, het sy net gesê: ‘Daai vrou was anyway al oud en het haar tyd gehad.’ Sy wou net die vrou se huis hê.” Hy het gesê dit wil vir hom voorkom of Prince films oor moorde gekyk het en net wou experience hoe dit sou wees om iemand te vermoor. “Sy het genoem dat sy al baiekeer gewonder het hoe dit sou voel om iemand te vermoor. Van ’n jong ouderdom af het sy al daaraan gedink om te moor. Vir haar sou dit ’n gevoel van mag wees. Dit sou ook mense anders na haar laat kyk,” het Hanekom gesê. Volgens hom het Prince risikoverwante gedrag. Hy het gesê die siklus van geweld kan herhaal word. Hanekom het ook verskeie ander verslae bestudeer en met Prince se familie gesels. Haar ma, Susanna, het hom vertel haar dogter het gedrags­probleme ontwikkel nadat sy die tweede keer meningitis gehad het. Sy het ook tik gebruik, wat die gedragskwessies kon vererger. Malcolm se familie het ook getuig. Haar dogter Alison Williams het gesê haar seun het op sy ouma se lyk afgekom. “Hy was so erg getraumatiseer dat hy in ’n kliniek ingeboek is,” het sy gesê. Sy het bygevoeg haar ma was nie net ’n pensioner wat haar tyd gehad het nie. “My ma was nog baie aktief, sy het selfs nog gegym.” Wil­liams het die langste tronkstraf gevra. “Sheree verdien nie ’n tweede kans nie.” Die saak duur vandag voort.