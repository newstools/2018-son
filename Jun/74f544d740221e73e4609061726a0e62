MY MOTOR is gesteel! kom die skok toe ek by die plek kom waar ek parkeer het. In dié parkeerplek van die parkeerterrein van ’n bekende hospitaal in die Kaap staan nou ’n vreemde motor. Dít nadat ek vinnig ’n siek vriend hier kom besoek het. Ek is die slagoffer van motordiefstal! Nee! Dit kan nie wees nie! Sulke goed gebeur mos met ander mense, dink ek benoud. Dit voel asof my keel wil toetrek terwyl ek verbouereerd in die parkeerterrein rondsoek. My hartklop versnel; my maag maak sulke snaakse draaie. Ek druk met mening die knoppie op my kar se sleutel in die hoop om daardie bekende voëltjiegeluid iewers te hoor en hazards sien flits – maar pure verniet. Ek voel hoe die trane agter my ooglede brand en die braaksel dreig om in my keel op te stoot. My oë soek-soek na die sekerheidsbeampte van dié parkeerdek. Dalk het hy gesien wie my kar gesteel het. Ek sien hom dóér naby die ingang skeef op sy stoel sit terwyl hy met sy wysvinger in sy neus krap. My moed val sommer tot in my skoene. Toe ek weer kyk, besef ek die ingang waar die sekerheidsbeampte sit, lyk vreemd. Ek het nie vroeër dáár ingekom nie, besef ek. Lang storie kort, ek het op die verkeerde parkeerdek na my kar gesoek terwyl dit veilig op ’n hoër dek geparkeer staan. Maar die trauma wat ek in daardie kort tydjie ervaar het, was vreesaanjaend. Nou kan ek myself indink deur watter trauma werklike misdaadslagoffers gaan. Hoe voel ’n ouer wat ’n kind deur moord verloor? Daai seer sal vir ewig in haar hart bly sit. Verkragtingslagoffers, slagoffers van rooftogte, en so kan ek aangaan. Slagoffers van misdaad is wydverspreid omdat misdaad ’n wêreldwye verskynsel is. Hier in Suid-Afrika, waar misdaad buitengewoon hoog is, is daar dikwels geen ondersteuningsnetwerke nie. En dit maak misdaadslagoffers se kanse op herstel moeilik. Luidens ’n studie oor viktimisasie in 1997-1998 het omtrent 60% van misdaadslagoffers geen ondersteuning van enigeen ontvang nie. ’n Klein persentasie het gebruik gemaak van familie of vriende om hulle te ondersteun. Hoe lyk dié syfers vandag? Hieruit kan ons aflei dat daar tans in Suid-Afrika ? groot behoefte is aan slagofferondersteuningsdienste, sodat die talle misdaadslagoffers bevry kan word van hul vrese. Ek salueer die handjievol gewone Suid-Afrikaners wat uit hul pad gaan om slagoffers by polisiestasies by te staan. Hulle is ons heroes.