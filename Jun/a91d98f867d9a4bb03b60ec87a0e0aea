SOWAT 200 honde-eienaars van Motherwell in die Baai het op die gemeenskapsaal in NU30 toegesak om hul troeteldiere te laat steriliseer. Dit is deel van die Mayoral Animal Care Movement (MACM), wat amptelik Sondag afgeskop het. Die MACM is die eerste in sy soort in die stad. Dié veldtog bestaan uit verskeie voortdurende projekte. Die mikpunt is om die veiligheid van inwoners te verseker in gevalle waar wanbestuurde diere ’n risiko inhou. Gister het honderde inwoners met hul vierpotige vriende opgedaag. Danksy vrywillige veeartse, diereorganisasies en ander skenkers was die event ’n sukses. Volgens Athol Trollip, burgemeester, is tot nou toe reeds R250 000 op dié massa-sterilisasie uitgegee. Die eintlike mikpunt is om die seisoen 700 honde te steriliseer. Hannes Stander, bestuurder van die Dierewelsynsvereniging in Port Elizabeth, sê hulle het saam met die munisipaliteit gewerk. “Dié veldtog is iets waarvoor alle gemeenskappe al jare lank vra. Dit moet eintlik nasionaal wees. In die Baai is oorbevolking van diere ’n probleem. Veral babahondjies is vatbaar vir kieme. “In Walmer woon byvoorbeeld 70 000 mense, wat beteken daar is minstens dubbel soveel honde wat gesteriliseer moet word.” Mthokozisi Nkosi, wat die voorsitter van die portefeuljekomitee oor openbare gesondheid verteenwoordig, was ook daar. “Daar is ’n neiging dat mense sê diegene in townships gee nie om vir hul diere nie, maar dis onwaar.” Hy sê dit kos sowat R1 200 om ’n hond te laat steriliseer en baie mense kan dit nie bekostig nie. Mense moet ook beter opgevoed word oor dieresorg om die gemeenskap te uplift. Sukkel Christopher Skosana (44) van Motherwell NU2 het sy hond, Ogies, geneem om haar te laat regmaak. “Ek het haar vandag hierheen gebring, want ek wil nie sukkel as sy kleintjies sou kry nie. Ek sal sukkel om vir al die puppies te sorg, want dis duur. Dié veldtog is ’n goeie ding, want waar anders sou ons die hulp gekry het?” Memeza Zenani (36) van Motherwell NU12b het haar hond, Pinky, ook gister laat opereer. “My hond woon saam met twee reuntjies en ek wil nie hê sy moet puppies kry nie, want drie is reeds genoeg. “Dit is ’n baie goeie program hierdie.”