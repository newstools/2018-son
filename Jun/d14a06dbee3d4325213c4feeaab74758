SUID-AFRIKA se sege van 42-39 verlede week in die eerste toets oor Engeland het nostalgiese herinneringe vir Francois Pienaar teruggebring. Pienaar was die Springbok-kaptein toe Suid-Afrika Nieu-Seeland in die Wêreldbeker-toernooi in 1995 op Ellispark in Johannesburg geklop het. Ná dié epiese eindstryd het Nelson Mandela, die voormalige president van Suid-Afrika, uitgestap gekom met die nr. 6-trui aan en die beker aan Pienaar oorhandig. Dít word beskryf as een van die hartroerendste oomblikke in die geskiedenis van Suid-Afrikaanse sport. Die Springbokspan is verlede week die keer in sy geskiedenis deur ’n etniese swart speler, Siya Kolisi, gelei. Net soos sy destydse eweknie, het Kolisi die nr. 6-trui gedra toe hy die Bokke ver­lede week die eerste keer aangevoer het. Pienaar is deesdae een van die ambassadeurs van die Cape Town-marathon. Die 51-jarige het verlede week se toets tussen Suid-Afrika en Engeland op ­Ellispark in Johannesburg bygewoon. Pienaar het die toets as baie nostalgies beskryf, veral omdat Kolisi ook die nr. 6-trui gedra het. Hy vertel: “Toe die Bokke ná 20 minute se spel met 3-24 agter was, het ek baie jammer vir Siya gevoel. “Dit is egter ongelooflik hoe hy die span inspireer het om uit die ashoop op te staan en met ’n ongelooflike terugvegpoging vorendag te kom. “Dit was hartroerend om te aanskou. Ek was uiteraard baie gelukkig vir Siya se part. “Dié sege het dieselfde gevoel as die dag toe Madiba met daardie nr. 6-trui op die veld verskyn het.” Pienaar reken daar is iets baie spesiaals omtrent die kapteinskap van die Bokke en die nr. 6-trui.