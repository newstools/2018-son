DOEN jouself ’n guns en kyk die lokprent van die fliek Ellen: The Story of Ellen Pakkies. Die trailer van dié lang verwagte fliek is van gister af op Channel24. Nou kan ek nie wag dat die fliek op 7 September in Suid-Afrika begin draai nie. Hoewel ons in Mzansi nog nie die fliek gesien het nie, het dit reeds oorsee groot opslae gemaak. Dié ware lewensdrama is al op inter- nasionale filmfeeste in Rotterdam én Seattle vertoon. Die fliek is gegrond op die verhaal van Ellen Pakkies, wat haar abusive tikverslaafde seun vermoor het. Dit skets ’n somber prentjie van ’n gesin wat deur die dwelmduiwel verteer word, maar ook van hoe dit die hele gemeenskap raak. Pakkies se opspraakwekkende verhaal het in 2007 wêreldwyd mense se aandag getrek nadat sy aangekla is van die moord op Abie Pakkies, haar dwelmverslaafde seun. Die hofsaak wat gevolg het, het belangstellendes op die punt van hul stoel gehou. Nou beloof die rolprentvertelling daarvan om dieselfde en meer vir kykers te doen. Die talentvolle Jill Levenberg (Suidooster) vertolk die rol van Ellen Pakkies en Jarrid Geduld (Boy Called Twist) speel Abie. Daar is ook ander bekende en geliefde akteurs in die fliek, onder andere Clint Brink, Kay Smith, Russel Savadier en Elton Landrew. 