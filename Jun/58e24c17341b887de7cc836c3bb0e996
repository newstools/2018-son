HOUTBAAI het die afgelope week weer in ’n no-go zone ontaard toe taxi-drywers vanaf die vroeë oggendure ’n chaos in die gebied veroorsaak het. Die polisie het eindelik skokgranate gebruik teen die betogers wat die paaie met klippe en brandende tyres afgesper het. ’n Polisiehelikopter is ook na die area ontplooi. Die omgewing rondom Hoofweg en Victoriaweg is die ergste geraak. Betogers het skade aan ’n kragboks en ’n MyCiTi-bushalte aangerig. Die drivers wat by die Cape Amalgamated Taxi Association (Cata) geaffilieer is, betoog teen dié van die Congress of Democratic Taxi Associations (Codeta). Cata se taxi-operateurs beweer Codeta se drywers werk sonder geldige permitte op hul taxi-roetes. Hulle het geëis dat ’n verteenwoordiger van die Stad Kaapstad se vervoerdepartement kom praat om dié kwessie uit te stryk. Teen laat gistermiddag het niemand van die Stad nog met hulle gaan vergader nie. ’n Polisiewoordvoerder, lt.kol. Andrè Traut, het bevestig die cops is gister vanaf die vroeë oggendure in Houtbaai ontplooi toe dit blyk dat die protes gaan uitbrei. Traut sê: “Verskeie paaie is afgesper en die situasie het verkeer geraak. “Niemand is nog in dié stadium gearresteer nie. Ons lede sal in die gebied aanbly om wet en orde te handhaaf totdat ons tevrede is dat die situasie geneutraliseer is.” ’n Woordvoerder van die Stad se wetstoepassers, Wayne Dyason, het die voorval bevestig. Dyason het verder gesê: “Daar is skade aangerig aan ’n MyCiTi-bushalte sowel as padtekens en ’n elektriese boks in Victoriaweg.” Maxine Bezuidenhout, ’n woordvoerder van die verkeersdepartement, sê Victoriaweg is omstreeks 12:30 weer vir verkeer oopgestel.