AS JY vroue met ’n wynglas sien wegloop, kan jy dalk die bad girl RiRi daarvoor blame. Die Britse TV-aanbieder Graham Norton het genoeg gehad daarvan dat die sangeres Rihanna so gereeld met ’n glas wyn in die hand loop en het besluit om ’n interven­tion te roep. Dis nou al jare dat die “Wild Thoughts”-sangeres wynglase in en uit kroeë, restaurante en klubs dra. Ek sien RiRi was baie skaam toe die aanbieder haar op The Graham Norton­ Show voor haar Oceans 8-medesterre oor haar vreemde habit uitvra. Hy het toe ’n hele paar foto’s gewys waar ’n glas wyn in haar hand pryk en die cast van Oceans 8 het geskaterlag. Graham vra RiRi toe: “Het jy die klub se toestemming gevra toe jy waai met die glas in jou hand?” Sy antwoord toe: “Dit kan een wees wat ek self na die klub geneem het.” En hy wys toe nog ’n foto waarop sy ook met ’n glas in die hand uit ’n klub wals. “Ek het daai een teruggeneem na die hotel waar ek dit gevat het,” het die superster gelag. Hy het nog ’n hele paar foto’s gewys waar sy ook met ’n glas in die hand wegloop. RiRi keer toe skamerig: “My ma gaan dit sien!” Ek glo nie ons gewone mense sal dit regkry nie, daai buff bouncers by die clubs sal daai glas gou uit jou hand vat.