ONTSTOKE  gemeenskapslede van Eastridge in Mitchells Plain het Sondagmiddag 'n huis in De La Rey-straat aan die brand gesteek nadat 'n kind se lyk in 'n vlak graf by die huis gevind is. Die lyk is moontlik  dié van vermiste Stacey Adams, ook bekend as Jamie, het kapt. FC van Wyk, 'n polisiewoordvoerder, gesê. Stacey se ouma het haar Saterdag omstreeks 15:00 laas lewend gesien toe sy die sesjarige na haar ma se huis in De La Rey-straat gestuur het. "Sondag omstreeks 15:00 het die ouma die ma gebel en gesê sy moet Stacey regkry, want sy is op pad om haar te kom haal. Dit het toe eers aan die lig gekom dat die kind vermis is." Stacey is dadelik as vermis aangemeld en 'n soektog na haar is van stapel gestuur. Straatkomitees, buurtwaglede, sektorpolisie en lede van die plaaslike gemeenskapspolisiëringsforum het saam met die polisie na die meisie gesoek. Terwyl die soektog aan die gang was, het die gemeenskap hulle in kennis gestel van nat, los grond binne 'n huis in De La Rey-straat. "Die soekgeselskap het in die huis begin grawe en 'n onbekende persoon se lyk gevind. 'n Manspersoon is ondervra. Toe die polisie die man uit die huis vat, het die skare oproerig geword en die polisie met klippe bestook. Hulle het ook probeer om die man uit die polisie se aanhouding te kry." Die inwoners het toe 'n petrolbom in die huis gegooi en die polisie moes rubberkoeëls gebruik om die skare uitmekaar te dryf. Twee polisiebeamptes is in die voorval beseer. Stacey se familie sal vandag die liggaam uitken om te bevestig of dit wel sy is. 