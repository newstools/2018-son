DIE naaktheid van die ongelyke Suid-Afrikaanse samelewing het my weer behoorlik ontnugter. Woensdagaand bevind ek my in die kerksaal van die Calvary Pentecostal Church in Faure, ’n dorpie langs die R102 op pad na Somerset-Wes. Die Faure-rugbyklub het my genooi om die oorhandiging van twee stelle truie aan die klub te doen. Die klub speel in die Westelike Provinsie se Simonsberg-plaasliga. Die saal was in groen- en-wit getooi, terwyl die hooftafel, waar die uitvoerende bestuur gesit het, met ’n groen tafeldoek en kleurvolle ballonne opgedollie was. Die manne en vroue het die koue getrotseer om ’n groot gebeurtenis in die klub se onlangse geskiedenis te vier. Die Faure-rugbyklub is in 1979 gestig. Nadat die bestuur sy plek ingeneem het, het ’n doodse stilte geheers. Die sekretaris, Jacobus Franso, het die verwelkoming gedoen. Toe het die voorsitter, Stanley Tafel, die mikrofoon geneem. Soos een van daai streng skoolhoofde van ouds groet hy eers en praat dan streng met die lede oor hoe die pad vorentoe moet wees. “Dissipline, lojaliteit en eenheid sal die klub tot groter hoogtes neem,” het hy verklaar. Die klub voer ’n sukkel­bestaan en maak staat op geldinsameling om oor die weg te kom. Wat my aangegryp het, is hoe die manne dié donasie van net twee stelle truie gevier het. Die vroue in die bestuur het ’n volle maaltyd gemaak en dit bedien. Diana Meyer, wat die borgskap gefasiliteer het, is onder groot toejuiging bedank. Dis altyd vir my ’n riem onder die hart as maatskappye veral plaaslike klubs ondersteun. Met min hulpbronne en ’n gebrek aan gewillige borge tel elke bietjie. Maar waarom sukkel ’n klub soos Faure en talle ander? Die klub en sy gemeenskap het ’n ruk gelede hul speelveld verloor toe ’n ontwikkelaar die grond koop. Die gemeenskap is nou omring deur weelderige huise en spoglandgoedere. “Die klub is gedwing om sy tuiste in Macassar te maak. Spelers moet op die N2-snelweg ry vir oefening en die hekgeld is maar min wanneer hulle tuis speel,” het Franso vertel. Die klub dok maandeliks meer as R10 000 op vir vervoer. Dit is hartseer, want werkloosheid en armoede voer die botoon hier. Tog is die klub een van talle wat net die getalle vol maak, maar waaroor rugbybase spog wanneer hulle hul jaarlikse verslae indien. Die tyd het aangebreek dat klubs soos Faure nie net die getalle vol maak nie, maar ook ’n stukkie van die geld- en hulpbronnekoek kry.