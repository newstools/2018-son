DIE Grens-Bulldogs vaar effe­ beter as hul buurman, die OP, in die SuperSport Challenge, maar het ook weer vasgeval. Dít nadat die WP Grens Saterdag by die Valsbaai-rugbyklub met 52-24 geklop het. Die WP het agt drieë teenoor Grens se vier gedruk. Dis ook die WP se sesde agtereenvolgende oor­winning in die reeks. Grens het sover nog net twee oorwinnings behaal. Hoewel die WP reeds in die tweede minuut ’n drie aangeteken het, het Grens nie sleg begin nie. Taai Die Bulldogs het ná 15 minute­ hul eerste drie gedruk. Die eerste helfte was ’n taai affêre waarin albei spanne nóg ’n drie elk gedruk het. Dis egter ná rustyd dat die WP die wedstryd heeltemal oorheers het. Hoewel Grens nou weer gegly het, vaar hy steeds baie beter as die OP, wat nog geen oorwinning behaal het nie. Grens sal Saterdag teen die SWD-Arende in die Buffalo City-stadion streef na sy derde oor­winning.