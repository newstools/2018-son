DIE munisipale staking wat dienslewering in die Nelson Mandelabaai-metro verlam het, is beëindig. Die stadsbestuurder, Johann Mettler, het die aankondiging Vrydag gedoen nadat die munisipale vakbonde Imatu en Samwu ’n ooreenkoms onderteken het. “Ek wil graag die inwoners verseker dat ons afval­bestuur-direktoraat hard sal werk om ons strate en woonbuurte wat weens die opgaar van huishoudelike afval vuil is, skoon te maak. “Ongelukkig het ons beste pogings om gebeurlikheidsplanne te implementeer ons nie die gewenste uitkoms gegee nie. “Dit sal almal se bydrae vereis om te verseker dat normale dienste hervat en die agterstand uitgewis word,” het hy verduidelik. Mettler het die inwoners van die Nelson Mandelabaai-metro bedank vir die ruimte wat hulle aan die munisipaliteit gegee het om gedurende die intensiewe beraadslaging met die werkers te onderhandel. Hy het gesê dit het hulle uiteindelik ’n uitkoms laat bereik wat stabiliteit en verbeterde verhoudings met die werkers sal skep. “Ons het ooreengekom op ’n finale skikking van R10 000 vir werknemers met 12 tot 17 jaar diens, R16 000 vir werknemers met 18 tot 23 jaar diens en R21 000 vir daardie werknemers met diens van 24 of meer diens­jare,” het Mettler gesê. Die ooreengekome langdiensbonusse is ’n finale skikking wat betaal sal word nadat die goedkeuring van die metroraad verkry is op ’n vergadering wat nie later as 15 Julie sal plaasvind nie. Van die relevante aspekte in die ooreenkoms is soos volg: “Die beginsel van geen werk, geen betaling sal van toepassing wees vir die tydperk wat werknemers aan die staking deelgeneem het. “Die verlies aan inkomste van werknemers sal egter oor vier maande verhaal word.” Mettler het werknemers bedank wat in sommige gevalle onder moeilike omstandighede gewerk het. Hy het gesê hy hoop beter verhoudinge met werknemers sal dienslewering direk verbeter.