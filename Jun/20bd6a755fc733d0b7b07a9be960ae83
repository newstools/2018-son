LEVONA Jacobs het die Sassa-geld van Rowena Jacobs se kinders getrek nadat Rowena vermis geraak het. Kapt. Pieter Joubert het sy getuienis gister in die Kaapse hooggeregshof afgehandel. Hy het die ondersoek gelei nadat die ontbinde lyke van Rowena en haar ma, Verna, op 8 Desember 2015 in hul agterplaas gevind is. Hulle is voor 1 Oktober 2015 laas lewend gesien. Verskeie mense het getuig Levona het vir mense vertel dat Rowena in Malmesbury gaan werk het. Sy het glo gesê Verna is Noord-Kaap toe om die boedel van haar oorlede man, Donny, op te klaar. Levona is Donny se susterskind. Sy loop hof vir die moord op die twee vroue. Joubert het getuig hy het Levona op Donderdag 10 Desember 2015 in hegtenis geneem. Haar suster het hom gebel en ingelig dat sy by ’n huis in Mitchells Plain is. Hy en die suster is saam Mitchells Plain toe waarna sy die huis uitgewys en hy Levona gearresteer het. Joubert het gesê hy het Levona toe na die selle van die Bellville-polisiekantoor geneem. Hy het getuig op dié dag was sy arrogant en wou nie praat nie. Sy het haar lawyer se naam op ’n stukkie papier geskryf en dit vir hom gegee. Die Saterdag het hy haar weer gaan sien. Sy het toe sarkasties geantwoord: “Dit is baie nice dat jy tyd van jou familie afneem om vir my te kom sien.” Volgens Joubert het hy gedurende sy ondersoek uitgevind dat Sassa ook vir Levona ondersoek het. Sy het na bewering die grants van Rowena se kinders van Oktober tot Desember getrek.