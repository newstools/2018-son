MORTIMER Saunders se spermselle is gekry op die toppie wat Courtney Pieters aangehad het. Só het die hooggeregshof gister gehoor. Saunders staan tereg op aanklag van moord en verkragting. Courtney (3) se lyk is gekry nege dae nadat sy op 4 Mei 2017 as vermis aangemeld is. Saunders was ’n loseerder by die meisie se ouerhuis in Plutostraat, Elsiesrivier. Hy het skuld erken aan haar moord, maar sê hy het haar nie verkrag nie. Hy het wel erken dat hy haar met sy vingers gepenetreer en sy penis oor haar lyk gevryf het nadat sy reeds dood was. Luthando Thiya, ’n DNS-ontleder, sê die semen wat op Courtney se top gekry is, is inderdaad Saunders s’n. Die monsters wat van haar binneboud en vagina geneem is, het ook manlike DNS getoon. “Die spermselle was egter te min om te kon bevestig wie s’n dit was.” Thiya sê daar was ook bloed aan Courtney se denimbroekie by die zip-gedeelte. “Ons het nie gekyk wie se bloed dit was nie, maar getoets vir semen in die bloed.” Hy sê die skede van Courtney se vagina het ook bloed op gehad. Die mat in Saunders se kamer is ook vir DNS getoets en van sy semen is gekry. Saunders se lawyer, Morné Calitz, wou by Thiya weet wat gebeur as daar met die bewysstukke gepeuter is. “As ons agterkom die seël van ’n bewysstuk is gebreek, ontleed ons dit nie,” aldus Thiya. Calitz wou weet of Thiya en sy span DNS se ouderdom kan bepaal. Thiya het geantwoord dit is nie moontlik nie. “Is daar ’n manier waarop julle sou kon vasstel of die semen wat julle ontleed het voor of ná ejakulasie is?” Thiya het geantwoord dat semen voor ejakulasie nie spermselle bevat nie. “Ons toets nie vir ejakulasie nie, maar vir spermselle.” Die saak word Dinsdag in die hooggeregshof hervat.