DIE rooi kaart wat die Franse heelagter Benjamin Fall gewys is, moes dalk net ’n gele gewees het. Só sê die afrigter van die Nieu-Seelandse rugbyspan, Steve Hansen. Dis nadat sy span Frankryk met 26-13 in Wellington kafgedraf het. Die All Blacks loop met 2-0 voor in dié reeks van drie toetse. Die skeidsregter, Angus Gardner, het Fall van die veld gestuur toe hy met Beauden Barrett kontak gemaak het terwyl die Kiwi-losskakel ’n hoë bal probeer bemeester het. Fall se tydsberekening was ’n bietjie uit, maar hy het nie opsetlik teen Barrett gebots nie. Barrett het geval en harsing­skudding opgedoen. Hansen het aan die New Zealand Herald gesê: “Die rooi kaart het altyd ’n effek en dis altyd hartseer wanneer ’n speler afgestuur word wanneer hy ’n reël nie opsetlik oortree het nie. “Dis ’n uitdaging, en on­gelukkig het hy fouteer. Die skeidsregter het geen ander keuse gehad as om volgens die reëls ’n rooi kaart te wys nie.” Ondanks Fall se afwesigheid het die All Blacks geswoeg om die besoekers te klop. Hansen meen dit was omdat Barrett vroeg van die veld af is. Damian McKenzie het as losskakel oorgeneem. Daar word voorsien dat hy dalk die nr. 10-trui in die derde toets sal dra. Richie Mo’unga is egter ook ’n opsie as generaal. Daar word ook voorsien dat ander spelers in die groep speelkans in Dunedin gebied sal word.