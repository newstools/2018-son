JULIAN Savea het besluit om vroeg weg te stap van sy All Black-kontrak en sy rugbyloopbaan in Frankryk voort te sit. Die makro-vleuel van die Hurricanes het vandag aangekondig dat hy ná vanjaar se Superrugby-kompetisie vir Toulon in Frankryk gaan speel. Savea se laaste toets vir die All Blacks was in verlede jaar se derde kragmeting met die Britse en Ierse Leeus. Sedertdien het die 27-jarige nie meer vir die All Blacks in aanmerking gekom nie. Die jong vleuelsensasie Rieko Ioane pronk nou in die bekende nr. 11-trui. Savea los egter ‘n onthoubare nalatenskap as ‘n All Black. Hy het 54 toetse vir die Kiwi’s gespeel en 46 drieë gedruk. Een van Savea se grootste oomblikke was in 2015 se kwarteindstryd van die Wêreldbekertoernooi teen Frankryk. Hy het op daardie dag in Londen met brute krag drie verdedigers uit die pad gehardloop voor hy die doellyn oorgesteek het. Sy 46 drieë is die tweede meeste vir die All Blacks. Doug Howlett hou die rekord met 49 in 62 wedstryde. Steve Tew, uitvoerende hoof van New Zealand Rugby, het tesame met die All Black-afrigter, Steve Hansen,  hulde gebring aan Savea. Volgens Tew verlaat Savea Nieu-Seeland met die rugbyunie se seëninge en dat Franse rugbyondersteuners hom gou as een van hul eie sal aanneem. Hansen sê Savea kan trots wees op wat hy in sy loopbaan as ’n All Black vermag het. "Hy is ‘n voerwoestende baldraer wat ander met sy fisieke spel en lus vir drieë druk inspireer het. Ek en al die ander All Blacks wil Julian en sy familie alle geluk toewens en bedank vir alles wat hy vir die All Blacks gedoen het."  