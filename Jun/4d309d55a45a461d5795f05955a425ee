DIE Suid-Afrikaner Kevin Anderson (#6) is steeds op koers in die Franse Ope ná sy oorwinning oor die Duitser Mischa Zverev. Anderson het die oorwinning in vier stelle beklink. Die uitslag was 6-1, 6-7 (3-7), 6-3, 7-6 (7/4). Die wedstryd het byna drie uur geduur. Die lenige Suid-Afrikaner het altesaam 18 kis-afslane bemeester en was 66% suksesvol met sy eerste afslane. Anderson kom môre teen die Argentyn en 12de gekeurde Diego Schwartzman vir ’n plek in die kwarteindronde te staan. Schwartzman het sy plek in die laaste 16 spelers bespreek met ’n oorwinning van 7-5, 6-3, 6-3 oor Borna Coric van Kroasië. Vroeër in die dag is Raven Klaa­sen van Suid-Afrika en sy Nieu-Seelandse dubbelspelmaat, Michael Venus, uitgeskakel. Hulle het 7-6 (7/2), 7-6 (7/4) teen Nikola Mektic (Kroasië) en Alexander Peya van Oostenryk verloor. Die verdedigende kampioen, Rafael Nadal, van Spanje het Richard Gasquet van Frankryk met 6-3, 6-2, 6-2 verneder om die vierde ronde te bereik. Dit is die 16de keer dat die twee boesemvriende kragte meet. Nadal was in almal aan die wenkant. Maria Sharapova van Rusland bly ook op koers vir die Franse titel met ’n oortuigende oorwinning van 6-2, 6-1 oor die sesde gekeurde Karolina Pliskova. Simona Halep, twee keer naaswenner, keer die komende week terug vir die vierde ronde. Sy het Andrea Petkovic 7-5, 6-0 geklop. Petkovic is ’n voormalige semi-finalis van die gesogte en tweede Grand Slam van die seisoen.