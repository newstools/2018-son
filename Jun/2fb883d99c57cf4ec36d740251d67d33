MIN dinge in wêreldsport is opwindender as ’n uitklophou in die kryt. Daarom hou ondersteuners van dié sport vol ’n uitklophou is enige dag net so mooi soos ’n onderskepdrie van 80 m, of ’n wendoel by sokker se Wêreldbeker-toernooi. ’n Uitklophou kan uiteraard lewensgevaarlik wees, maar dit bly maar die grootste trekpleister in die sport. Die uitklophou is een van die hoofstukke wat die skrywer en statistikus Ron Jackson in sy boek Champions bespreek. Sy deeglike navorsing werp interessante statistiese lig op die onderwerp. As Suid-Afrikaanse boksers se uitklophoue in persentasie gemeet word, is Charlie Weir bo-aan die lys met 82,35%. Weir het nie die meeste uitklophoue in Suid-Afrika se geskiedenis geplant nie, maar persentasiegewys is sy 28 uitklophoue in 34 gevegte die beste vertoning plaaslik. Hy het van 1977 tot 1982 groot getalle toeskouers gelok. Weir, wat ook as die Silver Assassin bekend was, is op 19 Junie 1992 in die ouderdom van 35 aan kanker oorlede. Die bokser wat tweede op die lys is, is Phillip N’dou met ’n persentasie van 80,95. Hy het tussen 1997 en 2016 in 42 gevegte 34 uitklophoue geplant. Die Suid-Afrikaners met die grootste persentasie uitklophoue is: 1. Charlie Weir.........82,35% 2. Phillip N’dou..........80,95% 3. Joseph Makaringe....78,12% 4. Giovanni Pretorius..77,41% 5. Johnny Wood.........75,86% 6. Kallie Knoetze......74,07% 7. Zolani Tete............74,00% 8. Bruce McIntyre......70,96% 9. Piet Crouse..........70,00% 10. Corrie Sanders.....67,39% 11. Jan Bergman........67,35% Die Suid-Afrikaners wat egter die meeste uitklophoue geplant het, is Arthur Douglas (1901-1921) met 37 KO’s, gevolg deur Mike Holt (1953-1964) en N’dou met 34 elk, Bergman (33), Barney Malone (1889-1923), Schoolboy Nhlapo (1953-1973) en Anthony Morodi (1964-1978) met 32 elk, Sanders, Lovemore N’dou (1993-2009), Gordon Goba (1966-1977) en Joe Ngidi (1954-1972) met 31 elk. In wêreldboks is die bokser met die meeste KO’s Billy Bird (138, 1920-1948), Archie Moore (132, 1935-1963), Young Stribling (129, 1921-1933), Sam Langford (128, 1902-1926), Buck Smith (120, 1987-2009), Kid Azteca (114, 1929-1961), George Odwell (111, 1930-1945), Sugar Ray Robinson (109, 1940-1965), Alabama Kid (108, 1928-1950), Peter Maher (107, 1887-1913) en Sandy Saddler (103, 1944-1956).