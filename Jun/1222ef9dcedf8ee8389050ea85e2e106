KINDERLOOS. Maar haar honderde “poppekinders” reën sopnat oor haar huisie se dak lek. Só kla ant Maude Daniels (84), die popmammie van Manenberg. Vir Daniels is haar tamaai versameling poppe haar familie. Die laaste ding wat sy wil doen, is om hulle weg te gooi omdat hulle so aanhoudend natreën. Sy sê: “Ek wil nou die gebrek aan diens by die Heideveld council se kantoor blootstel.” Daniels bly al jare in ’n council-huis en sê sy het nooit tevore vir enige herstelwerk gevra nie bloot omdat­ sy nie ’n klakous is nie. Maar die laaste ruk het sy verskeie kere na die Heideveld council se kantoor gegaan om navraag te doen oor haar lekkende dak wat haar groot probleme begin gee het. Sy is egter elke keer weggewys sonder om enige hulp te kry. Haar vraag is: “Vir wat is die kantoor dan hier as hulle ons nie wil help nie? In al die jare dat ek hier bly, het ek nooit gekla nie en noudat ek kla, help hulle my nie.” Sy sê: “ ’n Mens kan mos net tot op ’n sekere punt jou mond hou. Ek kan dit rêrig nie meer uithou met die gate in my dak nie. Dis koud en my poppe gaan vernietig word.” Daniels het nie ’n toilet in haar plekkie nie. Die kleinhuisie is in die jaart – en ook dié lek nou deur die dak. “Ek trek so warm aan soos iemand wat gaan ysskaats as ek buitentoe stap om ’n nood te gaan verlig. Dis baie koud en soms moet ek my hoodie opsit sodat ek nie nat word nie,” vertel sy. Daniels sê sy is een wat gereeld haar rent betaal en sy maak beslis nie vir die council probleme nie. “Ek het ’n reg om te kla en om hulp te vra wanneer dinge nie lekker is nie en ek verwag dat die council my respekteer en op my versoeke reageer. “Hulle kan mos sien ek betaal my rent,” sê sy. By navraag het die Stad Kaapstad se departement eien­domsbestuur bevestig dat ’n assessering reeds gedoen is by die adres waar die pophuis staan. Hulle het Son verseker die herstelwerk sal begin sodra die weer verbeter en die dak droog genoeg geword het sodat hulle daaraan kan werk. “Die situasie en die werk is aan die huurder verduidelik,” sê die Stad.