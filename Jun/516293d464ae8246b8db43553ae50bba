’NVROU van Uiten­hage sit met ’n wond wat so diep is soos die breedte van ’n sigaretpakkie ná ’n histerektomie in die dorp se provinsiale hospitaal. Yvette Oosthuizen (32) is Donderdag 31 Mei ingeboek en haar operasie was 08:00 die volgende oggend. “Ná die middagbesoektyd het ek snaaks en warm gevoel. Ek het die kombers opgelig en net bloed gesien en na die saalsuster geroep. “Die suster het kom kyk en die dokter wat die operasie gedoen het geroep, maar sy het seker twee uur ná die tyd by my aangekom.” Oosthuizen sê toe die betrokke dokter by haar kom, het sy gesê sy sal die wond moet oopmaak om te kyk waarom sy bloei en dat dit dalk ’n bloedvat is wat nie reg toegemaak is nie. “Sy gee my toe ’n inspuiting en het binne-in my gekrap. Ek kon alles voel en het gevoel ek raak van my kop af. Sy het net aangegaan. “Die bloeding het gestop en die dokter het gesê ek moet rustig raak.” Oosthuizen sê sy het ná die aandbesoektyd weer geslaap.” “Ek weet nie tot hoe laat ek geslaap het nie, maar toe ek wakker skrik, toe lê ek in ’n plas bloed van my boude tot by my rug. “Ek het na die suster geroep en sy het die dokter gekontak. Toe sy kom, het sy gesê ek moet try wakker bly. “Sy’t gesê die mense gaan my gereedmaak vir teater, want daar is groot fout. Watse fout dit was, weet ek tot vandag nie.” Volgens Oosthuizen is sy ná vier ure in teater terug saal toe. Sy voeg by dat sy Maandag weer gevoel het dat iets nie reg is nie omdat die wond gestink het. “Ek het my man, Donovan, gebel om my ma, Martha Hiscock, te gaan haal om my te was. “My ma, wat jare lank in die hospitaal gewerk het, het my kom was. “ ’n Verpleegster wat die wond kom skoonmaak het, het gesê daar is elke keer skoon gaas op die wond gesit sonder om die ou, vuil gaas af te haal. Dit is wat dit so laat stink het.” Sy voeg by dat sy ook haar ma gevra het om te lees wat in die lêers staan wat hulle alles gedoen het met die operasie. “Daar het gestaan ’n full abdominal­ histerektomie is gedoen. Dit beteken my baarmoeder, Fallopiusbuise en eierstokke is verwyder en volgens my kennis moet ek dus hormoonbehandeling kry.” By navraag het die dokter gesê net haar baarmoeder is verwyder en dat sy dus nie hormoonbehandeling nodig het nie. Sy wil na nou na ’n privaat dokter gaan om te bepaal wat eintlik gedurende die operasie gebeur het. “Ek weet nie wat dit my gaan kos en waar die geld vandaan gaan kom nie, maar ek wil na ’n privaat dokter gaan vir ’n scan.” Sy voeg by dat sy, nadat haar bloedtelling laag was omdat haar dreinpyp laas Maandag uitgeval het, haar cool verloor het en haarself die dag daarna ontslaan het. “Hulle het my ’n briefie vir die wound clinic gegee en toe ek Maandag daar kom, kon my steke nie verwyder word nie. “Die steke is toe verwyder, maar die pille werk nie en die wond genees nie. “Die vog lek uit die wond en die wond is so diep soos die breedte van ’n sigaretpakkie.” Sy voeg by dat sy verskriklik baie pyn het. Son op Sondag het ’n navraag oor die voorval aan die woordvoerder van die provinsiale gesondheidsdepartement, Sizwe Kupelo, gestuur. Hy het tot nou nog nie daarop gereageer nie.