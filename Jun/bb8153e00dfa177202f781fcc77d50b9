’N SLAGHUIS in Springbok het sy bruin werkers verbied om met twee bruin dokters in die dorp te konsulteer. Die herrie het begin nadat dr. Calvino Watt ’n brief op Facebook geplaas het waarin die eienaar van Keursnit- slaghuis, Hendrik van Zyl, sy bruin werkers vermaan om nie voortaan hul praktyk te besoek nie. Een reël lui as volg: “Geen doktersbriewe sal meer aanvaar word van dokters Watt en Bock nie aangesien hulle afboek sonder om te ondersoek.” Watt het gesê: “Hierdie dinge gebeur al vandat ons hier begin het, maar ek kan nie langer stilbly oor rassisme in die dorp nie! Onderdrukking kan nie langer plaasvind nie en ons laat dit toe!” Verskeie wit inwoners het egter groot lof vir die twee dokters en beskou hulle as baie professioneel en van die bestes. Geskok Só het Davina-Mari Lubbe byvoorbeeld gesê: “ ’n Paar jaar terug kon geen dokter my siekte diagnoseer nie en dr. Bock was die enigste wat kon. Die twee dokters is goeie mense.” Vir Van Zyl was die gebeure ’n bitter pil om te sluk. Hy was te emosioneel en geskok om oor die voorval te praat. Boonop worstel sy vrou met ’n ernstige siektetoestand. Hy het Son gevra om eerder met die personeel te praat. Volgens hulle staan hulle bankvas agter Keursnit en Van Zyl. Van hulle het aan Son vertel dat Van Zyl en sy vrou goeie mense met goeie harte is en omgee vir hul werkers. Karin van Wyk het gesê: “Ek werk al 25 jaar by die Van Zyls en hulle is nie rassisties nie. Veral die vrou help ons gereeld finansieel as ons in die nood is.” Die personeel is dit eens dat Hendrik wel gefouteer het om die twee dokters se name in die brief te noem. Volgens hulle het hy egter geen bybedoelings gehad nie.