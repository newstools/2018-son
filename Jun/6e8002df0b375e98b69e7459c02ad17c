AL KWALIFISEER hy en sy Portugese spanmaats nie eens vir die uitspeelrondes van vanjaar se Wêreldbekersokkertoernooi nie, sal Cristiano Ronaldo se toetrede tot die skouspel in Rusland nog baie lank onthou word. Ronaldo het Vrydagaand met ’n driekuns aan doele Portugal gehelp om ’n punt uit sy gelykop stryd (3-3) teen Spanje te verdien. Dít was ’n wedstryd wat selfs deur die Portugese gewen sou kon word nadat CR7 sy span teen die rustyd met 2-1 laat voorloop het. Verskeie sokkerkenners, insluitend die Man United-legende Dwight Yorke, was dit egter eens dat Vrydagaand se kragmeting verdien het om eerder gelykop klaar te maak. Voor Vrydagaand se kragmeting het die vorige kragmetings soos saai affêres gelyk. Die twee spanne het ’n duidelike boodskap aan die res van die kompetisie en die spanne in hul groep uitgestuur, het Yorke op SuperSport gesê. Ons kan voor ’n wedstryd aan die kykers vertel hoe ’n fantastiese stryd verwag word, maar dis die spelers op die veld se werk om die fans te vermaak. Volgens Yorke, wat deur die Suid-Afrikaanse sportuitsaaier ingebring is om sy sokkerkennis te deel, het Ronaldo nou gewys waarom hy nie net as ’n speler beskou kan word wat op klubvlak sy beste lewer nie. Ronaldo het ook voor die wedstryd vir ál die verkeerde redes opslae gemaak oor sy belastingsaak in Spanje. Hy moes instem om €18,8 miljoen – sowat R294 miljoen – aan Spaanse owerhede terug te betaal om sodoende tronkstraf van twee jaar vry te spring. Vrydagaand sou hy as kaptein van Portugal sy land kom help om ’n nederlaag in sy openingswedstryd van die toernooi vry te spring.