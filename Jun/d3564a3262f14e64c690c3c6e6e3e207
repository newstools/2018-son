DIE Springbok-afrigter, Rassie Erasmus, gaan vier of vyf veranderings aan sy span maak vir Saterdag se derde toets op Nuweland. En een van daardie veranderings is die insluiting van die 37-jarige haker Schalk Brits. “Schalk gaan beslis vir dié game in aanmerking kom,” het Erasmus gister by die Springbok Experience Mu­seum in Kaapstad gesê. “Dit kan in die beginspan of van die plaasvervangerbank wees. “Vorige Wêreldbeker-toernooie het gewys jy moet seker maak daar is goeie plaasvervangers ingeval twee of drie spelers ’n besering opdoen.” Suid-Afrika het reeds die reekssege teen Engeland verseker deur die eerste twee toetse in Johannesburg en Bloemfontein te wen. Volgens Erasmus moet ’n deel van die Bokke se sukses ook toegeskryf word aan die bydraes van die vorige afrigter, Allister Coetzee. Volgens Springbok-rugby se nuwe leier was Coetzee in die kol met sy idee van rugby-indabas reël waar oplossings vir die land se rugby gevind is. “Ons franchise-spanne speel tans goeie aanvallende rugby. Die vaardighede op die aanval is regtig goed en ons is baie gelukkig dat SA Rugby en veral Allister daardie indabas gereël het,” sê Erasmus. Hy wil nou graag die geleentheid gebruik om ’n paar nuwe dinge in die derde toets op die proef te stel. “Ons gaan ’n paar veranderinge aanbring, maar nie net omdat ons reeds die reeks gewen het nie. Die weersomstandighede gaan ’n rol speel en sommige spelers gaan waarskynlik beter inpas. “Ons wil ’n paar nuwe dinge probeer doen. So, daar sal sowat vier tot vyf veranderings wees,” het hy gesê. Volgens Erasmus het Nieu-Seeland in 2015 met vyf verskillende losskakels in die WB-toernooi gespeel. “Dit is waarom ons Schalk êrens op die proef stel. Hy het beplan om uit te tree. Ná eerskomende naweek sal ons moet sit en kyk waar ons is wat ervaring en diepte betref. “Met Chilliboy (Ralepelle), Bongi (Mbonambi), Malcolm (Marx) en Akker (van der Merwe) wat almal goed vaar, het ons vier goeie hakers. Ek glo egter Schalk is die soort speler wat tot die ouderdom van 38 kan speel.” Marvin Orie, Robert du Preez, André Esterhuizen en Warrick Gelant kry dalk ook Saterdag speelkans.