TAARIQ Fielies beskryf sy eerste ervaring met Bafana Bafana se nasionale sokkerspan in die Cosafabeker as “bittersoet”. Terselfdertyd is hy bewus daarvan dat die soet in die lewe gewoonlik saam met die suur kom – en andersom. Bafana is Sondag in hul eerste wedstryd in die kwarteindronde van die streekkompetisie met 4-3 deur Madagaskar uitgeboender. Fielies-hulle is tot die plaat-afdeling verdoem, waar hulle Namibië Dinsdag met 4-1 kafgedraf het. Fielies, wat vir Cape Town City in die Premierliga uitdraf, sê hy het tot dusver ’n fantastiese ervaring met die nasionale span gehad. “Alles verskil van dinge op klubvlak en die oefensessies is meer intens,” het die oud-Ajax Cape Town-speler vertel. “Alles is nog nuut vir my. So, ek sal eers met die spelers en strukture vertroud en gewoond aan moet raak. “Maar moenie ’n fout maak nie: Dis great om jou land te verteenwoordig.” Kanse Fielies herleef sy debuut Sondag teen Madagaskar. Hy sê dinge kon heelwat anders gewees het. “Ek was omtrént nervous, maar op ’n goeie manier,” het hy skertsend gesê. “Die butterflies het omtrént rondgevlieg in my maag. Dis eintlik ’n wedstryd wat ons moes gewen het met al die kanse wat ons voor die doelhok geskep het. “Dis omdat ek sukses op internasionale vlak ook jag, al is dit die Cosafabeker,” het die 25-jarige verdediger afgesluit. Stuart Baxter (afrigter) se span moet nou hard voorberei vir sy Afrikabeker-veldtog teen Libië wat op 8 September op sy tuisveld beslis word.