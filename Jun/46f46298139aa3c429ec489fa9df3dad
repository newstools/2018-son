SAINTS sal die voor­loper, Park United, moet klop as hulle hul wen­tog wil voortsit. Saints sukkel onderaan die Northern Areas Football Association (Nafa) se Premier­liga-puntelys. Hulle het nege ligapunte. Verlede week het hulle wel hul tweede oorwinning ná 16 wedstryde behaal toe hulle Rangers met 2-0 geklop het. Nog ’n sege vir Saints sal Celtic, wat met 11 ligapunte 15de is, in groter gedrang plaas. Eers moet Saints egter United stuit. Die voorloper is self op ’n missie om weer op die wenpad te kom nadat hy teen Shamrocks met 0-2 vasgeval het. Saints kan dus munt slaan uit die druk waaronder U­nited tans is. Hotspurs, wat dieselfde getal punte het as United, moet Blackpool klop. United en Hotspurs sal albei onder druk wees nadat hul voorsprong van vyf punte na net twee gekrimp het. Op dié manier kan spanne soos Wolves en West Lake die naweek hul hoed in die ring gooi om oor te neem by United en Hotspurs. Nafa-bepalings: Vandag: Wolves t. Stardrift – MALABAR 2; Bloom Callies t. Celtic FINNIS 1; Shamrocks t. Fairview Rovers MALABAR 1; Hotspurs t. Blackpool – DYKE 1. Môre: Ramblers t. West Lake – MALABAR 1; Park United t. Saints FINNIS 1; Fairdene t. Rangers FINNIS 2. Alle wedstryde skop 15:15 af.