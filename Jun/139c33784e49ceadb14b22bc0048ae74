“ONS gaan nie ophou totdat ons regte antwoorde kry nie.” Só het oproerige betogers van Riebeek-Wes en Riebeek-Kasteel gedreig nadat hulledie afgelope week vir huise en beter dienslewering begin betoog het. Rubberkoeëls en traangas is op inwoners geskiet nadat die polisie met klippe bestook is. Inwoners wat nie hul name genoem wil hê nie, het gesê hulle is gatvol vir die “slapgattigheid” van die Swartland-munisipaliteit, want niemand gee vir hulle om nie. Meer as 100 inwoners het Sondagaand die strate ingevaar en amok gesaai. Die betogers het die omheining van die Riebeek-wynkelders afgebreek en hulself met dop gehelp. Die groep het daarna na die dorp opgeruk waar hulle tyres gebrand het. Maandagoggend het hulle na byna 600 gegroei en kinders kon nie skool toe gaan nie. Die winkels van verskeie buitelanders is gestroop. Twee het reeds opgepak en ’n lange gegooi. Die eienaar van die mini-market net bekend as Eddie het gesê hy het skade van meer as R250 000 gely toe betogers sy winkel bestorm het. “Ek weet nie hoekom hulle dit gedoen het nie, maar ek is klaar. Ek gaan maar toemaak.” Die winkel langsaan is ook kaal gestroop en die eienaar wou nie met Son praat nie. Besigheidseienaars het almal hul deure gesluit en nêrens was ’n oop winkel nie. Volgens Surprise Mpurwana is dit geen verrassing dat mense nou so aangaan nie, want hulle woon al langer as 10 jaar in haglike omstandighede. Mpurwana het Son na sy plekkie geneem en by ons aankoms was daar nege hokke op die een erf. Hy het gesê die krag is ook gereeld af. Inwoners kla dat wanneer dit reën, kan niemand uit hul huis kom nie en kinders kan nie skool toe gaan nie omdat die water in die strate opdam. Rassehaat Volgens Marvin Faro, een van die bemiddelaars, het rassehaat opgevlam en is talle huiswinkels ook Maandagnag geplunder. Volgens Faro sou hulle gister ’n vergadering met die burgemeester van die Swartland-munisipaliteit hou. Faro het gesê die betogers wag net op die uitkoms van die vergadering voordat hulle besluit wat om verder te doen. “Ek hoop ons kan aan die betogers ’n positiewe antwoord gee wat ’n einde aan die geweld sal bring,” het hy bygevoeg. Volgens die kantoor van die munisipale bestuurder, Joggie Scholtz, word met alle belanghebbende groepe gesprek gevoer. Die munisipaliteit sal ná die vergaderings met die media praat. Volgens sers. Noloyiso Rwexana, ’n polisiewoordvoerder, is 21 mense vir openbare geweld gearresteer.