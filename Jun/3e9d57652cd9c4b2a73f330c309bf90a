DIE Wes-Kaapse departement van maatskaplike ontwikkeling het sy Kinderbeskermingsweek afgesluit met ’n sessie waar kids geleer is om meer gehard te wees teen uitdagings in die lewe. Graad 7-leerders van Parkfields Primary (Hanover­ ­Park), iSigcawu Primary School (Crossroads­) en Bongolethu Primary School (Browns Farms) het aan die program deelgeneem. Dit is deur die Wes-Kaapse minister van maatskaplike ontwikkeling, Albert Fritz, aangebied. Hulle het geleer hoe om met angs te deal omdat hulle volgende jaar hoërskool toe gaan. Die kinders het ook issues aangepak soos die uitdagings wat hulle daagliks in hul buurte ervaar. Altesame 57 leerders het aan die praatjies deelgeneem. Volgens Fritz is een van die issues wat bekyk is, bendebedrywighede en hoe dit die leerders in gevaar stel as hulle skool toe gaan. Geweld ’n Leerder van die iSigcawu Primary School het vertel hoe bendelede sy skoolboeke en kos of geld vat. Leerders van Parkfields Primary het ook vertel van die dwelmmisbruik in hul gemeenskap, en gepraat oor die geweld en moord wat volg en deur die dwelmmisbruik aangeblaas word. Maatskaplike werkers was ook by die sessies om kinders by te staan met psigo-sosiale kwessies wat ontstaan. Fritz het gesê die departement is toegewy daaraan om die regte van kinders te beskerm en wil die bes moontlike diens lewer. “Die departement het ook ’n budget van R694 miljoen daargestel om kindermishandeling, nalatigheid en verlating aan te pak.” Ouers en die gemeenskap word aangemoedig om kindermishandeling aan te meld by die departement se hotline by 0800 220 250.