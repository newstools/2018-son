KINDERS soos hare wat die slagoffer van seksverwante misdade was, word in ’n “tronk van onthou” gevange gehou omdat dié tipe sake nie vordering maak nie. Só sê ’n ma van Ottery wie se dogter na bewering vier jaar gelede deur ’n familievriend betas is. Haar naam word weerhou om die identiteit van die jong slagoffer te beskerm. Volgens die ma is haar dogter in Februarie 2014 deur die familievriend betas toe hulle nog in Lentegeur in Mitchells Plain gewoon het. “Hierdie man het dronk by ons huis opgedaag en my dogter was mal oor hom. Sy het op sy skoot gesit toe my seun ewe onbeskof aan my sê dat die man moet gaan. “Ek het nie geweet wat aangaan nie, maar my seun het later gesê hy het gesien hoe die man aan sy suster vat. “Die volgende dag toe ons op pad kerk toe was, het ek my dogter hieroor uitgevra, en sy het alles bevestig. “Ons het net daar omgedraai, reguit polisiestasie toe gegaan en ’n saak gaan maak.” Die ma sê haar dogter, wat destyds net sewe jaar oud was, kan nou nog nie closure kry nie. “Die saak word net uitgestel. Vier jaar lank al. Elke keer moet ons haar remind om die details te onthou. “Nou hoe kan sy dan closure­ kry as sy in ’n tronk van onthou aangehou word? “Elke keer sit ek by die hof waar daar seker 30 kinders is wat ook vir jare moet onthou. Waar is die justice in dit?” Die ma sê sy het byna Maandag breekpunt bereik toe hulle by die Mitchells­ Plain-hof kom en die saak wéér uitgestel is. Intussen probeer sy haar dogter, wat nou ’n jong tienermeisie is, so goed moontlik te ondersteun.