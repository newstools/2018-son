AFWESIGE pa’s het ’n Christelike groep genoop om uit te reik na mans in die Nor­th­erns. Die One Voice Family and Revival Centre in Windvogel, onder leiding van Theo Fillis, het ’n week se uitreik­programme gereël. 'n Prayer Walk in Windvogel was die hoogtepunt van die week. Die uitreiking na mans het gespruit uit “die toestand van ons gemeenskap, waar mans en vaders nie in die huis, gemeenskap en selfs in die kerk teenwoordig is nie”. Die tema vir die week was When Men Arise, met die laaste deel van Jos. 24:15 as riglyn: “Ek en my huis, ons sal die Here dien.” Fillis sê die uitreik het Maandagaand begin met past. Ronnie Johnson van die Christelike radiostasie PEFM 87.6 se boodskap vir die manne. Die ander predikers vir die week was eerwaardes Sammy Muller en John Gertze en pastore Mervyn Rossouw en Lionel Damons. “Sondag het ons op sekere plekke vir mans gebid – jonk en oud. Die Seunsbrigade het ons begelei. Die Prayer Walk is goed ontvang en mense het gevra dat dit meer gedoen moet word.” Die Prayer Walk deur Windvogel is afgesluit met ’n diens deur Damons.