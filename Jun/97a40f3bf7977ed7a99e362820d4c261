DIE talentvolle akteur en regisseur Riaan Visman het vir homself ’n plek in die vermaaklikheids­bedryf oopgetrap. Dié boorling van Oudtshoorn wat nou al 14 jaar in Kaapstad woon, het ’n bekende gesig op die kassie geword. Die Swartwater-akteur sê sy talent het by sy ouers begin. “My pa was ’n storieverteller en hy was baie bekend in die omgewing vanweë sy stories wat hy met ons gedeel het. “Dit het ook ’n mate van beskerming teen die euwels gebied wat buite in die gemeenskap gebroei het,” vertel hy. Visman sê elke keer wanneer hy die verhoog betree, voel dit asof hy hulde bring aan sy ouers, want hulle het hom aan die vermaaklikheidswêreld bekend gestel. “Ek voel waar ek nou is, wil ek vir my oorlede pa, Andries, dankie sê dat hy geleen is op aarde om my aan dié bedryf bloot te stel. “Daarom wil ek hulde bring aan ouers wat ’n ondersteunende rol speel in hul kinders se opvoeding.” Hy sê dit is belangrik vir die jeug om die waarde van hul ouers te besef. “Dus lewer ek ’n pleidooi aan kinders om na hul ouers te luister en hulle te respekteer, want dit het my gehelp om te kom waar ek vandag is. Ek salueer my wyle ouers. “My oorlede ma het altyd gesê moenie dat jou omstandighede jou identiteit bepaal nie; gebruik dit as ’n troefkaart tot sukses.” In 2014 het Visman in Stellenbosch ’n graad in drama verwerf onder die leiding van groot teatergeeste soos Antoinette Kellerman, Abduraghmaan Adams en Marthinus Basson. “Die graad het nie net van my ’n akteur­ gemaak nie. Dit het my ook in ’n opvoedkundige rol laat beland.” Hy sê dit het ook talle ander vaardighede by hom gekweek, soos toe hy die vervaardiger was van die produksies Nancy! en Kap Aan. Dit was in samewerking met die Kunstekaap onder die leiding van Marlene le Roux en die Stigting vir Bemagtiging deur Afrikaans onder Christo van der Rheede. “Toe ek jonger was, was ek onkundig en het nie geweet hoe om te reageer op die sieldodende, giftige woord ‘moffie’ nie. Ek het dit met absolute aggressie en haat hanteer. “Later, deur ervaring, het ek geleer om empatie te hê met diegene wat dié woord gebruik, want hulle is onkundig.” Riaan meen sulke mense moet geskool word. Hy voeg by hy is baie ge­seënd in die bedryf. “Elke rol wat ek tot dusver aangepak het, beskou ek as ’n deurbraak in my lewe. “Die rol in Swartwater was egter my grootste, treffendste deurbraak, want ek het nie alleen die karakter vertolk nie, maar toe sommer ook ’n spreekbuis vir die hele LBGTQI-gemeenskap geword.”