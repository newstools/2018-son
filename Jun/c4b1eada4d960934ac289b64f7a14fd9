DIS ’n storie wat jou tot in jou kleintoontjies sal laat gril. Nico de Jager van Duynefontein naby Melkbosstrand sê hy kan nie verstaan dat die dokters hom nie wil glo dat wurms besig is om hom op te vreet nie. De Jager (54) sê hy sukkel al sedert 2015 om medici te oortuig hy suig nie hierdie dinge uit sy duim nie. Volgens hom het sy nagmerrie begin toe hy ’n winkelsentrum verlaat en deur ’n hawelose man aangeval is. “Hierdie man het een of ander infeksie onder sy naels gehad en ’n dokter het my later gesê dié infeksie het tot in my eie vel gekruip. “Maar niemand glo my nie. Ek kan voel hoe beweeg die wurms van agter my nek, agter my ore verby, tot teenaan my voorkop. “Ek het al derduisende rande aan velsorgdokters bestee, maar hulle almal sê ek het eerder ’n sielkundige as ’n velprobleem.” De Jager sê hy is anderkant moedeloos. “Ek was al by ’n sielkundige, maar dié het my eerder ’n koekie antiseptiese seep gegee en gesê sy kan my nie help nie. “Al my geld is uitgeput en ek moet maar nou na staatsklinieke gaan. “Maar selfs hier sê die verpleegsters vir my dis alles in my kop. “Maar hoe kan dit in my kop wees as ek die bewyse van die wurms het?” wou hy weet. De Jager het by Son op Sondag se besoek buisies gevul met die eienaardigste weefsels te voorskyn gebring. “Hierdie is alles die wurms wat ek al uit my vel getrek het. Hoe kan almal sê dit is net in my kop en dat ek my verbeel?” Die Amerikaanse sentrum vir siektebeheer (CDC) het laas jaar ’n studie onderneem na ’n omstrede toestand wat bekend staan as Morgellons-siekte. Hierdie siekte word gekenmerk deur kriewelrige sensasies onder die vel. Luidens scientificamerican.com is daar nog nie ’n aanvaarbare mediese term vir hierdie toestand nie. Die huidige naam is ontleen aan ’n 17de-eeuse Franse dokter wat destyds soortgelyke simptome by kinders bespeur het. Morgellons-lyers glo vas aansteeklike parasitiese wurms krioel onder hul vel. Hulle trek dan hierdie “wurms” uit hul vel uit – wat eintlik maar niks anders as die vleis onder hul vel is nie.