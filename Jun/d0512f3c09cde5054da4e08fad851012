DIE Sri Lankaanse krieketspan het gister twee uur lank geweier om die tweede toets van hul Wes-Indiese toer te hervat ná ’n klagte van balpeutery. Die Wes-Indiese Eilande loop met 1-0 in hul toetsreeks voor nadat hulle die eerste toets in Port of Spain gewen het. Op die derde dag van die tweede kragmeting in Gros Islet het die teeboere egter geweier om die veld te betree weens die Internasionale Krieketraad se aankondiging op Twitter. Die IKR het getwiet dat Dinesh Chandimal, Sri-Lanka se kaptein, reël 2.2.9 van sy gedragskode oortree het deur die bal se kondisie te verander. Sri Lanka is Saterdag reeds met vyf straflopies beboet, waarna die spelers hul ontevredenheid oor die klagte uitgespreek het. Die span geniet die ondersteuning van sy nasionale beheerliggaam, wat in ’n verklaring gesê het hy het die spelers aangeraai om wel die wedstryd te voltooi. Kumar Sangakkara, voor- malige kaptein van Sri Lanka se krieketspan, het ook vir sy landgenote geskerm. “Ek dink almal is nog so ’n bietjie jumpy ná wat in Suid-Afrika gebeur het. “Ek dink (Ian) Gould (skeidsregter) het oorhaastig opgetree,” het Sangakkara gesê. Australiese krieket is in Maart vanjaar in skande gedompel toe die voormalige kaptein Steve Smith, David Warner en Cameron Bancroft skuldig bevind is aan balpeutery teen die Proteas. – AFP