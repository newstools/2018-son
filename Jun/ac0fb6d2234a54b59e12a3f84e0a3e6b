TOE Schalk Brits vroeër dié maand die laaste keer klubrugby in Engeland gespeel het, het hy waarskynlik voor dit gedink dit was die laaste keer dat hy as ’n speler aan ’n oefensessie deelgeneem het. Vandag bevind die 36-jarige voormalige Stormer- en Saracen-haker hom in Bloemfontein saam met die Springbokke, besig om voor te berei vir die tweede toets Saterdag teen Engeland. Bou Die Springbok-afrigter, Rassie Erasmus, sê in ’n nuusverklaring hy moes Brits met ’n noodsein ontbied omdat Bismarck du Plessis hom verlede week weens ’n (onbekende) be­sering aan die toetsreeks onttrek het. Erasmus glo Brits, wat al 11 toetse vir die Bokke gespeel het, kan die groep waardevolle ervaring bied. Erasmus sê: “Ons is besig om ervaring, kontinuïteit en kapasiteit te bou voor die Wêreldbekertoernooi. “Ons wil hê dat die jong spelers leer by die oueres soos Duane Vermeulen en Willie le Roux. “Ek voorsien dat Schalk nou ’n soortgelyke rol sal speel, want hy het wye kennis en hope ervaring ná sy speeldae by Saracens. “Dis ’n goeie manier waarop die jonger manne kan leer oor die benadering tot internasionale rugby.” Brits se laaste toets vir die Bokke was in 2015 in die uitspeelwedstryd om die bronsmedalje (derde plek) in die Wêreldbekertoernooi in Engeland. Suid-Afrika het Argentinië toe met 24-13 geklop. Die kanse is egter skraal dat hy dié naweek sommer speelkans gebied sal word, aangesien Bongi Mbonambi skitterend gespeel het en Akker van der Merwe as plaasvervanger ook kosbare impak gemaak het. Daar is ook ’n goeie kans dat die land se beste haker, Malcolm Marx, beskikbaar sal wees vir die derde toets.