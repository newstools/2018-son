DIT is ’n groot droom wat waar geword het! Só sê twee talentvolle akteurs van Beaufort-Wes nadat hulle uit die menigtes gekies is om in ’n film te speel. Rozella Mitchell (48) en Quinton Stuurman (31) is gekies vir rolle in die film Flatland, waarvan die vervaardiging vroeg in Mei begin het. Die tonele word in en om Beaufort-Wes geskiet. David Horler, die CEO van Proper Films, is die vervaardiger van die film, en Jenna Bass het dit geskryf. Die film gaan oor ’n middeljarige polisievrou wie se lewe dramaties verander wanneer sy ’n oproep kry van haar gewese kêrel, wat van ’n moord verdink word. Sy vertrek dan na haar tuisdorp, Beaufort-Wes, en vind uit die saak is nie so eenvoudig soos sy gedink het nie. Volgens Horler gaan die film laat in 2019 in Suid-Afrikaanse rolprentteaters bekend gestel word. Rozella en Quinton is nie onbekendes in toneelspel nie. Rozella is ’n onderwyseres in Beaufort-Wes en is al 14 jaar lid van die dramagroep Inkkoors. Quinton is ’n sales rep vir Coca-Cola in die dorp en het 12 jaar gelede by dié dramagroep aangesluit. Hulle het onlangs op die Suidoosterfees die hoofrolle vertolk in die drama Sai & Katallies, wat vol gehore getrek het. Wendy Anthonie (63), die stigter van Inkkoors en die skrywer van Sai & Katallies, sê: “Die CEO van Proper Films, David Horler, het my in 2015 by my huis hier in Beaufort-Wes besoek en het akteurs gesoek vir sy beplande film Flatland. Ek het toe oudisies gereël en Rozella en Quinton het dit gemaak.” Rozella vertel: “My liefde vir die kunste, soos musiek en toneelspel, is al van jongs af ge-trigger en juffrou Anthonie het vir my die platform gegee. “Ek vertolk altyd die rolle van ongeletterde karakters en ek geniet dit. Ek werk met kinders wat uit ’n minderbevoorregte agtergrond kom en ek gaan gereeld hul huise besoek. “So, dis maklik om in te pas by my rolle oor ek altyd te doen het met sulke omstandighede.” Rozella het al baie toneelstukke agter die rug, onder meer Ligte Bruin Is Nie ’n Kleur Nie, Genade en Rosa. Quinton het op hoërskool drama gestudeer en hy skryf gedigte. Hy het al hoofrolle vertolk in Genade en Bloed. “Ek sien myself oor 10 jaar in televisie- en filmwerk, maar my hart lê nog in die teater. Ek sal nogal graag voltyds in die teaterbedryf wil gaan. En ek glo die film Flatland gaan vorentoe nog groot deure vir my oopmaak.” Verder wil die twee niks verklap oor hul rolle in Flatland nie. Ons moet maar wag vir die film ...