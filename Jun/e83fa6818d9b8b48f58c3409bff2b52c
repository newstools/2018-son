KORT voordat hy sy kind se papgeld moes gaan afgee, is ’n kerkman van Bishop Lavis sonder rede afgemaai. So vertel Ariel Paulse (26) se ouers van hul seun se ontydige dood. Ariel is Saterdagmiddag helder oordag in Adriaanselaan naby Kinross Place in Clarke Estate doodgeskiet. Sy pa, pastoor David Paulse, sê hy het reggemaak vir ’n 50th birthday-paartie, waar hy die seremoniemeester sou wees, toe hy die nuus ontvang het. “Ek het alles gedrop en my gehaas na die toneel. Toe ek daar kom, het ek gesien dis my kind wat daar lê. Die bloed het by sy mond uitgekom.” Volgens David maak die voorval nie sin nie. “Sy beursie en selfoon was nog in sy sak. Hy het ook nog sy ringe en hangertjie aangehad. So, hy is nie beroof nie.” Ariel se ma, Siena, kon nie haar trane keer nie. “My kind was nie ’n moeilikheidmaker nie. En ek lieg nie hieroor nie. “Hy sou uit die werk kom en voor die TV sit. Saterdae het hy oorgestap om sy kind se geld te neem en om die kind en sy ma te gaan haal. Sondae het hy die keyboard in die kerk gespeel.” Die egpaar Paulse, wat vyf kinders gehad het, sê hul seun het hulle baie gehelp in die huis en was ook ’n broodwinner. Shannon Overwacht, Ariel se meisie en hul kind se ma, sê Ariel was op pad na haar toe. “Hy het toe nooit by my uitgekom nie. My anties was na die scene toe. Ek het eers later gegaan.” Sy sê sy kan nie dink hoekom enige mens hom leed sou wou aandoen nie. Melanie Paulse, Ariel se oudste suster, sê hulle soek antwoorde. “Ons het baie vrae en wil graag weet hoekom my broer doodgeskiet is omdat ons weet hy was nie iemand wat hom met snaakse goed opgehou het nie. “Ons hoop die polisie kan vir ons antwoorde gee, maar al kry die cops nie die moordenaars nie, sal God met hulle afreken.” Ariel se ouers gaan sy lyk vandag uitken.