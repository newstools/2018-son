DIE DA eis weer die openbare beskermer, adv. Busisiwe Mkhwebane, se kop. Dit kom nadat sy Maandag haar bevindinge oor die Wes-Kaapse premier, Helen Zille, se uitlatings op sosiale media oor kolonialisme bekend gemaak het. Mkhwebane het bevind die speaker van die Wes-Kaapse wetgewer, Sharna Fernandez, moet Zille verantwoordelik hou vir haar twiets. Zille sê sy gaan die aanbevelings deur ’n hof laat hersien. Die Wes-Kaapse waarnemende ANC-voorsitter, Khaya Magaxa, verwelkom Mkhwebane se bevindinge en aanbevelings. Magaxa het Zille by die openbare beskermer se kantoor aangekla. Son het vroeër berig Zille het in die sop beland nadat sy op Twitter gesê het daar was sekere positiewe aspekte van kolonialisme. Die DA was in 2016, toe Mkhwebane in die pos aangestel is, die enigste party wat teen haar aanstelling beswaar gemaak het. Die DA-hoofsweep, John Steenhuisen, het gister weereens gevra Mkhwebane moet gefire word, want sy is ongeskik vir die job en het min begrip van haar grondwetlike take. Steenhuisen sê Mkhwebane se verslag oor Zille se twiets is deel van ’n “groeiende lys van onbevoegde bevindings deur haar”. Steenhuisen sê die DA het reeds dissiplinêre stappe teen Zille gedoen en sy het klaar om verskoning gevra vir die twiets. “Die party het dit duidelik gemaak ons support glad nie die meriete van die twiets nie,” sê hy. “Hierdie beslissing het egter groot implikasies wat met Mkhwebane se begrip van die grondwetlike magte van die openbare beskermer verband hou.” Magaxa verwelkom Mkhwebane se bevindinge en aanbevelings en sê die ANC is reg bewys. Hy sê: “Ons as die ANC het eers dié aangeleentheid voor die Wes-Kaapse wetgewer gebring. DA-lede het egter besluit om hul lojaliteit aan die party en Zille voor die land se grondwet te sit.” Magaxa sê hy hoop die wetgewer sal, soos Mkhwebane aanbeveel het, binne 30 dae teen Zille optree. Die Pretoriase hooggeregshof het vroeër vanjaar bevind Mkhwebane het nie ’n goeie begrip van haar werk óf die land se grondwet nie. Dit was tydens ’n saak waar sy beslis het dat Absa ’n lening wat Bankorp by die Reserwebank gemaak het, moet terugbetaal. Die hof het beslis Mkhwebane het nie die mag om so ’n beslissing te maak nie en het ook besluit sy moet die regskoste betaal.