PIKETBERG. – Beweringe raak al sterker dat Sharon van Rooyen dood gewurg is. Haar lyk is verlede Donderdag in ’n plaashuis onder ’n bed gekry. Die bewering is voorts dat haar kêrel vir haar dood verantwoordelik is. Sharon van Rooyen se ma, alombekend as antie Sou, is glo in ’n toestand sedert haar meisiekind se lyk in haar huis gevind is. Antie Sou was onder die indruk dat haar 27-jarige dogter Kaapstad toe is met haar kêrel vir ’n vakansie van twee weke. Ray van Rooy, ’n woordvoerder van die familie, sê antie Sou was die betrokke dag toe haar dogter met haar vakansie “vertrek” het by die werk en dus nie tuis nie. Intussen is daar ook bronne wat Son gekontak en vertel het dat die boy- friend eintlik ’n getroude man van Eersterivier is en hy word ook vir ander sake gesoek. Die polisie het egter nie op enige navrae in dié verband gereageer nie.