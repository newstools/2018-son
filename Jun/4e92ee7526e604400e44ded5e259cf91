SY HET gesmeek, geskree en mooi gepraat, maar Dané van Niekerk kon die Proteas dié slag nie laat vlam vat nie. Die kaptein van Suid-Afrika se vrouekrieketspan wat baie teleurgesteld met Dinsdagaand se poging in die tweede eendaagse wedstryd teen Engeland in Hove. Engeland het met 69 lopies gewen om dit 1-1 in die reeks te maak. Die derde en beslissende wedstryd word môre in Canterbury gespeel. “Dit was nie ons dag nie,” het Van Niekerk gesê. Dít het presies vertel hoe dit met die Proteas gegaan het. Van Niekerk se besluit om eerste te boul, het nie na die regte een gelyk toe Engeland 331/6 opgestapel het nie. Lizelle Lee het met ’n puik beurt van 117 lopies van 107 balle, met 13 viere en 5 sesse die Proteas laat terugveg, maar Suid-Afrika het met net 262/9 geantwoord. Die Proteas het swak geboul, swak veldwerk gedoen en swak besluite met die moontlike verwysings geneem. “Dit was frustrerend. Ons het die toestande nie goed opgesom nie en ons het nie geveg vir paaltjies nie. “Ons het nie goed geboul nie, maar ook nie eintlik goed gekolf nie. “Lizelle was briljant, maar daar was te min ondersteuning van die middelorde,” volgens Van Niekerk.