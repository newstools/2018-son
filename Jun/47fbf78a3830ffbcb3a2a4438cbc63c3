SIMON Harmer kon nou wel nie sy toekenning van Krieket Suid-Afrika in ontvangs neem nie, maar hy kon dit met ’n sege vier. Die voormalige Protea van die Warriors is Saterdagaand in Johannesburg aangewys as die speler van die plaaslike meerdaagse reeks. Harmer is egter in Engeland en het die volgende dag die graafskap Essex gehelp om Sussex­ met vier paaltjies te klop in ’n wedstryd in die eendaagse reeks om die Royal London Cup. Hoewel Harmer nie ’n vreeslike invloed op dié wedstryd gehad het nie, was hy onoorwonne met twee lopies agter sy naam toe die wenteiken bereik is. In Sussex se kolfbeurt het Harmer skaflik vertoon met sy wegbreke. Hy het boonop ’n ander voormalige Protea, David Wiese, se paaltjie ingeoes. Harmer het gister dankie gesê vir die gelukwensinge wat hy uit die Oos-Kaap vir sy toekenning ontvang het. Hy het verreweg die meeste paaltjies in die meerdaagse reeks ingeoes. Sy 47 slagoffers in 8 wedstryde is ’n Warriors-rekord. Harmer het gesê hy hoop om die Oos-Kaapse ondersteuners eersdaags weer te sien. Die Warriors se groep vir die volgende Suid-Afrikaanse seisoen­ is egter nog nie aan­gewys nie. Die Oos-Kaapse streekspan se afrigter, Rivash Gobind, het wel vroeër die hoop uitgespreek dat die Kolpak-spelers, Harmer en Colin Ackermann, weer vir die Warriors sal speel.