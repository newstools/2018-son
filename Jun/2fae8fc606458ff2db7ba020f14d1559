DIE Mayoral Animal Care Movement (MACM) is hier en die Nelson Mandelabaai- munisi­paliteit doen ’n beroep op vrywilligers om hulle te help om diere ’n beter lewe te gee. Dié beweging, die eerste in sy soort in die stad, bestaan uit verskeie projekte. Die munisipaliteit werk nou saam met dierebeskermingsorganisasies en vrywilligers. “Die versorging en welsyn van troetel- én wilde diere wat die Metro se natuurlike ruimte met ons almal deel, is die MACM se fokuspunt. “Die MACM bestaan uit verskeie voortdurende projekte, waarvan sommige al afgeskop het. Die projekte se mikpunt is om die veiligheid van inwoners te verseker in gevalle waar wanbestuurde diere ’n risiko inhou.” ’n Projek wat reeds afgeskop het, is die herontwerping van die keermuur en die konstruksie van vislere in die laer Baakensrivier. Dit laat die migrasie van visse op en af in die rivier toe, wat help om die uitsterwing van verskeie visspesies te voorkom. Gebaar Die Metro is ook in die proses om weerkaatsende plaatjies te sit aan die ore van stedelike vee wat verdwaal. Só is hulle meer sigbaar vir motoriste. “ ’n Eenvoudige, goeie gebaar en ontferming oor een dier beteken dalk nie iets vir alle diere nie, maar dit sal alles vir daardie een dier beteken,” voeg Trollip by. Die eerste massa-sterilisasie van honde sal op 10 Junie in Motherwell afskop. Dié projek sal fokus op honde waarvan die eienaars nie kan bekostig om hulle te laat regmaak nie. Die Metro sal met die plaaslike Dierewelsynsvereniging saamspan vir dié event, waarvan die doelwit is om sowat 200 honde in een dag te steriliseer. Met die hulp van verskeie veeartse sal ’n verdere 480 honde oor ’n paar weke gesteriliseer word. Om hierdie teiken te bereik, benodig hulle 14 vrywilligers. Gepaste kandidate moet ’n kwalifikasie in veeartsenykunde hê. Belangstellendes kan ’n e-pos stuur na kadelbert@mandelametro.gov.za.