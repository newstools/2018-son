DAAR is geen genade van die All Blacks nie – hulle het dieselfde span gekies vir môre se toets teen Frankryk in die Westpac-stadion in Wellington. Die toetsdag se 23-tal is onveranderd van die span wat verlede week in Auckland maklik met 52-11 met Frankryk afgereken het. Die All Blacks se hoofafrigter, Steve Hansen, sê die rede waarom hulle nie hul span verander het nie is, om op hul vaardig­hede te bou. “Aangesien ons tans gefokus is op die ontwikkeling van ons spel, ons vaardighede en kombinasies, is dit nie voordelig om grootskaalse veranderinge aan die span aan te bring nie. “Terwyl ons gelukkig is met die manier waarop ons verlede week se toets voltooi het, is ons heeltemal daarvan bewus dat ons nog baie werk in die res van die reeks oor het,” verduidelik hy. Hansen sê hy glo die Franse sal nie gou tou opgooi nie. “Die Franse kan baie vertroue uit hul eerste 50 mi­nute neem en sal môre hul beste gee. Dus sal ons op ons beste moet wees as ons dieselfde uitslag wil behaal.” Hansen sê hulle gaan mik om weer dieselfde hoë intensiteit na die wedstryd te bring. “Ons sal ons eie hoë-energie-spel moet bring. Ons weet daar is hoë verwagtinge van ons ondersteuners. Dit vereis op sy beurt dat ons ons eie verwagtinge selfs hoër stel,” meen hy. Die breier sê die All Blacks is opgewonde om nóg ’n toets in die hoofstad te speel. “Die span is lief vir die toetswedstryd-atmosfeer in Wel­lington en ons sien uit na die wedstryd. Namens die span wil ek ál ons ondersteuners bedank vir hul voortgesette ondersteuning.” ALL BLACKS: Jordie Barrett, Ben Smith, Anton Lienert-Brown, Ryan Crotty, Rieko Ioane­, Beauden Barrett, Aaron Smith, Luke Whitelock, Sam Cane, Liam Squire, Scott Barrett, Samuel Whitelock (k), Owen Franks, Codie Taylor, Joe Moody. PLAASVERVANGERS: Nathan Harris, Karl Tu’inukuafe, Ofa Tuungafasi, Vaea Fifita, Ardie Savea, TJ Perenara, Damian McKenzie, Ngani Laumape.