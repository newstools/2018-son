OUDTSHOORN was een van 14 dorpe in die Suid-Kaap en Karoo wat die gemeenskapsradiostasie EdenFM die afgelope twee weke besoek het met sy jaarlikse EdenFM Power Trade Soup Drive. Die stasiebestuurder, Morné Pietersen, het die stasie se luisteraars, wat al van vroegoggend die koue trotseer het, bedank vir hul volgehoue ondersteuning. “Die Soup Drive is ’n beskeie manier om dankie te sê,” het hy verduidelik. Samewerking Volgens hom het die projek vanjaar sy vlerke gesprei na drie dorpe in die Karoo – Prins Albert, Merweville en Beaufort-Wes. Dít is danksy die samewerking van Radio Gamkaland en groter steun van Sasko en Power ­Trade. Volgens Henricus Gysman (Ricky G), aanbieder van EdenFM se oggendprogram ­Rise and Shine, is 23 potte sop in Oudtshoorn gekook en aan luisteraars uitgedeel. Gysman, Sebastian Coleridge en Jolene Jaftha is van die omroepers wat in Oudtshoorn was.