YUSUF Cassim, DA-LP, was gister upset toe hy by die Algoapark-kliniek weggewys is vir ’n oorsigbesoek. Volgens hom is dit ’n aanval op die verteenwoordigende demokrasie. “Ons is die stem, oë en ore van die mense en dit is baie hartseer dat ons nie toegelaat is om vandag ’n besoek af te lê nie.” Ene mev. Geda, die distriksdirekteur van die departement van gesondheid, het glo met die bestuur van die kliniek gepraat en hulle laat weet hulle kan nie hul besoek uitvoer nie. “Ons vat dié kwessie ernstig op. Ek gaan self aan die speaker van die parlement skryf en ook aan die LUR vir gesondheid, Helen Sauls-August, sodat sy ondersoek kan instel. “Wat probeer hulle wegsteek? Ons gaan uitvind. Hierdie is vir my ’n konstitusionele krisis.” Jenny Armoed, voorsitter van die Algoapark-kliniek se komitee, sê hul pasiënte kom van all over af daarheen. “Hulle kom van Mission­vale, Gelvandale, Kensington, Young Park en Sydenham. Gevaarlik “Party kom selfs van Motherwell en Colchester af. Die uitdaging wat ons het, is dat die kliniek baie klein is, veral Dinsdae en Donderdae wanneer die dokters inkom. “Nog ’n probleem is dat die TB-lyers en die ma’s en babas reg oorkant mekaar sit. Dit kan gevaarlik vir die kinders se gesondheid wees. “Ons het ’n brief aan die departement geskryf en ’n container aangevra sodat hulle apart vir diens kan sit en wag,” sê Armoed. Oor die laaste twee dae het Cassim surprise visits by drie ander klinieke in die Baai afgelê. Dit was by die Kwamagxaki-, Kwadwesi- en New Brighton-kliniek. “Al die klinieke het ’n tekort aan dokters, verpleërs en aptekersassistente. Daar is ook verkrummelende en ooruitgebreide infrastruktuur wat ’n gevaarlike omgewing vir personeel en pasiënte skep,” sê Cassim. Volgens hom is ’n man in Mei by die Kwadwesi-kliniek oorlede terwyl hy ’n dag lank vir ’n ambulans gewag het om hom Livingstone-hospitaal toe te vat. Hy sê die kliniekbestuurder het self die pasiënt hospitaal toe gevat, maar hy het op pad aan ontwatering gesterf.