AL DRA hy tans die Wasps se nr. 13-trui in Engeland, is Juan de Jongh steeds vol moed om weer die nr. 13-trui van die Springbokke oor sy kop te trek. Die 30-jarige boorling van die Paarl het Suid-Afrika tot dusver in 19 toetse verteenwoordig. Hy het dié week in ’n eksklusiewe onderhoud aan Son op Sondag erken hy het gedink sy Springbok-loopbaan het tot ’n einde gekom toe hy besluit het om rugby oorsee te gaan speel. Met die aanstelling van Rassie Erasmus as die nuwe Bok-breier het die Suid-Afrikaanse Rugbyunie (Saru) egter besluit om die reël omtrent oorsese spelers te verslap. Dit beteken dat spelers wat oorsee gesetel is – en minder as 30 toetse vir die Bokke gespeel het – voortaan weer vir hul land kan uitdraf. Saru se nuwe reël het die kwiksilwer senter dus opnuut hoop gegee om weer die Groen-en-goud oor sy kop te trek. Erasmus het De Jongh geïdentifiseer as een van die oorsese spelers wat in sy planne is vir 2019 se Wêreldbekertoernooi in Japan. “Die feit dat my naam genoem is, is ’n goeie ding. Dit gee my net meer motivering om harder te werk en tot die beste van my vermoëns te perform,” sê De Jongh. “Hopelik oor ’n jaar of twee kan ek weer daar wees. Vir nou wil ek voortaan net die nr. 13-trui van die Wasps dra en dan sal ek baie graag weer die Bokke se nr. 13-trui oor my kop wil trek.” Dié oudleerder van die Hoërskool Hugenote in Wellington sê sy besluit om oorsee te gaan rugby speel, volg omdat hy homself blootstelling in ’n ander omgewing wou gee en die geleentheid wou aangryp om homself op ’n ander vlak op die proef te stel. Hy sê hy het ongelooflik baie in Engeland by die Wasps geleer. “Die manier hoe hulle die spel daar benader en daaroor dink, is baie anders. “Ek is nou 30 jaar oud en het baie ervaring in my loopbaan opgedoen. Dit is egter amazing om te dink hoeveel goed ek die afgelope jaar by die Wasps geleer het. “Die tegniese goed oor die game wat ek in Engeland opgetel het, is ongelooflik. Daar word baie aandag geskenk aan die tegniese aspekte van die spel. “Die klein goedjies wat hulle toepas, maak ’n groot verskil, veral op die aanval Hulle is ook baie toegespits op die analisering van die game. Dit is waarom Willie (le Roux) se spel so verbeter het. “Dit kan gesien word aan die briljante seisoen wat hy gehad het.” De Jongh glo die Bokke is tans heeltemal op ’n ander vlak in vergelyking met wat laas jaar gebeur het. “Dit is goed om ál die nuwe spelers te sien wat deurkom. Dit is belangrik vir Rassie om ’n Springbok-groep van sowat 45 spelers te hê wat almal goed genoeg is om die Bokke by die WB-toernooi in 2019 in Japan te kan verteenwoordig. “Internasionale rugby is nie speletjies nie en wanneer daar beserings in sleutelposisies opduik, gaan jy altyd sukkel. “Ek het Curriebeker-rugby vir die Westelike Provinsie, Superrugby vir die Stormers en sewesrugby vir die Blitsbokke gespeel. “Dit was egter maar nog altyd ’n eer vir my om vir die Springbokke in ’n toets uit te draf. Dit sal beslis iets wees waarvoor ek altyd sal streef. Wie weet? Kyk vir Schalk Brits! Dinge verander baie gou in rugby,” voeg hy by.