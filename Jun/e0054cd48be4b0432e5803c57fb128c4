LUVO MANYONGA, Suid-Afrika se verspringkoning, het die afgelope week die land se vlag hoog laat wapper met ’n oorwinning in Rome. Hy het met ’n afstand van 8,58 m sy nommer in die Diamond League-reeks in Rome gewen. Dis 5 cm beter as die huidige binnenshuise kam­pioen, Juan Miguel Echevarría van Kuba (8,53 m). Manyonga het sy voorsprong op de puntelys verder vergroot met sy tweede oorwinning in die reeks van die seisoen. Ruswahl Samaai moes met die derde plek tevrede wees met ’n afstand van 8,34 m. Dit was nogal iets om te aanskou hoe sewe van die deelnemers verder as die 8 m-grens gespring het. – Sport24 LEWIS HAMILTON sê hy is ingenome met die huidige stand van sake nadat die 2018-seisoen in ’n “three-way battle” vir die titel ontwikkel het. Die drie voorste jaers het tot dusver vanjaar elk twee Grand Prix’s gewen. Ferrari het twee GP’s agtereenvolgens gewen (Australië en Bahrein) voor Red Bull in Sjanghai sy segetog gestuit het. Hamilton het self in Baku en Barcelona sy twee oorwinnings behaal. Red Bull het teruggeveg – nadat Mercedes tydens die Spaanse GP onstuitbaar was – om in die prentjiemooi Monaco met eer uit die stryd te tree. “Dis vir seker ’n three-way fight,” het Hamilton dié week gesê. Persoonlik like ek die huidige situasie.” – f1.com STUART BROAD, Engelse snelbouler, beskou die kritiek van Michael Vaughan, die voormalige Engeland-kaptein, as ongevraagd. Die sneller was briesend oor Vaughan se uitlatings dat hy en James Anderson, die ander aanvangsbouler, uit die begin-efltal gepos moet word. Broad het egter teruggekap deur te sê Vaughan het nie meer genoeg insig oor wat in die kleedkamers aangaan nie. Vaughan het dié voorstel gemaak nadat Engeland die eerste toets teen Paki­stan met nege paaltjies verloor het. Die boulers spog met meer as 900 paaltjies tussen hulle. Hulle’t Vaughan sy woorde laat sluk toe albei drie paaltjies op dag een van die tweede toets laat kantel het. – ndtv.com NOVAK DJOKOVIC het vir die soveelste keer sy frustrasies op sy geborgde tennisraket uitgehaal in die naweek se derderonde-wedstryd in die Franse Ope Tennistoernooi. Die 12-malige Grand Slam-wenner het Roberto Bautista Agut met 6-4, 6-7, 7-6 en 6-2 uitgeskakel. Dit was gedurende die tweede stel se valbylpot dat die Serwiër sy moer gestrip het en sy duur raket dit moes ontgeld. Djokovic het die gebreekte raket as aandenking vir ’n kind in die skare gegee. Hy het agterna erken hy was nie trots op sy uitbarsting nie. “Glo my, op daai oomblik wanneer dit gebeur, dink ek nie helder nie. Dit was ’n punt wat ek moes wen,” sê hy. – tennis365.com