SCOTT Barrett sal môre in Auckland moet bewys hy verdien om in al drie toetse teen Frankryk die All Black-kaptein, Sam Whitelock, se slotmaat te wees. Barrett en sy broers, Beauden en Jordie, maak die naweek op Eden Park geskiedenis wanneer hulle die eerste keer saam in ’n toets vir die All Blacks uitdraf. Die drie broers het laas jaar ook saam in ’n toets teen Samoa gespeel, maar Scott is as ’n plaasvervanger ingespan. Die 24-jarige Scott, wat sy Superrugby saam met die Crusaders speel, vul die naweek, en dalk die daarop- volgende twee, ’n groot leemte in die All Black-span. Steve Hansen, All Black- afrigter, het bevestig die Chiefs se bobaas-slot Brodie Retallick gaan ses weke buite aksie wees. Retallick het in laas naweek se Superrugbywedstryd teen die Crusaders ’n borsbeen gekraak. Die Kiwi-breier meen sy span het oor die volgende drie weke ’n hengse uitdaging teen Frankryk. “Wat die meeste mense nie verstaan nie, is dat jy spelers van vyf verskillende Superrugby-groepe saambring. By hul spanne het hulle drie maande om vir die seisoen voor te berei, maar ons het net sewe dae,” het Hansen aan Stuff.co.nz gesê. “Ons pak ’n Franse span wat vanjaar volgens statistieke met die beste verdediging spog. Hulle staan net een en ’n half drieë per wedstryd af. So, ons moet gereed wees vir ’n massiewe uitdaging.” ALL BLACKS – Jordie Barrett, Ben Smith, Anton Lienert-Brown, Ryan Crotty, Rieko Ioane, Beauden Barrett, Aaron Smith, Luke Whitelock, Sam Cane, Liam Squire, Scott Barrett, Sam Whitelock (k), Owen Franks, Cody Taylor, Joe Moody. PLAASVERVANGERS: Nathan Harris, Karl Tu’inukuafe, Ofa Tu’ungafasi, Vaea Fifita, Ardie Savea, TJ Perenara, Damian McKenzie, Ngani Laumape. FRANKRYK  – Maxime Médard, Teddy Thomas, Mathieu Bastareaud (k), Geoffrey Doumayrou, Rémy Grosso, Anthony Belleau, Morgan Parra, Fabien Sanconnie, Kelian Gourdon, Judicaël Cancoriet, Yoann Maestri, Paul Gabrillagues, Uini Atonio, Camille Chat, Dany Priso. PLAASVERVANGERS: Adrien Pélissié, Cyril Baille, Rabah Slimani, Bernard le Roux, Alexandre Lapandry, Baptiste Serin, Jules Plisson, Gaël Fickou.