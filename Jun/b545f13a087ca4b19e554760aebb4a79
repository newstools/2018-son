HY IS een van baie min skeidsregters wat ’n myl agteruit kon hardloop! “Boebie Solomons verdien natuurlik krediet hiervoor,” skerts die voormalige en uitgetrede Federasie- en Premierliga-skeidsregter Trevor Christian. “Hy was een van die fiksste spelers. Ek onthou hoe hy backwards gehardloop het in Klipfontein Rylaan en almal het gedink hy is mal. “So, dít is waar ek geleer het om dit reg te kry. “Toe Jerome Damon dit probeer, het hy kennis gemaak met moederaarde. Ja, dis nié enige een wat dit kan uitvoer én goed laat lyk nie. “Ek het Jerome juis hiervan herinner,” voeg Christian skertsend by. Dít is maar net een van die dinge wat Christian só gewild en geliefd gemaak het – op beide plaaslike en internasionale vlak. Min mense sal sy passie en toewyding kan bevraagteken in ’n suksesvolle loopbaan wat oor byna drie dekades gestrek het nie. Christian het uitgewys hy het ook talle hoogtepunte in sy loopbaan gehad, maar die beduidendste wedstryd in die Federasieliga was ook sy laaste wedstryd in 1992 in die Chatsworth-stadion in Durban. Emosioneel “Dit was toe wyle oudpres. Nelson Mandela en oudpres. FW de Klerk albei die medalje om my nek gesit het om te sê jy het die finale fluitjie geblaas wat apartheid in Suid-Afrika beëindig. “Dít het gestop. Dis klaar. En nou kan jy jou maar net indink hoeveel duisende mense daar was. “Die mense het van die pawiljoen gekom en almal het in die middel van die veld gaan sit en net gehuil. Dis klaar! Ek was baie emosioneel en het selfs gehuil. “Om te dink dat ek die voorreg gehad het om die heel laaste stryd te blaas, wetende dat dit die volgende jaar ’n verenigde land gaan wees.” Op ’n vraag oor die gehalte van destydse skeidsregterswerk verge­leke met vandag se sogenaamde moderne era, reageer Christian: “Destyds was refs nie daar om te kyk wat hulle uit die game kon kry nie – nee! Hulle was daar bloot uit passie en oor wat hulle kan doen en teruggee om dit te verbeter. “Ons het ook nie baie geld verdien nie ... Dít was eintlik ’n bonus. “Wat die manne vandag verdien ... My goodness. Hulle hoef ook nie te werk nie. “Maar destyds was daar goeie kameraadskap onder die refs en ons het belangstelling in mekaar getoon. “Ons sou mekaar bel voor of ná ’n wedstryd. As Raymond Rodgers ’n game tussen (Kaizer) Chiefs en (Orlando) Pi­rates gedoen het, sou ek hom bel en sê: ‘Good luck en ek hoop jy het ’n goeie wedstryd en jy geniet dit.’ “Of as ek ’n Chiefs en Pirates game sou doen, sou hy my ook bel. “Net so sou Ian McLeod, Robin ‘Robbie’ Williams of Petros Mathabela. “Die ding is dat ons altyd belangstelling in mekaar se loopbane getoon het. “Die herinneringe was mooi en spesiaal en niemand kan dit van my wegvat nie. “Nee, wat! Ek kan nié kla nie. Ek het ’n lang en good innings gehad en het elke oomblik daarvan geniet,” sluit hy af.