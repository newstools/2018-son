ADV. Louise Buikman, SC, sal nog tot einde Julie Marli van Breda se kurator wees. Marli is wees gelaat toe haar broer Henri in 2015 die res van die gesin met ’n byl uitgewis het. Hofverrigtinge oor haar kuratorskap is gister in die Kaapse hooggeregshof tot 31 Julie uitgestel sodat Buikman ’n verslag kan afhandel. Regter Seraj Desai – wat Henri verlede week drie lewenslange vonnisse opgelê het vir die moord op sy broer en ouers, asook 15 jaar vir poging tot moord en ’n jaar vir regsverydeling – het die aansoek aangehoor. Besluite Marli ly sedert die bylaanval aan amnesie. Sy het die voorval net-net oorleef. Buikman is as kurator aangestel. In Oktober 2016, toe Marli 18 geword het, is haar kuratorskap verleng. As kurator tree Buikman in die meisie se belang op en help sy met enige regskwessies of ander groot besluite. Sy is ook die enigste een wat met die media oor Marli mag praat. Die media moet steeds versigtig wees met hoe of wat hulle oor Marli berig. Sy mag nie afgeneem word nie en Buikman moet toestemming gee as die media met haar ’n onderhoud wil voer.