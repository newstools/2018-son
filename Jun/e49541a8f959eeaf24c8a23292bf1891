VAN grafte vir mense grawe weet Levona Jacobs niks. Levona loop hof vir die moord op ’n ma en dogter. Verna Jacobs en haar dogter Rowena se lyke is op 8 Desember 2015 in hul agterplaas in Seringstraat, Delft, opgegrawe nadat hulle maande vermis was. Verna was Levona se oom Donny Jacobs se vrou. Donny is in Maart 2015 dood ná ’n bakleiery met ’n loseerder oor ’n hamburger. Levona het gister getuig sy het ná haar oom se dood geheg geraak aan sy gesin. Sy ontken egter dat sy in Seringstraat gebly het en sê sy het net van tyd tot tyd daar oorgeslaap. Sy het ook bouwerk aan die huis laat doen om die plek te beveilig. Clive Geduld, ’n bouer, het voorheen getuig Levona het hom een week in Oktober gevra om drie gate agter in die jaart te grawe. Hy sê hy het niks betaling vir dié grawery ontvang nie. Rowena en haar ma is in Desember in dié einste gate gevind. Levona sê sy het Clive betaal vir herstelwerk aan die huis. “Hy moes ’n skuifdeur uithaal en ’n gewone deur insit. Hy het dit gedoen en ek het hom daarvoor betaal. Ek het hom ook gevra om die badkamerdeur se kosyn uit te haal.” Levona se lawyer, adv. Johan Solomons, het haar reguit gevra wat dan van die gate waaroor Clive getuig het. “Ek het hom nooit gevra om gate in die jaart te grawe nie. Ek weet ook nie van gate wat daar gegrawe is nie.” Volgens Levona lieg die vrou wat in die hof getuig het dat sy vir haar ’n halwe sak sement gegee het ook. Dié sement is glo oor die gate en die res van die jaart gebruik. Levona erken wel dat sy Rowena se kinders se Sassa-geld getrek het, maar voer aan Rowena het die kaart vir haar gegee. Die geld, sê sy, is op die kids gespandeer. Sy erken ook dat sy ’n beëdigde verklaring in Rowena se naam gemaak het wat sy by die Sassa-kantore ingegee het. Gekoop Die valse beëdigde verklaring was onder die naam Lezaan Jacobs. Levona sê Lezaan was haar Mxit-naam. Sy het ook ’n ID-nommer wat sy op Mxit geregistreer het, op die verklaring gebruik. Sy het ook getuig sy het die huis in ’n mondelingse ooreenkoms by Verna gekoop. Solomons het Levona toe gevra waar Verna en Rowena dan volgens haar was. “Ek het rêrig nie daardie tyd ’n idee gehad waar hulle hulself bevind nie.” Verskeie mense, onder wie ’n polisieman, maatskaplike werker, skoolhoof en familielede van Rowena en Verna het getuig dat Levona vir hulle gesê het Rowena werk in Malmesbury en Verna is in die Noord-Kaap. Levona ontken dit. “Die eerste keer dat ek daarvan gehoor het, was toe ek in hegtenis geneem is.” Die saak duur voort.