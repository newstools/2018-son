SUID-AFRIKA se Kevin Anderson kan soms die lewe vir homself baie moeilik maak tydens die Grand Slams. Nadat Anderson die eerste stel met 6-3 teen Pablo Cuevas van Argentinië gewen het, is hy in eie munt terugbetaal met dieselfde telling in die tweede stel. ’n Valbylpot het in die derde stel gevolg wat die lang, lenige Suid-Afrikaner met 7-5 beklink het. Die vierde stel (6-4) het maklik in die skoot van Anderson geval om na die derde ronde deur te dring. Raven Klaasen (SA) en Michael Venus (Nieu-Seeland) het ook na die derde ronde van die mansdubbelspel deurgedring met ’n oorwinning van 7-6 (7-2), 6-3 oor die Franse duo Jonathan Eysseric en Hugo Nys. Die nr. 1-gekeurde vrouespeler, Simona Halep (Roemenië), het verspot maklik vir Taylor Townsend (VSA) laat les opsê, 6-3 6-1. Ook die verdedigende kampioen, Rafael Nadal (Spanje), het ewe maklik na die derde ronde deurgedring. Hy het die Argentyn Guido Pella met 6-2, 6-1, 6-1 geklop. Die Russiese tennisster Maria Sharapova het self die derde ronde gehaal nadat sy Donna Vekic van Kroasië met 7-5, 6-4 uitgeskakel het. Dit het aanvanklik maar sukkel-sukkel gegaan vir die voormalige nr. 1-speler van Rusland – ’n tweemalige kampioen – totdat haar ervaring die deurslag gegee het. Ander uitslae is: Elise Mertens (Belg) klop Heather Watson (Brit) 6-3, 6-4; Daria Gavrilova (Aus) k Bernarda Pera (VSA) 5-7, 7-5, 6-3; Garbine Muguruza (Span) k Fiona Ferro (Frank) 6-4, 6-3.