HULLE vul weekliks honger magies en sommiges loop van ver af om aan die lekker kos te smul. Die Yethu Safe House Soup Kitchen in Rensburgstraat, Arcadia in die Baaise noordelike gebiede, voer elke Vrydag sowat 300 mense. Bejaardes, jong mense en kinders staan tou buite dié huis en kom van areas soos Arcadia, West End, Jacksonville en Riemvasmaak. Karen Kemp, die stigter, sê sy het in 2009 begin met die sopkombuis toe sy die nood in die gemeenskap raakgesien het. “In dié area is daar baie armoede en werkloosheid. “Sommiges sê ek spoil die mense, maar ek sien dit nie so nie. As jy honger is, sal jy enigiets doen vir kos,” verduidelik Kemp. Die sopkombuis het Vrydag hulp gekry van die Eastern­ Cape Refugee­ Centre. Hulle het die sopkombuis verskaf van rys, sop-poeier en olie. “Terselfdertyd het hulle met mense gepraat in ’n poging om verhoudings te vorm tussen Suid-Afrikaners en buitelanders in die land. Lede van die Bethelsdorp- gemeenskapspolisiërings- ­forum­ (GPF) en die voorsitter van die Mountweg-GPF, Eddie Alexander, het ook sop en brood uitgedeel. Die polisie se Women’s Network was ook daar en hulle het klere uitgedeel. “Ons het altyd daagliks ’n sopkombuis gehad, maar dit is net eenvoudig nie moontlik­ sonder befondsing nie. “Ons is ’n geregistreerde NPO en kry nie geld van die staat af nie. “Daarom maak ons staat op ander om te help. “ Tot dusver doen ons als uit ons eie sakke uit,” sê Kemp voorts. “Die mense sê vir my die sop is baie lekker. Ek glo nie daaraan om iets te maak wat jy nie self sal eet nie. “Wanneer die rye lank is en die kos raak min, gaan ek in stress mode in, want dit maak my hartseer om vir mense te sê daar is nie meer kos nie. “Ek het eendag so gehuil toe ’n gesin al die pad van Despatch af geloop het om kos te kom haal. “ Toe hulle hier aangekom het, was dit te laat en ek het vir hulle kos uit my eie kaste gegee, want ek kan nie dat hulle met leë hande huis toe gaan nie.” Sy sê die grootste behoeftes van haar sopkombuis is bestanddele vir sop en olie. Sy gebruik drie tot vier groot kanne olie per maand. Sy sê ook die Yethu Safe House benodig tuingereedskap, sade, breinaalde en wol sodat hulle die inwoners daar vaardighede kan leer.