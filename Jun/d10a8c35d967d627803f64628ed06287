DIE sluiting van die vlugteling-sentrums in Port Elizabeth en Kaapstad sal onwettige immigrasie stook. So meen die DA nadat hy besoek afgelê het by die Durbanse vlugtelingontvangskantoor (RRO). Dit is een van die kantore wat die ergste geraak word deur die onwettige sluiting van die ander kantore in die bogenoemde plekke. Rnews berig Haniff Hoosen, ’n DA-LP en skaduminister van binnelandse sake, het gesê: “Die DA het verslae ontvang dat die Durbanse RRO tans volgeboek is en tot en met Augustus nie nuwe afsprake kan aanvaar nie. “Dit beteken enige nuwe mense wat toevlug soek en hul aanwesigheid in Suid-Afrika wil aanmeld, sal nie gedokumenteer word as hulle nie kan bekostig om na Musina of Pretoria te reis nie. “Hul ongedokumenteerde aanwesigheid in die land is dikwels ’n direkte gevolg van die departement van binnelandse sake se onbekwaamheid, wat vererger word deur die sluiting van die Kaapse en Port Elizabethse kantore. “Die departement se ondoeltreffendheid om die aansoeke van die vlugtelinge te verwerk, sal bydra tot onwettige immigrasie.” Die DA sê voorts hy het ook kommerwekkende bewerings van omkopery wat openlik en gereeld vereis word van aansoekers wat dokumente wil hê. Hoosen het verduidelik die DA het aan die minister van binnelandse sake, Malusi Gigaba, geskryf om te vra watter stappe gevolg gaan word om die twee geslote kantore weer oop te maak. Beveel In September 2017 het die appèlhof bevind die besluit om die Kaapstadse RRO toe te maak, was irrasioneel en moet hersien word. Die departement se appèl aan die konstitusionele hof is in Desember 2017 van die hand gewys en die departement is beveel om die Kaapstadse kantoor teen 31 Maart 2018 weer te open. “Nie net het die departement gefaal om die bevel na te kom nie, maar hy het ook gefaal om te voldoen aan die bevel in 2015 vir die heropening van die Port Elizabethse RRO,” het Hoosen gesê. Die DA het vrae ingedien by die parlement en die saak onder die aandag van die portefeuljekomitee gebring. “As Gigaba versuim om aan die hofbevele te voldoen, sal pres. Cyril Ramaphosa moet verseker dat hy aanspreeklik gehou word vir minagting van die hof,” het Hoosen afge-sluit.