’N VERMEENDE con-vrou het haar gat gesien in Korsten. Dis toe sy haar behoorlik vasgeloop het in die kleindogter van ’n antie wat sy na bewering ’n jaar gelede met R2 000 ingeloop het. Lauren Goodman van Schauderville sê die vrou het haar ouma Hetta (82) op 5 Junie van geld gecon. Goodman vertel: “Die vrou het die Maandagoggend aan die deur geklop, en toe ek oopmaak, kom sy in en praat sommer met my ouma asof sy haar ken. “Sy’t gesê: ‘Ant Hetta, ek wil Antie bless, want almal praat van die goeie werk wat Antie by die ouetehuis gedoen het.’ ” Ant Hetta was ’n matrone in die Elizabeth Stuurman-oue­tehuis in Schauderville. Goodman sê sy weet nie hoe die vrou, wat haar as Lynn Jacobs voorgestel het, van haar suster, Lesley, se 21ste verjaardag uitgevind het nie, maar sy het aangebied om tjoklits en vleis teen ’n billike prys vir die paartie te kry. Kamer “Sy het gesê sy is ’n supervisor by Cadbury en haar suster werk in die Springbok-slaghuis,” vertel Goodman. “Toe my ouma kamer toe gaan, het sy haar gevolg. My ouma het haar geld gegee, maar ek het dit nie geweet nie. “My ma en Lesley het ook vir haar geld vir die vleis en tjoklits gegee.” Goodman sê die vrou het gesê sy moet aantrek om saam met haar na Cadbury te gaan, want sy gaan vir haar ’n werk daar reël. Toe ant Hetta haar R20 vir ’n taxi gee, het die vrou ook sommer R10 vir die taxi gevra én R200 vir die aflewering van die aankope. Goodman vertel op pad taxi toe het die vrou op haar selfoon begin praat. Sy sê sy het later besef dié het net voorgegee sy voer ’n gesprek. “In die taxi het sy gesê ek moet by Cadbury afklim en vir haar wag, want sy gaan die vleis by die Henen’s-slaghuis kry,” vertel Goodman. “Ná ’n lang wag het ek Cadbury se sekuriteit gevra of hulle so ’n vrou ken, maar hulle het nie. “Toe ek by die huis kom, vra my ouma my waar die geld is. Eers toe weet ek sy is geld gegee.” Goodman sê sy kon haar oë nie glo toe sy die vrou Vrydag in Durban Road raakloop nie. Sy vertel: “Ek het vir haar gesê: ‘Djy! Dis djy wat my ouma met R2 000 ingeloop het! “Sy het gesê: ‘Issie!’ Ek het met haar gestoei; ons het amper voor die karre beland. “Sy het my R200 aangebied. ’n Taxi het gestop en sy wou die guardjie ook R200 gee. Toe sê ek hy moet dit nie vat nie, want wie weet vir wie sy weer ingedoen het.” Goodman sê sy het die vrou se T-shirt geskeur en uiteindelik haar selfoon gegryp. Goodman vertel: “Sy het haar klein gemaak en na die Greenacres-taxi’s gehardloop.” Goodman se suster en ma het ’n klag by die polisie gemaak en die selfoon aan hulle oorhandig. Sy sê: “Ons vra mense wat deur dié vrou ingeloop is om haar by die Gelvandale-polisie te verkla.” Ant Hetta sê die vrou was so vriendelik dat sy haar nie kon wegjaag nie. Sy sê: “Ek weet ons sal nie die geld terugkry nie, maar hoop die vrou word nou gekeer. ’n Mens kan regtig niemand vertrou nie.”