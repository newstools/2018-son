INWONERS van Rusthof sê hulle lewe in vrees nadat nog ’n jong man Dinsdag in ’n skietery gewond is. Die voorval het omstreeks 11:45 plaasgevind. Henrico Hartzenberg is naby sy huis geskiet. Volgens die polisie het Hartzenberg met ’n vrou, Mina Davids, gesels toe twee mans hom genader het. Die een was na bewering op ’n fiets en die ander een het gestap. Een van die mans het ’n vuurwapen uitgepluk en op hom begin skiet. Hartzenberg is in die skouer en mond getref en het ook ’n paar vleeswonde aan sy nek opgedoen. Hy is in die hospitaal opgeneem. Sy toestand word as ernstig bestempel. Die polisie sê hulle ondersoek ’n klag van poging tot moord. Die motief vir die misdaad kon nog bepaal word nie. Dié voorval het voor ’n berugte tikhuis plaasgevind. Mense met inligting oor die voorval word gevra om lt.kol. Franklin Plaatjies te bel by 082 469 3359.