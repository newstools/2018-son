DIE Stad Kaapstad het onder leiding van sy burgemeester, Patricia de Lille, rolstoele en ander mediese toerusting aan inwoners van Guguletu geskenk. Sy het saam met die raadslede Luvuyo Zondani en Noluthando Makasi 10 rol­stoele, 20 looprame en 10 draagbare toilette aan mense in nood geskenk. Die mense wat gehelp is, is senior burgers en in­woners met gebreke. “Baie van die mense is bedlêend omdat hulle nie rolstoele of ander hulpmiddels het om mee te beweeg nie,” het De Lille gesê. ’n Rugmurgsiekte is ge­diagnoseer by Dideka Mangena, wat al maande bedlêend is. Hy het nie toegang tot mediese toerusting nie. Nog iemand wat daarby baat vind, is ’n vrou wie se een been afgesit is. Sy het net ’n ou rolstoel en sukkel om ’n toilet te gebruik. De Lille het gesê die skenking van die toerusting is in ooreenstemming met die Stad se doelwit om mense in nood te help. “Ek verstaan daar is baie inwoners wat met uitdagings sit om mobiel te wees en wat nie toegang tot baie fasiliteite het nie.” Zondani het met organisasies saamgewerk om dit moontlik te maak om die rolstoele en ander toerusting aan die mense te skenk. “Die raadslid het ’n vennootskap aangegaan met die Sacla Health Project, wat siek mense en bejaardes help. Pasiënte is ook by hul huise besoek en om seker te maak hulle gebruik hul medisyne,” aldus De Lille. Volgens haar gaan dit hand aan hand met die Stad se departement van maatskaplike ontwikkeling, wat uitreik na weerlose groepe. Die Stad het byna R3 miljard in sy boekjaar opsy gesit om inwoners op verskeie vlakke te help. “Daar is baie pensioentrekkers, enkelouers, werkloses en gestremdes wat sukkel, en die Stad probeer help waar hy kan.”