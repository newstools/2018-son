KERKE en skole van Somerset-Oos het meer as R12 000 ingesamel vir ’n goeie doel. Binne minder as tien dae het die Gesamentlike Kerke Somerset-Oos altesame R12 559,60 ingesamel en onlangs oorhandig aan Pink Trees for Pauline in Somerset-Oos. Pink Trees for Pauline sien om na kankerpasiënte in die dorpie. “Tydens die Pinksterfees-kerkdienste het ons kollekte opgeneem en só die geld bymekaar gekry. “Omdat dit ’n gemeenskaps­projek is, nooi ons steeds enige persoon om donasies aan Pink Trees for Pauline te skenk,” sê Freek Pockpas, die voorsitter van die Gesament­like Kerke Somerset-Oos. Die kerke wat met die geldinsameling gehelp het, is die Adonai United Congregational Church (UCC), Hope­ UCC, die Assumption­ Katolieke Kerk, Volkskerk van SA, Pinkstergemeente van SA, Verenigende Gereformeerde Kerk, Central Metodiste Kerk en Church of Christ. Die Vrye Tuiniers Ebenezer Lodge no. 15 het ook gehelp. Die skole wat gehelp het, is die Aeroville Senior Sekondêre Skool, William Oates Primêr, WG Olivier Primêr en Saint Teresa Primêre Skool. Ander organisasies het ook tot die bedrag bygedra. Die Gesamentlike Kerke Somerset-Oos het ook ’n Pinksterfees- afsluitingsdiens in die Prof. Jakes Gerwel-saal gehou. Pockpas wil ook die taxidrywers bedank wat gratis vervoer aan kerkgangers verskaf het. Hulle is Joseph Williams, Anthony­ Hufkie, Gareth Horne en Jonathan Martin. Dr. Janita Saay­man­, die voorsitter van Pink Trees for Pauline in Somerset-Oos, sê hulle is in hul noppies met die donasie. “Al die lede van Pink Trees for Pauline was oorweldig toe ons die geld gekry het. “Ons werk nie heeltemal soos Pienk Bome in ander dorpe nie omdat hulle gewoonlik die insamelings skenk aan kankerverenigings. “Hier in Somerset-Oos het ons nie só ’n vereniging nie. “Al die geld wat ons insamel, gebruik ons om om te sien na kankerpasiënte – of dit nou klere, kos of medikasie is.” Die leuse van Pink Trees for Pauline is “Wrapped in Colour, United in Hope”. Hulle cater tans vir sowat 40 pasiënte in die dorp en help hulle selfs om die wense op hul bucket list waar te maak. Hulle doen dit vir pasiënte met alle soorte kanker, van enige ras of kultuur. Pink Trees for Pauline in Somerset-Oos het nagenoeg 80 vrywil­ligers wat met projekte en liefdadigheid help.