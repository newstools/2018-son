DIE dae van eetplekke wat nie voldoen aan wetgewing om kos te berei en te verkoop nie, is getel. Beamptes van die Nelson Mandelabaai-metro se direkto­raat vir openbare gesondheid het ’n paar plekke wat kitskos en vleis in Durban­weg in Korsten verkoop, eergister gesluit. Dis omdat hulle nie ’n sertifikaat van aanvaarbaarheid gehad het vir ’n perseel waarop kos ­berei en verkoop word nie. Die direktoraat het teen die agtergrond van die onlangse listeriose-uitbraak risiko’s vir voedsel­veiligheid uitgesonder. So sê dr. Patrick Nodwele, direkteur van die sub­direktoraat omgewings­gesondheid. Nodwele sê: “Hierdie is die eerste veldtog van sy aard in die metro. Die hot spots is uitgesonder en Korsten is een daarvan. “Die veldtog sal ook in ander dele van die metro gevoer word. “As kos daar nie onder die vereiste toestande berei word nie, kan dit tot siektes lei.” Nodwele sê perseel waar kos berei word, moet ’n sertifikaat van aanvaarbaarheid hê. Hy sê enigeen wat kos berei en verkoop, moet dus die departement se toestemming daarvoor hê. Die sertifikaat van aanvaar­baarheid word uitgereik net wanneer geëvalueer is dat die kosperseel voldoen aan die minimum gesondheidsvereistes. Nodwele sê die persele word dan sewe dae gebied om die sertifikaat te reël; intussen word die eienaar in kennis gestel om die besigheid tydelik te sluit. Deel van die evaluering was om die oppervlakke waarop kos voorberei word, te toets vir higiëne. Nodwele sê: “Ons toets ook bestanddele soos kookolie, want as dit oor en oor gebruik word, skei dit skadelike­ chemikalieë af.” Nodwele het bygevoeg die munisipaliteit het agtergekom dat baie van die rommel in die metro dié van sakeondernemings is. Hy sê: “Kragtens die munisipale regulasies moet ’n besigheid ’n rommelver­wyderingsooreenkoms hê. “Hulle moet ook ’n bewys van die ooreenkoms toon. As besighede nie kan sê waarheen hul rommel gaan nie, dan het ons ’n probleem. Noodsaaklik “Hulle word ook sewe dae gebied om die ooreenkoms te reël.” Die burgemeesters­komiteelid vir openbare gesondheid, Lance Grootboom, sê hulle het besef dis noodsaaklik dat kospersele dopgehou moet word. Dit sluit in die higiëniese voorbereiding, berging en hantering van voedsel­produkte wat vir openbare verbruik bestem is. Grootboom benadruk die belangrikheid van sigbaarheids- en bewusmakingsveldtogte vir inwoners en kospersele, formeel en informeel. Nodwele sê: “ ’n Paar winkels het nie die sertifikate of rommelooreenkomste gehad nie. “Dis belangrik dat almal ingelig moet word oor die wetgewing en waaraan hulle moet voldoen. “Ons moet veral ons informele handelaars laat weet wat nodig is om doeltreffend sake te doen.” Nodwele sê die beamptes van die subdirektoraat sal die persele wat gesluit is, elke dag besoek om te ver­seker dat hulle nie sake doen nie totdat hulle aan die nodige wetgewing voldoen het.