DEONTAY Wilder se vertragingstaktiek het Anthony Joshua nou in die sop. Die WBA het laat hoor hy verloor nou sy geduld, aangesien Wilder nog nie die Joshua-kamp se kontrak onderteken het nie. Hy het Joshua opdrag gegee om “binne 24 uur” ’n kontrak met Alexander Povetkin van Rusland te onderteken of die kans te staan om sy titels te verloor. Povetkin is die volgende uitdager vir Joshua se titels. Die WBA-president, Gilberto Mendoza, het aan Fox Sport gesê Wilder neem nou te lank om die kontrak te aanvaar en dat Joshua onmiddellik ’n datum vir sy kragmeting met Povetkin moet bekend maak. Joshua is die kampioen van die Wêreldboksvereniging (WBA), die Internasionale Boksorganisasie (IBO), die Internasionale Boksfederasie (IBF) en die Wêreldboksorganisasie (WBO). Joshua is ná 21 gevegte steeds onoorwonne, terwyl Povetkin 34 van sy 35 gevegte gewen het. Intussen het Wilder (die WBC-kampioen) se bestuurder, Shelly Finkel, bekend gemaak Joshua het ’n datum (13 April 2019) in die Wembley-stadion aan die Amerikaner voorgelê. Wilder se taktiek het hom nou die grootste geveg nóg gekos.