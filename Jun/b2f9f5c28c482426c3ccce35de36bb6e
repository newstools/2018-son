DAAR is desperate pogings om Sri Lanka se krieket reg te ruk voor Suid-Afrika dié eiland volgende maand besoek. Sri Lanka speel deesdae treurige krieket en daar is kommer oor die twee tuistoetse wat in Julie teen die Proteas gespeel word. Dit gaan nie goed met Sri Lanka op sy huidige toer in die Wes-Indiese Eilande nie en daar word gepoog om sake te verbeter voor Suid-Afrika se besoek. Een van die planne waarmee die nasionale keurders vorendag gekom het, is met min geesdrif begroet. Die keurders het ’n amptelike versoek aan die owerhede gerig om van Sri Lanka se krieketlegendes as raadgewers in te span. Mahela Jayawardene en Muttiah Muralitharan het egter dadelik aangedui hulle stel nie belang om betrokke te raak nie. Hulle het te kenne gegee dat hulle “geen vertroue in die stelsel” het nie. Die ander legende wie se naam genoem is, Kumar Sangakkara, doen tans televisiekommentaar in Engeland en het nie op die versoek gereageer nie. Sri Lanka is verlede jaar op eie bodem deur Indië afgeransel, het ’n eendaagse reeks teen Zimbabwe verloor en is in die groep­fase van die Champions Trophy uitgeskakel.