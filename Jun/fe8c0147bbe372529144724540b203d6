DIE Wes-Kaapse minister van gemeenskapsveiligheid, Dan Plato, het die sinnelose moord op Stacey “Jamie” Adams (6) as hartseer beskryf. Volgens Plato is die verdagte weer eens iemand wat ’n vorige oortreder is en dus sal hy ’n versoek aan die regstelsel rig. “Dis hartseer, veral omdat dieselfde pattern oor en oor homself in ons gemeenskappe herhaal. “Dis weer iemand wat baie tuis in die binnekring van familie of vriende is. “Dis ’n issue waarna alle mans moet kyk. Mans se eetlus vir jong meisies het ’n groot probleem geword! Nou is daar nog ’n baby-meisie wat weggeruk is.” Plato het gister die familie van die meisie ondersteun terwyl hulle vir die janaza voorberei het. Faizel Brown, ’n woordvoerder van die Mitchells Plain Krisisforum wat ook teenwoordig was, het amper dieselfde te sê gehad oor die verdagte se vorige oortredings. Versoek “Ons verstaan hy het sy girlfriend in Khayelitsha ook vermoor. As hy daai tyd gevonnis was, sou dié goed nie nou gebeur het nie. “Dieselfde in Randy Tango se geval. Die judge in die hooggeregshof het dit self gesê. “Hoe lank is daar nie ’n versoek vir ’n kinderkommissaris nie? Hoe lank vra ons al dat die seksoortrederslys vir die publiek beskikbaar gemaak word?” Brown sê hy verstaan ook die gemeenskap se frustrasies, maar vra dat hulle nie met belangrike bewyse mors nie. Dit kom nadat sommige inwoners saam met ’n berugte groep Maandagaand die verdagte se wendy afgebreek het. “Hulle het glo meer bloedige goed in die wendy gekry. Dis toe dat die gemeenskap kwaad geraak het. “Maar hulle moet verstaan. Dis goed wat in die saak teen die verdagte sal help.” 