OUDTSHOORN. – ’n Pa van ses is vir vyf jaar tronk toe gestuur. Reagan Makoma is in die streekhof gevangenisstraf opgelê. Hy het sy eksmeisie, die ma van een van sy kinders, met ’n halwe baksteen gegooi. Makoma (26) is vroeër vrygespreek op klagte van menseroof en verkragting. Die hof het bevind getuienis dui daarop dat hy nie die klaagster haar vryheid ontneem het nie. Sy het vrywillig saam met hom gestap na ’n begraafplaas, waar hulle met haar toestemming seks gehad het. Ontken Hy is wel skuldig bevind aan aanranding met die doel om ernstig te beseer. Die aanranding het op 29 Julie verlede jaar gebeur. Makoma het die vrou by ’n braai ook geklap en gestamp. Ten spyte van die verdoemende getuienis teen hom het hy volgens die staatsaanklaer, Nadia le Roux, steeds skuld ontken. Streeklanddros Daniel Boks het met vonnisoplegging gesê dit lyk of Makoma ’n obsessie met aanranding het. “Die vrou moes vier steke in die wond net onder haar linkeroog kry. Jy toon nie berou nie en kan kastig nie onthou nie.”