DIE Southern Kings soek steeds na ’n nuwe hulp­afrigter, spelers én borge voordat die nuwe Pro14-seisoen in September begin­. As ’n mens dié verwikke­linge so kyk, begin die Kings weer met ’n groot agterstand nog voordat die seisoen afgeskop het. Die Kings se uitvoerende hoof, Charl Crous, het gister aan Son gesê hulle werk hard daaraan om die span se lot te verbeter in die voor­seisoen. Aanwins Crous sê: “Ons groep spelers­ – die gekontrakteerdes en ’n klompie ander wat op proefneming hier is – het verlede Maandag in die Nelson­ Mandelabaai-stadion vergader. “Dinge verloop sover­ baie goed.” Die Kings se Fidjiaanse aanwins, Meli Rokoua, is egter nog nie in Suid-Afrika nie. Crous sê Rokoua is nog in Portugal en dat dié hom eers aan die begin van Julie by die Kings sal aansluit nadat ál die nodige dokumentasie afgehandel is. Son het gister berig twee klubspelers, Clinton Wagman en Thierry Kuate, het hulle op ’n proefgrondslag by die Kings aangesluit. Crous sê: “Ek wil nie nou al bekend maak watter spelers­ op ’n proefgrondslag by ons is nie. “Daar kan nóg wees, want ons onderhandel natuurlik steeds met spelers. Ek kan wel bevestig dat ons drie OP-spelers – Zandré Vos, Brandon Brown en Michael Botha – oorweeg. Hulle is ook genooi om saam met die Kings te oefen.”