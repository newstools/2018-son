RASSIE Erasmus is voor sy aanstelling as die nuwe Springbok-afrigter deur die media as die “meesterbrein” van Suid-Afrikaanse rugby bestempel. In Suid-Afrika word rugby deur begeesterde onder­steuners as ’n godsdiens beskou. En wanneer dinge nie volgens plan vir die Bok-breier verloop nie, kan die coach se verhouding met die media en fans sommer baie gou versuur en in ’n nag­merrie ontaard. Erasmus se grootste uitdaging as Springbok- af­rigter gaan wees hoe hy die druk van die media en onder­steuners sal hanteer – veral wanneer die span nie goed vaar nie. Die 45-jarige boorling van die Oos-Kaap het sy loopbaan as Bok-breier Saterdag op die slegste moontlike manier­ afgeskop toe sy span teen Wallis in Washington verloor het. Dit maak nie saak of dit ’n eksperimentele span met 13 jong nuwelinge was nie; die realiteit is dat Rassie altyd onthou sal word daarvoor dat hy sy eerste toets verloor het. Wat sake nóg moeiliker maak, is dat die media reeds baie hoë verwagtinge van hom geskep het. Nadat sy voorganger, Allister Coetzee, die Bokke tot ongekende laagtepunte in sy twee jaar as Bok-mentor gevoer het, het almal Erasmus geag as die nuwe redder van Suid-Afrikaanse rugby. En nadat Rassie se Bokke laas week in hul eerste toets teen alle verwagtinge in die onderspit gedelf het, gaan die druk om die eerste toets Saterdag teen Engeland op Ellispark in Johannesburg te wen, net verder toeneem. Eddie Jones, af­rigter van Engeland, is ’n uitgeslape kalant. Hy sal beslis alles in sy vermoë doen om die eerste af­rigter te word wat die Bokke in ’n toetsreeks op eie bodem ore aansit. En as Jones daarin slaag, sal die druk ondraaglik begin raak vir Erasmus. SA Rugby het Rassie vir ’n ongekende ses jaar aangestel. Erasmus het reeds gesê hy het baie geleer oor hoe die media hanteer moet word toe hy by Munster in Ierland was. Hy het ook erken hy sal onmiddellik tou opgooi as sy span nie die mas opkom nie. Die media en fans in Ierland en dié in die Reënboognasie verskil egter hemelsbreed van mekaar. Dinge kan sommer baie gou lelik raak.