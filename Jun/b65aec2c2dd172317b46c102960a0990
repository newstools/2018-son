KROTOA of Winnie Madikizela-Mandela? Dié twee reuse van die Suid-Afrikaanse geskiedenis het Maandagaand op die Kaapstadse Internasionale Lughawe vir ’n chaos gesorg. Lede van die publiek is genooi om voorstelle vir ’n nuwe naam vir dié lughawe te maak. Die Khoisan soek Krotoa, terwyl die EFF dit duidelik gemaak het hulle wil van niks anders as hul Ma’ Winnie weet nie. Dinge het redelik vlot verloop totdat lede van die Independent Civic Organisation of SA (Icosa) en ’n groep Khoisan-ondersteuners Krotoa voorgestel het. Toe ’n lid van die groep Gatvol Cape­tonians byvoeg Madikizela-Mandela was nooit by die Wes-Kaap betrokke nie, was die hel los. EFF-lede wou die Khoisan te lyf gaan. Lughawe-sekuriteitspersoneel en polisielede moes vinnig tussenbeide tree om orde te handhaaf en die situasie te monitor. Die EFF het voortgegaan om te skree, toi-toi en Madikizela-Mandela se naam uit te roep. Hulle het ook beledigings gegil. Die Suid-Afrikaanse Kommunistiese Party soek weer Chris Hani se naam vir die lughawe. Die voormalige Wes-Kaapse premier en Kaapse mayor Peter Marais het met Son gesels en gesê dit is tyd dat “ons moet saamstaan”. Toegegee “Ons het nie ’n kultuur van skree en te kere gaan nie, maar wel die historiese feite om ons saak te staaf. “Dis feite wat gedokumenteer en deur die Verenigde Nasies se subkomitee oor kultuur bevestig is. “Die Kaap is ons erfenis, ons tuiste. Selfs Julius Malema het toegegee dat dit histories korrek is. “Krotoa lê vandag begrawe in Die Kasteel, waar haar gees nog steeds is. “Geen ander persoon as Krotoa kan groter eer toegestaan word deur die naamsverandering nie. Sy het ’n verbintenis met die Kaap. Dit is ’n historiese feit.” Icosa en lede van die Khoisan Royal House het met een stem gesê: “Ons vra nie, ons sê vir julle: Die naam sál Krotoa wees. Ons het julle gewys in Lavender Hill, Bonteheuwel, Parkwood en Houtbaai. Ons gaan julle nóú ook wys.” Die Lughawensmaatskappy van Suid-Afrika (Acsa) sê in ’n verklaring die maatskappy sal hom nie laat dreig nie en ’n besluit sal nie geneem word op grond van wie op die vergadering die hardste geskree het nie. “Ondanks die ontwrigting van die vergadering, wat deur sowat 800 mense bygewoon is, het die open­bare konsultasieproses volgens plan afgeloop. “Baie mense het gekom om hul voorstel op ’n ordelike manier te doen, terwyl ander gekom het met die uitdruk­like doel om die vergadering te ontwrig,” verklaar Acsa. 