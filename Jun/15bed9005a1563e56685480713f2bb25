SOOS die Engelsman sal sê: “Not too shabby” – veral vir ’n eerste poging! Dís die denkwyse nadat die gordyn gesak het op Camps Bay FC se eerste jeugtoernooi in dié klub se geskiedenis. Selfs die gure weer langs die Atlantiese Kus oor die naweek kon geensins ’n demper op die geesdrif van moontlike toekomstige Bafana Bafana-spelers plaas nie. Boonop het verrigtinge by die toernooi geheel en al vlot verloop. Dis glad nie vergesog om te sê Camps Bay se eerste toernooi was ’n sukses nie. Volgens Anees Abbas, toernooi-organiseerder, was die aanbieding van die toernooi ’n massiewe leerkurwe. “Daar is geen twyfel dat sokker die algehele wenner was nie. “Die beautiful game het beslis grense afgebreek en mense van all walks of life bymekaar gebring. “Dis waaroor dit gaan. Nuwe vriendskappe is gevorm en bande is gebou. Volgende jaar maak ons weer so.” 