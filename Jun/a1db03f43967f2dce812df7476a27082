ALIYAH van Wyk van Schauderville wat ’n leerder aan die Sekondêre Skool Paterson is, is Donderdag in ’n prinses omtower. Dít was toe ’n organisasie sonder winsbejag die minderbevoorregte tiener se droom om haar matriekafskeid by te woon, bewaarheid het. Die geleentheid is in die Radisson Blu Hotel gehou. Christopher Moss, voorsitter van die organisasie Pioneer Development Initiative (PDI), sê hulle is bly om een persoon op ’n slag te help. “Dis nie net ’n eenmalige gebeurtenis nie. Ons gaan kyk hoe ons méér mense kan help. Ons het gesien dat die gesin nood het en besluit om te help. “Daar is ’n organisasie wat minderbevoorregte matrieks help om by hul matriekafskeid uit te kom, maar ons fokus op die Schauderville-Korsten-gebied.” Shoneen Harmse, lid van PDI, het gesê dis die Here wat deur hulle werk om ’n verskil in mense se lewe te maak. “Ons het die gesin se omstandighede gesien en besluit ons wil ingryp en help, want hul shack val uitmekaar. “Ons wou help om hul blyplek uit te stryk, en het toe besluit om Aliyah se dag spesiaal te maak. “Ons wil almal bedank wat ons gehelp het. Die community het ook uitgekom om te help.” Harmse het bygevoeg dat PDI probeer om Schauder te uplift. “Aliyah was geskok toe ons haar nader. Ons wou dit eintlik vir haar wegsteek, maar ons kon nie. “Ek het haar geapproach en vir haar gevra of dit oukei is met haar dat ons haar help om die matriekafskeid by te woon. “Sy’t gesê dis fine en het ’n bietjie gehuil van blydskap. “Dis my dryfkrag, want om iemand anders te help, laat my ook beter voel. “Delana Prince het gesorg dat sy uitgesort is met haar uitrusting.” Harmse voeg by dat Aliyah dalk nie matriekafskeid toe sou kon gaan as sy nie hulp ontvang het nie. “Ons wil nie elke dag hoor van drugs en moord in Schauder nie. Ons wil hê Aliyah moet eendag suksesvol wees. “Sy is baie slim en haar omstandighede hoef haar nie agter te hou nie.” Haar pa, Gavin Lavers, wat hoop dat sy dogter eendag in die regte kan studeer, het gesê hy kan net vir die Here dankie sê vir almal wat daar was om haar soos ’n prinses te laat lyk en te help dat sy ook soos ander tieners haar matriekafskeid kon bywoon. “Dit is ’n groot plesier en ’n vreugde om my kind so te kan sien. Ek maak nog twee seuns groot en ek hoop hulle sal eendag uitkom waar sy is. “Ek hoop ook sy sal eendag vir haar broers ook kan sorg. Ek hoop die organisasie sal meer geld kry om nóg meer goeie werk te kan doen.” Aliyah het nie veel woorde gehad nie, behalwe dat sy dankbaar was vir PDI se hulp dat sy ook, soos haar klasmaats, die matriekafskeid kon bywoon.