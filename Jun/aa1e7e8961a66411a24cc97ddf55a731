DIE polisie ondersoek nog die voorval waarin een persoon verkool is nadat ’n petrolbom glo in ’n trein naby die Ottery-stasie gegooi is. Son het laas week berig oor die brand waarin ’n pendelaar onherkenbaar verkool en vier vroue in die hospitaal opgeneem is. Een van dié slagoffers, Leigh Jansen, is steeds in ’n koma in die hospitaal met ernstige brandwonde aan haar gesig en nek. Volgens Jansen se ma, Ursula Schenker, het sy nou ’n infeksie opgedoen wat haar herstel soveel meer uitdagend maak. “Haar longe is ook beskadig en die infeksie is ’n risiko,” sê sy. “Ons moet aanhou om vir haar te bid.” Riana Scott, ’n Metrorail-woordvoerder, sê die ondersoek deur die polisie en die spoorwegmaatskappy se Rail Safety Regulator duur voort. Sy sê verder sy kan nog nie sê wat die skade beloop nie. Twee treinwaens is totaal verwoes. Scott sê bevindinge of aanbevelings wat uit die ondersoek gaan kom, sal ingestel word om soortgelyke voorvalle in die toekoms te beperk of te probeer uitskakel. ’n Polisiewoordvoerder, lt.kol. Andrè Traut, sê: “Neem asseblief kennis die ondersoek is nog nie gefinaliseer nie.”