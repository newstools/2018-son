DIE kanse om vanjaar weer die Wêreld-sewesrugbyreeks te wen is so te sê verby vir die Springbokspan. Die Blitsbokke het in die eindstryd van die toernooi in Londen met 17-21 teen Fidji verloor. Die Fidjiane het met dié sege hul voorsprong oor die Blitsbokke tot sewe punte gerek. Hulle moet nou dié naweek die toernooi in Parys net derde eindig om as die wenner van die reeks gekroon te word. Blitsbok-ondersteuners sal hoop dat die rugbygode met ’n plan vorendag sal kom waarvolgens Fidji sommer vroeg uitgeskakel sal word. Net dan kan die Blits­bokke op wonderbaarlike wyse die titel verower. Die Fidji-span lyk vanjaar egter onwrikbaar: Die titel in Londen-titel was hul vierde agtereenvolgens. Suid-Afrika se enigste sukses tot dusver dié seisoen was in die Doebai. Tog, ná ’n slordige eerste dag se spel in Londen, het die Blitsbokke gister soos die kampioenspan van ouds gelyk. Hulle kon egter net nie genoeg doen om die vlieënde Fidjiane se manjifieke offloads te stuit nie. ’n Paar omstrede beslissings deur die skeidsregter, Craig Evans, het ook teen hulle getel. Die eerste helfte was ’n senutergend. Die Blitsbokke het eerste toeslaan toe Stedman Gans van ’n vryskop oorgeduik het. Die kragtige Josua Tui­sova het sake kort voor rustyd vir Fidji gelyk getrek. Die Fidjiane het egter die hef in die hand gekry toe Paula Dranisinukula sy span se tweede verdoelde drie gedruk het. ’n Onverdoelde drie deur Ruhan Nel het die Blitsbokke weer binne tref­afstand gebring. Fidji het egter net ná die afskop weer gaan druk. Jasa Veremalua het langs die pale oorgeduik. Die Blitsbokke het egter nie gaan lê nie, en Zain Davids se drie het Suid-Afrika, met sekondes oor, weer hoop gebied. Die ref het ’n aanslaan deur Fidji van die afskop nie raakgesien nie, en Fidji kon die bal oor die doodlyn sool.