TOE Trust Tofa se ex-girlfriend gisteroggend begin getuig het, het hy gesê sy is comical en dat alles ’n vermorsing van tyd is. Tofa (30), wat van die verkragting van sy ex-girlfriend en die moord op haar boyfriend aangekla word, het gisteroggend vroeg vir drama gesorg. Hy het geweier om in ’n hofsaal vol mense te verskyn. Hy het ook geweier om op die klagte te pleit. Net op die eerste klag van huisbraak met die doel om aan te rand, het hy gesê “dit het nooit gebeur nie”. Met betrekking tot die vyf ander klagte het hy gesê hy sal net praat wanneer die hof leeg is. Regter Jannie Eksteen het, nadat hy hom vele kanse gegee het om te pleit, ’n pleit van onskuldig vir alle klagte aangeteken. Eksteen het ook aan hom verduidelik dat die hof vir almal oop is en dat dit in sy eie belang is vir ’n regverdige verhoor. Toe die slagoffer as getuie geroep is, het Tofa besluit om op die trappe na die aanhoudingselle te gaan sit. Toe die slagoffer begin getuig, het hy op amper alles kommentaar gelewer. Hy het tussenin gesê dat swart Suid-Afrikaanse vroue immoreel is, die getuie lieg en sy is comical. Tofa het bygevoeg dat die slagoffer se getuienis offensive­ teen hom is. Hy wou ook in ’n stadium gaan rook. “Dis tydmors. Ek kon nou sokker gespeel het.” Toe die slagoffer getuig hoe hy haar aangerand het, het hy gesê sy het dit verdien om geslaan te word. Eksteen het aan hom verduidelik dit is belangrik om in die hof te wees en as daar iets is waarmee hy nie saamstem nie, moet hy dit onder sy regsverteenwoordiger se aandag bring.