RASSIE Erasmus het Saterdagaand ná sy span se nederlaag van 10-25 teen Engeland op Nuweland onthul hy beoog om Damian Willemse by vanjaar se Kampioenskapsreeks te betrek. Elton Jantjies het Saterdag ’n nagmerrie in die nr. 10-trui vir die Bokke beleef. Die 27-jarige losskakel van die Lions het talle foute gemaak. Hy het die toets gedop en het nie die geleentheid in die gure weersomstandighede aangegryp nie. Die Bok-breier het agterna gesê dat die 20-jarige Stormer-losskakel ’n rol gaan speel in vanjaar se Kam­pioenskapsreeks. Willemse was vanjaar indrukwekkend vir die Kaapse franchise in die Superrugbyreeks. Die boorling van die Strand sukkel egter tans met ’n kniebesering wat hy in die o. 20- Wêreldbeker-toernooi saam met die Bababokke in Frankryk opgedoen het. Willemse gaan na verwagting ses weke buite aksie wees. Hy sal nie vir dié naweek se kragmeting met die Jaguares in Buenos Aires en ook nie vir die laaste Superrugby game teen die Sharks op Nuweland oorweeg word nie. Hy behoort egter reg te wees wanneer die Kampioenskapsreeks op 18 Augustus gaan afskop. Erasmus het tot dusver nie geskroom om jong spelers vir ’n kans op toetsvlak te kies nie. Sedert hy oorgeneem het as Bok-mentor het Erasmus reeds 16 spelers hul toetsbuigings in vier toetse gegee. Die Bok-breier het laas week gesê hy wil graag sy diepte in al die posisies sover moontlik uitbrei. Met Jantjies wat nie heeltemal die mas opgekom het nie, het Erasmus bevestig dat hy Willemse nou ’n kans wil gee. Toe Erasmus gevra is hoeveel proefnemings hy nog in die kampioenskapsreeks gaan doen, het hy gesê: “ ’n Speler soos Damian Willemse kan dalk nou in aanmerking kom. “Eben (Etzebeth) kan ook reg wees. Dieselfde geld Malcom (Marx), en Warren White­ley ook. “Met alle respek teenoor Engeland en die toetsreeks, ons het eintlik vandag (Saterdag) geëksperimenteer met die oog op die Kampioenskapsreeks. “Duane (Vermeulen) en ’n paar van die ander spelers gaan nie vir die Kampioenskapsreeks beskikbaar wees nie. Ons sal die spelers dus ’n bietjie moet roteer,” het Erasmus verduidelik.