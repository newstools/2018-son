SUID-AFRIKA se T20-toernooi later vanjaar gaan maar sukkel om die wêreld se beste krieketspelers te lok. Krieket Suid-Afrika (KSA) het Vrydag aangekondig dié toernooi word in November en Desember gespeel, maar die harde werk begin nou om ’n sukses daarvan te maak. Dié toernooi vervang die beplande T20 Global League wat verlede jaar in die slag gebly het. Meer besonderhede moet nog deur die KSA bekend gemaak word, maar die aanduidings is dat dit ’n veel kleiner toernooi sal wees as wat met die Global League beplan is. Die beursie van die KSA het aansienlik dunner geraak weens die mislukte Global League. Die eienaars van hierdie spanne en dié se spelers moes finansieel vergoed word omdat die toernooi nie plaasgevind het nie. Dit sal dus ’n uitdaging wees om wêreldkrieket se grootste name te lok na dié nuwe toernooi, wat nog ’n naam moet kry. Verder sal dit interessant wees om te sien hoeveel spanne en wedstryde daar sal wees. Die Global League sou 8 spanne vir 57 wedstryde binne 44 dae huisves, maar met die Proteas wat in November en Desember internasionale verpligtinge het, kan die nuwe toernooi dalk net ’n maand duur. Volgens Thabang Moroe, die KSA se uitvoerende hoof, sal alles gedoen word om die wêreld se beste spelers te kry. Die Suid-Afrikaanse Spelersvereniging se uitvoerende hoof, Tony Irish, het die bevestiging van die toernooi verwelkom. Suid-Afrika se spelers brom al lank oor die gesloer met só ’n toernooi. “Vir Suid-Afrika is dit van die uiterste belang om ’n T20-toernooi van gehalte aan te bied. “Dit moet vir die spelers nét so aanloklik wees om daaraan deel te neem as wat die geval met soortge­lyke T20-toernooie elders in die wêreld is,” het hy gesê. Die KSA sal die vernaamste aandeelhouer in die toernooi wees, met die televisiemaatskappy SuperSport ’n mede-eienaar. SuperSport sal die uitsaairegte besit nadat die gebrek aan ’n uit­saaier juis ’n rede was waarom die Global League ontspoor het. Moroe is baie opgewonde: “Dit is die grootste deal in die geskiedenis van ons plaaslike krieket. Die toernooi sal seker maak die spel bly gesond in Suid-Afrika.”