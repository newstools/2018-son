DIE diepte van Suid-Afrika se naatboulwerk lyk baie beter as wat die geval aan die begin van verlede seisoen was. Daaroor twyfel Krieket Suid-Afrika (KSA) se prestasiebestuurder, Vincent Barnes­, geensins nie. ’n Tweedaagse kamp vir naatboulers is onlangs in Pretoria gehou waarby onder andere die Proteas Kagiso Rabada, Vernon Philander, Lungi Ngidi en Junior Dala betrokke was. Herstelproses Dié kamp is deel van ’n program wat daarop gemik is om Suid-Afrika se diepte te verbeter. Daar is na die boulers se vaardighede, strategie, fiksheid en herstelproses gekyk. Dit dien ook as voorbereiding vir die boulers wat by die Proteas en Suid-Afrika A se komende toere na onderskeidelik Sri Lanka en Indië betrokke sal wees. Volgens Barnes was die Proteas se afrigter, Ottis Gibson, aan die begin van verlede seisoen besorg oor die diepte onder die vinnige boulers. “In daardie stadium het ons baie beserings onder die boulers gehad. “Ons het toe op ’n program vir die naatboulers besluit. “Ons het heelparty boulers betrek. In April en Mei het ons toetse met van die boulers gedoen en toe die tweedaagse kamp gehou. “Dit maak my opgewonde om te sien waar ons nou staan teenoor Oktober verlede jaar. “Die Proteas neem ’n fantastiese boulaanval na Sri Lanka en in Suid-Afrika A se geledere is daar jong en opwindende boulers. “Ek is ook baie beïndruk met die boulers wat deur die Nasionale Akademie opgelewer word. “Hierdie jong boulers sal binnekort op plekke in die nasionale span begin aanspraak maak.” Volgens Dala beteken KSA se program vreeslik baie vir die naatboulers. “Dit gaan alles daaroor om te verbeter. Al die spelers en afrigters werk saam om ons beter boulers te maak,” het Dala verduidelik. “Nou moet ek my vaardighede verder ontwikkel en seker maak ek boul beter as verlede seisoen.”