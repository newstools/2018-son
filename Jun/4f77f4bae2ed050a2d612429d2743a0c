“JY IS nie meer ons leier en ‘prince’ nadat jy ons so bedrieg het nie.” Dít is wat sommige lede van die party Khoisan Revolusie (KSR) nou in Springbok sê nadat Stanley “Prince” Peterson van sy troontjie afgehaal is. Boonop loop en vertel hy glo leuens oor sy kwalifikasies en skuld die munisipaliteit ’n voertuig. Peterson het ná die verkiesing van 2016 loop en spog dat hy die stigter en leier van die KSR is. Hy het hom toe sommer self president gemaak, volgens Marthinus Pieters, lid van die KSR se uitvoerende komitee (UK). “Stanley is as president afgedank. Hy mag onder geen omstandighede die KSR se naam gebruik nie. Hy het ’n onwettige bankrekening in die KSR se naam gaan oopmaak en beheer alleen die kaart.” Laas jaar het Peterson ’n pos van sy vorige werkgewer, die Nama Khoi-munisipaliteit in Springbok, geëis. Verdien Hy het die ANC gedreig dat die koalisie met die KSR in gedrang sou kom as hy nie ’n job kry nie. Die ANC-beheerde raad moes hom en sy vriend Frederick Pier in diens neem. Luidens dokumentasie het Peterson R30 000 en Pier R15 000 per maand verdien. Son op Sondag het volgens hul CV’s vasgestel dat hy slegs matriek het en Pier net gr. 10. Peterson het egter dié week vertel hy’t ’n diploma in publieke administrasie. Hy swot glo nou vir ’n meestersgraad in die regte en publieke staatsbestuur (LLM). Denise Joseph, speaker van die KSR in die Nama Khoi-munisipaliteit, moes Peterson nooit die werk gekry het nie. Sy sê: “Hy was die een wat ná die 2016-verkiesing verklaar het dat geen leier van die KSR-party buite hul kiesafdelings betrekkings mag aanvaar nie. “Toe doen hy presies die teenoorgestelde en manipuleer die ANC-raad vir ’n job.” Peterson en Pier is albei afgedank. Die saak is tans in die hof.