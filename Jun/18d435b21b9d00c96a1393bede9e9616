’N COP van Nyanga wat van diens af was, en ’n seun (10) is Vrydagaand in Guguletu geskiet. Die 45-jarige kaptein het onder skoot gekom toe hy saam met die seun en drie ander mense gery het. Khaya Yozi, raadslid van Nyanga, sê die seun is doodgeskiet. Die kind is vermoedelik die kaptein se seun, berig News24. Die polisiebeampte is in die arms en bors gewond. Sers. Noloyiso Rwexana, polisiewoordvoerder, sê die polisiebeampte is na ’n mediese fasiliteit vervoer vir behandeling. “Nóg ’n kind en vrou wat in die voertuig was, was ongedeerd,” voeg sers. Rwexana by. Geen arrestasies is tot dusver uitgevoer nie, berig News24. Die motief vir die voorval is in hierdie stadium nog onbekend.