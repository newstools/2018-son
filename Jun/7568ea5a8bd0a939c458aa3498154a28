OUDTSHOORN. – Inwoners hier is geskok nadat twee pit bull-honde ’n 65-jarige man doodgebyt het. Phillipus Draai het die naweek in sy jonger suster se jaart gewerk toe die honde hom aangeval het. Die voorval het in Second Flo­rida­laan op die army-basis plaasgevind. Draai het gesterf aan die diep wonde wat hy opgedoen het aan sy kop en lyf. Volgens inligting het die honde losgekom uit hul erf, wat ’n blok verder in Gloriosalaan is. Die honde is ná dié tragiese voorval van kant gemaak. Cathleen Dido, Draai se suster, vertel dat sy binne die huis was toe die aanval gebeur het. Dido vertel: “Daar was ’n man wat skreeuend weggehardloop het van die honde af. Waarsku “Hy het die mense gewaarsku dat die honde los is in die straat. “Ek wou my broer gaan waarsku, maar toe sien ek dat die honde hom al klaar beet het. My broer het in die tuin gewerk. “Daai honde het hom soos ’n sak rondgetrek.” Mense het kom help, maar gesukkel om die honde van Draai af te kry. David Malotana, die eienaar van die honde, sê hy was nie ten tyde van die aanval tuis nie. Malotana sê: “Ons het ’n oproep ontvang. Ek voel so hartseer hieroor. “Ek maak altyd seker dat die honde toe is in die jaart. Hoe hulle uitgekom het, weet ek nie. “Ek sal nooit weer honde aanhou nie.”