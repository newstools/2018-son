ELLEN Pakkies, die merkwaardige vrou op wie se lewe die fliek Ellen: Die Storie van Ellen Pakkies gegrond is, se droom om ’n verskil in haar gemeenskap te maak, het waar geword. In ’n radio-onderhoud oor die fliek met Jacaranda FM se Rian van Heerden het sy vertel van haar spesiale verfprojek waarmee sy nuwe lewe­ en hoop in arm gemeenskappe op die Kaapse Vlakte wil blaas. Ellen is gedurende die onderhoud verras toe ’n verfreus ingebel het om aan te kondig hy gaan 200 blikke van 20l (dus 4 000l) verf vir dié projek skenk én 20 werklose jong mense van Lavender Hill in ’n training academy as verwers oplei. Ellen verklap dat dit juis die fliek is wat die projek geïnspireer het. Ná die verfilming van die rolprent het die vervaardigers haar huis laat verf en opknap. Sy het oorskietverf toe gebruik om ander huise en geboue in haar area wat dit dringend nodig gehad het, ’n nuwe baadjie te gee. Toe besef sy die trefkrag van so ’n opknappingsprojek. Die ander behoefte is natuurlik om basiese dinge wat deur jong mense uit die huis weggedra word, terug te sit sodat huishoudings weer normaal kan funksioneer. Items so groot soos stowe en so klein soos eetgerei word gesteel en dit wat agterbly, is dikwels stukkend of nutteloos. Nuwe of tweedehandse meubelstukke sal dus ook verwelkom word. Enigiemand kan betrokke raak by die projek. ’n Paar blikke verf en wit olifante uit jou stoorkamer kan letterlik ’n gemeenskap verander. Stuur ’n e-pos na louise@huntpr.co.za as jy by die projek betrokke wil raak.