HULLE kan nie hul voete uit die huis sit sonder om in rioolafval te trap nie en die stank maak hulle naar. ’n Problematiese drein by ’n ouetehuis in Uitenhage veroorsaak dat dié perseel en omliggende erwe permanent onder rioolafval is. Boonop is daar sieklike oumense wat by Cuylerhof in Cuylerstraat in Uitenhage-Sentraal woon en die reuk is vir hulle ondraaglik. Dié gebou is glo die eiendom van die Nelson Mandelabaai-munisipaliteit. Verskeie inwoners het telkemale die munisipaliteit gebel om die probleem aan te meld. Munisipale werkers het glo al uitgekom, maar toe gesê hulle het nie die tools om die probleem te herstel nie en weer gegaan. Die laaste twee maande het die probleem net vererger. Agter die ouetehuis se perseel is daar ’n karavaanpark geleë waar minderbevoorregte mense woon. Yolanda Erasmus, die bestuurder van die karavaanpark, sê hulle sukkel sedert die Paasnaweek met die drein en die inwoners is baie ongelukkig. Dennis Koen, medebestuurder, verduidelik: “Die inwoners kan nie hul voete buite die karavaan sit sonder om in riool te trap nie. “Daar is babas, oumense en sieklike mense wat hier bly en die higiëne is vir ons ’n groot kommer. Die rioolafval loop tussen die karavane in.” Oersen Hendricks, ’n inwoner, sê die probleem het begin toe die nuwe RDP-huise sowat drie jaar gelede in die area gebou is. “Daar was altyd ’n voor gewees waarheen die water geloop het om te keer dat dit opdam. “Toe die werkers daar was, het hulle die hele ding uitmekaar gehaal, en die water het soos ’n vlei begin opdam.” ’n Maand gelede het ’n dreinpyp gebars en dié rioolafval dam ook nou op. Hendricks se huis is net 4 m van die afvaldam af. Sy kinders is gereeld siek en kry veluitslae. “Dis ondraaglik om so te lewe. As die wind in die huis in waai, moet ons alles toemaak.” Mthubanzi Mniki, munisipale woordvoerder, het teen Vrydagmiddag laat nog nie op Son op Sondag se navrae gereageer nie.