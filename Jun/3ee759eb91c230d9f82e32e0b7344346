METRORAIL is besig om misdaad hok te slaan en het dit gewys deur Donderdag 60 arrestasies tydens 'n klopjag uit te voer.In die gesamentlike klopjag deur Metrorail, Transnet en Woodstock SAPS is 23 vroue en 37 mans gearresteer en verskyn hulle Maandag in die hof. Hul oortredings wissel van besit van dwelms, dwelmhandeldryf en onregmatige toegang.Die span het ook beslag gelê op aluminium spoorkomponente, treindeure en koperkabels, dagga en Mandraxtablette.Vroeër die week is 13 mense in Newlands, Belhar, Maitland en Pentech vir onderskeidelik kabeldiefstal, diefstal en vandalisme gearresteer.Metrorail sê in ‘n verklaring die eerste suksesvolle skuldigbevinding en 15 jaar tronkstraf aan Fortune Nkomo gister, baan die weg vir soortgelyke geregtigheid teen kabeldiewe.Richard Walker, streekbestuurder van Metrorail, sê: “daar is ‘n aansienlike toename in tip-offs en baie hiervan lei tot arrestasies.”“Die doel is om al die kriminele uit die spoorstelsel te kry en ons is dankbaar aan gemeenskappe wat misdade aanmeld.” 