AS DAAR nou één buzzword is wat ons whiteys bangmaak, is dit daai onheil­spellende term “onteiening sonder vergoeding”. Kyk, plaasmoorde is scary en als, maar die boere (nie whiteys in die algemeen nie, die actual plaasboere) is verreweg in die minderheid. Maar met onteiening sonder ver­goeding op die spyskaart, kan die suksesvolle, verstedelikte wit man saam worry. Oor sy strandhuis in Hermanus, dalk... Noem dit nou maar die suur druiwe van ’n wit man wat nie self ’n strandhuis in Hermanus besit nie, maar dit werk op my tiete dat sulke plekke moet leegstaan terwyl die meeste Suid-Afrikaners in blikkies moet bly waar hulle skarrel en mol net om liggaam en siel bymekaar te hou. Daar’s mos nou geen verskoning om so ’n larney paleis by die see te besit as die plek 49 weke uit die jaar leegstaan nie. Strandhuise is soos die trofeë van apartheid. Dit maak my siek. Ek kan my net indink hoe die verontwaardiging in die keel van die have-nots moet opstoot dat dit voel asof hulle daarin verstik elke keer dat hulle verby dié plekke slof wat so leeg is soos die meeste politici se verkiesingsbeloftes. Die groot ironie is dat dit nie dié plekke is wat eerste onder skoot kom nie. Nee, die plase is eerste op die hit list. En dít maak nie vir my sin nie. As ’n mens die logistiek van land grabs nugter beskou, is ’n plaas ’n moeilike teiken. Daar woon gewoonlik mense wat hoog en laag sweer hulle sal dit met geweld tot hul laaste asem beskerm. Boonop is diegene wat hul lappie kom afbaken, gewoonlik nie van plan om daarop te boer nie. So, waar gaan die kos vandaan kom? En les bes, as almal opruk en ’n plaas beset, is hulle klaar almal op een plek, gereed om met die stert tussen die bene deur die owerhede teruggepos te word na waar hulle ook al vandaan gekom het. ’n Plaasbesetting is met ander woorde logisties moeilik om reg te kry; dit het ’n hoë waarskynlikheid van mislukking, daar kan geweld betrokke wees en op die koop toe bly die besetters steeds in ’n shack. As ek ’n towerstaffie gehad het, sou ek elke plaasbesetting eerder ’n strandhuisbesetting gemaak het. Niemand woon daar nie, so daar is nie bloedvergieting nie. Die boere boer voort, so ons kossies is veilig. Die besetters is nie almal op een plek nie, wat hulle baie moeiliker maak om te verwyder, veral gelyk. En dis boonop ’n soliede huis, nie ’n shack nie. Een met ’n uitsig wat dalk meer rooskleurig lyk.