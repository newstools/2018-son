BONGI Mbonambi moet in die beginspan wees en Chiliboy Ralepelle op die plaasvervangerbank. Dit is volgens die voormalige Springbok-haker Hanyani Shimange dié naweek die beste opsie op haker vir Rassie Erasmus (breier) se Springbokke. Suid-Afrika kom Saterdag op Ellispark in Johannesburg in die eerste van drie toetse teen Engeland te staan. Shimange het van 2004 tot 2006 in nege toetse vir Suid-Afrika uitgedraf. Die 40-jarige boorling van Elim in die Wes-Kaap glo Erasmus doen die regte ding om Mbonambi Saterdag in die beginspan teen Engeland in te span. Bismarck du Plessis het eers gister uit Frankryk in Suid-Afrika aangekom. Erasmus het gister bevestig Du Plessis sal eers vir die tweede toets volgende week in Bloemfontein oorweeg word. Shimange glo vas die meer ervare Ralepelle moet van die plaasvervangerbank aangewend word. Shimange werk deesdae as ’n rugbyontleder vir SuperSport. Hy is ook Mbonambi se afrigter in die Westelike Provinsie-span. Bewys Shimange het gister aan Son gesê: “Bongi sal beslis opgewasse wees vir die taak. Hy is ’n natuurlike fiks speler. “Al het hy die laaste ruk nie veel gespeel nie, is ek seker hy sal vir die toets wedstrydfiks wees. Bongi was buite aksie met ’n blindedermoperasie, maar het in die SuperSport-reeks bewys hy is weer 100%. “Bongi was laas jaar op die bank vir die Bokke en moet sekerlik baie gefrustreerd voel dat hy nie veel speelkans gekry het nie. “Dit is beslis die regte skuif om Bongi op haker in die beginspan in te span, met Chiliboy wat van die bank aangewend word. “Chiliboy was reeds op 19 ’n lid van die Bokke. Hy het baie ervaring en het homself reeds op die hoogste vlak bewys. “Ek glo Akker van der Merwe het nog nie die nodige ervaring nie. “Engeland is boonop ook sonder hul eerstekeuse-haker en kaptein, Dylan Hartley. Hulle is dus genoop om ook ’n jongeling in dié posisie in te span.” Shimange glo egter Erasmus gaan met ’n tameletjie sit wanneer Du Plessis volgende week weer beskikbaar is. “Bissie is een van die beste hakers in die wêreld wanneer hy op peil is. “Ons weet egter nie regtig hoe goed hy tans is nie omdat die Top14-liga in Frankryk baie stadiger as Superrugby is.”