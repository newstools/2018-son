’N JONG pa van Mitchells Plain het Dindag ten aanskoue van sy meisie in ’n koeëlreën gesterf. Moegamat Abubakkar Brenner (28), ’n vermeende Hard Living-bendelid, en sy meisie was omstreeks 09:00 van Tafelsig af op pad om maatskaplike werkers te gaan sien, toe ’n kar stadig verby hulle in Buffalostraat, East­ridge, ry. Volgens Rafieka Hendricks, ’n familielid wat naby Buffalo­straat woon, het Brenner en sy meisie nog ingehaak geloop toe die eerste skoot klap. “Die eerste skoot is uit die kar gevuur. Toe hy val, het hulle uit die kar geklim en hom van naby af verder geskiet.” Die laken wat oor Brenner gegooi is, was bloedbevlek en meer as 10 koeëldoppies het op die toneel gelê. Hendricks sê Brenner se girlfriend is in ’n state ná die skietery. “Sy wil met niemand praat nie. Die polisie kon niks uit haar kry nie, want sy het ’n groot skok weg.” Brenner-hulle het glo juis met ’n ompad na die maatskaplike werkers gestap omdat hy versigtig was vir vyandige bendes, vertel nog ’n familielid. Sy sê haar ouma was sedert Maandag oorbeskermend teenoor Brenner. “My ouma het heeltyd gevra waar hy is en gesê hy moet uit die pad bly. “Dit was amper asof sy ’n voor­bode gehad het dat hy gaan doodgaan, want sy het nog gesê sy begrafnisboekie is op datum.” Brenner en sy meisie het twee kinders van onderskeidelik drie en vyf jaar oud. Volgens inwoners skiet die Hard Livings en Mafias in Mitchells Plain die laaste paar aande baie op mekaar. Sers. Noloyiso Rwexana, ’n polisiewoordvoerder, het bevestig dat ’n moorddossier ná die voorval aangelê is.