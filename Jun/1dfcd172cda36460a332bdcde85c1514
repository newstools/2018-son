DIE gemiddelde ouderdom van kinders in Suid-Afrika wat met dwelms eksperimenteer, is 12. Dit is volgens ’n verslag van die South African Community Epidemiology Network on Drug Use. Dié week is ook die South African National Council on Alcoholism and Drug Dependence se Drug Awareness Week. In die verslag word gesê tussen 21% en 28% van die pasiënte wat in 2016 en 2017 vir dwelmgebruik behandel is, was jonger as 20. En daar is nog meer jeugdiges wat nie behandeling kry nie. Toets Rhys Evans, direkteur van ALCO-Safe – ’n maatskappy wat dwelmtoets-toerusting vervaardig, sê meer skole soek dwelmtoets-toerusting. Dit het in 2008 wettig geword dat skole kinders mag toets vir dwelms. “Al hoe meer skole vra ons om praatjies te hou en dwelmtoets-toerusting aan hulle te verskaf.” Sihle Ngobese, woordvoerder van die departement van maatskaplike ontwikkeling, sê: “Ons belê baie in die behandeling van jeugdiges. “Ons het die Matrix-buitepasiënt-programme uitgebrei na skole in Kuilsrivier, Eersterivier, Steenberg, Lavender Hill, Houtbaai en Elsiesrivier.”