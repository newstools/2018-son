D IE sluiting van die Nuweland-rugbystadion is na my nederige mening ’n reuse-sprong in die rigting van transformasie in die Suid-Afrikaanse samelewing. Ek het oor die jare gehoor en gelees van al die mooi geskiedkundige rugbygebeurtenisse in dié stadion. Die realiteit is dat die stadion vir een groep in die land gereserveer was en daarom vertel dié stadion net een kant van ons rugbygeskiedenis. As iemand wat baie lief is vir die sportgeskiedenis, is dit inderdaad ’n belewenis om na stories te luister. Maar ongelukkig kan ek geeneen van my rugbyhelde met wie ek grootgeword het, met dié stadion verbind nie. So, as Nuweland gesloop of in ’n winkelsentrum omskep word, sal ek nie een traan stort nie. As woelige jong seun het die “ou mense” wat na Gerhard Viviers se kommentaar op die radio geluister het, my altyd daaraan herinner dat Nuweland vir “wit mense” is. Dié en ander stadions, geboue, plekke en straatname sal altyd vir my ’n bastion van apartheid bly. Ek het in ’n era grootgeword toe ons stadions soos Nuweland geboikot het omdat swart mense dit net deur middel van permitte kon besoek. Ook die sitplekke was gereserveer vir wit mense, terwyl swart mense na ’n afgeskorte gedeelte verban is. Ek is kort nadat eenheid bereik is, uitgenooi om Nuweland te besoek. Die raadsaal wat met destydse rugbyhelde van die ou SA Rugby bedek was, het my koud laat voel. Ek het oor die jare by geleenthede my misnoeë teenoor amptenare uitgespreek oor daai foto’s. Waarom die rugbybase nie krieket se voorbeeld gevolg het nie, gaan my verstand te bowe. Die krieketbase het foto’s en memorabilia uit die tyd voor eenwording in ’n afsonderlike hoek geplaas. Hul geskiedenis vanaf 1992 is met nuwe logo’s en foto’s van spelers in die era ná eenwording op die mure gevier. Ek het toe in 1999 weer die stadion besoek toe Bafana Bafana onder streng toesig van die polisie teen Saoedi-Arabië gespeel het. Dit was die tweede keer dat Bafana Bafana in die Kaap gespeel het. Die eerste keer was op die Goodwood-skouterrein toe die nasionale sokkerspan in 1992 teen Kameroen gespeel het. Ek is baie aangemoedig deur die uitlatings van Thelo Wakefield, die Westelike Provinsie se president. Hy het gesê: “Daar was diegene wat as spelers bloed vergiet het op dié veld, maar daar is ook die trane van diegene wat nie daar kon speel nie.” Wat Wakefield ook moes byvoeg, is dat hy en sy WP-unie een van sy belangrikste besluite sal neem wat tot ware eenheid sal lei. Tot dusver was daar nog nie ware eenheid in rugby nie. Dit is ’n feit. Daar moet ook net onthou word dat toe die vyf unies – City & Suburban, Tygerberg, die WP-unie (Green Point Track), die WP-raad (Guguletu) en Somerset-raad – saamgesmelt het, het die nuwe WP Rugbyunie die kleure, geskiedenis en embleem van WP Nuweland (die wit unie) behou. Wakefield het onlangs ook ’n ander baie belangrike punt gemaak. “ Toe ek die eerste keer deur Nuweland se deure stap as ’n administrateur, kom ek by ’n stadion wat taboe was vir my en toe word ek deel daarvan. Dit kruip in jou hart. “Vir diegene wat steeds sukkel om die verwagte skuif te verwerk, sê ek: ‘Wat nou vir ons soos ’n donker situasie lyk, sal baie helderder word.’ ” Ek salueer jou, mnr. Wakefield!