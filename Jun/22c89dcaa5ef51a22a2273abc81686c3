HY WAS meer as ’n brak en het nie verdien om só te sterf nie. Die oorle woef Diamonds was volgens sy eienares ’n beskermer en geliefde troeteldier. Maar op Vadersdag het Diamonds die tydelike met die ewige verwissel. En vir sy eienaar, Mishka Geduld, is dit ’n gatslag. Sy sê die manier waarop Diamonds aan sy einde gekom het, spook by haar. Geduld (30), ’n ma van nog vier mensekinders van Blikkiesdorp, sê haar gesin is gebroke nadat ’n cop die arme Diamonds morsdood geskiet het. Gister vroegoggend vertel sy: “Ons is nog geskok. Ons is in rou oor ons geliefde hond. Nou word dit wat met Dia gebeur het, onder die mat gevee.” Kwaad sê sy: “Ek weet ek bly in ’n blikkie, maar ’n blikkie is ék nie. Ek gaan dit nie so los nie.” Diamonds (8), is een van haar twee pit bull-kinders wat Geduld liefdevol versorg het. Diamonds het hare geraak toe hy nog ’n spelerige drie­jarige brakkie was. “Ek het opgeoffer om hom weer gesond te kry oor hy voorheen ’n regte hondelewe gehad het. Toe verloor ek hom in ’n skietvoorval,” sê sy. Diamonds is glo doodgeskiet toe cops op soek was na ouens wat by ’n geveg in haar gebied betrokke was. Sy vermoed inwoners het aan die cops gesê sy steek die bakleiers in haar jaart weg. Sy vertel: “Die polisie het opgetrek. Vasmaak “Ek en my gesin was aan die slaap toe ek hoor hulle begin kap aan die staalhek. “Ek het gaan kyk wat aangaan. Toe ek by die hek kom, hoor ek die een polisieman sê: ‘Maak net die f*kk*n hek oop! Julle steek mense hier weg.’ ” Geduld het aan die cops gesê sy wil haar twee honde, Diamonds en Jon Snow, eers vasmaak voordat sy die hek oopmaak. Sy beweer: “Maar die een cop was ongeduldig en het die hek oopgeruk. “Dis tóé dat Diamonds vorentoe spring oor hy oorbeskermend is, en toe skiet een van die polisiebeamptes hom. “Bloed het by Diamonds se nek uitgeborrel en hy is dood. Toe sê een cop jammer, want hulle is by die verkeerde adres. So asof niks gebeur het nie,” sê sy. Die staatsveearts wat ná die voorval ’n outopsie op Diamonds gedoen het, kom egter met ’n vreemde oorsaak van dood uit. Die verslag lees: “Voorlopige diagnose is ernstige rookinaseming en gevolglike respiratoriese nood en dood.” Geduld se geduld raak op en sy snou: “Hulle lieg. Almal het die skoot gehoor. My hond is doodgeskiet. “Hy het ’n skietwond aan sy nek. Hoe kan hulle so lieg? Vir wat cover hulle nou op?” Geduld sweer hoog en laag sy gaan hierdie besigheid nie so laat nie en sy gaan justice vir haar Diamonds kry.