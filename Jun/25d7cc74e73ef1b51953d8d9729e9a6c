LEIGHTON Eksteen is wel klein van statuur, maar hy speel met die hart van ’n leeu rugby. Een van die heelagter van die SWD-Arende se mikpunte vir die jaar is om sy span te help kwalifiseer vir die uitspeel­rondes van die SuperSport Challenge-reeks. Dan wil hy ook graag ’n terugkeer maak tot die span van die Southern Kings, wat hy in 2016 in Superrugby verteenwoordig het. Eksteen het in die Arende se stryd teen die Boland-Kavaliers soos ’n leeu getackle wat die welpies wil beskerm. Hy het ook akkuraat geskop en ’n drie gedruk. Die Arende het die kragmeting met 31-27 gewen en daarmee ook die tweede plek op die punteleer by die Bolanders oorgeneem. Maar Vrydag wag die Weste­like Provinsie op die manne van die Suid-Kaap. As Eksteen sy uitstekende peil voortsit, is daar sommer nog baie hoop dat sy span die uitspeelrondes kan bereik. “Ek weet dit gaan moeilik wees, maar ons sal uitgaan om ons beste te lewer,” het Eksteen gesê. “Ek sal nou na die Kings terugkeer as ek die kans kry. Ek het my tyd by die Kings geniet. Ek weet dit is harde werk, maar ek werk hard aan my game­. Ek is doelgerig en geniet ook my tyd hier by die Arende. “Ek dink ons het die potensiaal om die eindstryd te bereik,” het hy bygevoeg. Die wedstryd teen die Streeptruie word Vrydag 15:00 op Brookside in Claremont beslis. Die WP is ná 7 wedstryde met 32 punte boaan die punteleer. Boland pak die OP-Olifante Saterdag in Port Elizabeth.