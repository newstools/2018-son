HY HET die lewe uit sy swanger meisie gewurg oor sy vir hom ’n pakkie tik gebring het. Só het Jaco Oosthuizen gister in die Kaapse hoog­geregshof in sy pleitooreenkoms gebieg oor die moord op Nicola Pienaar. Hy en Pienaar was drie maande in ’n stormagtige verhouding en hulle het, volgens hom, gereeld saam dwelms gebruik. Van hul eerste ontmoeting het hulle tik en ander dwelms gerook. Hy vertel hulle het gereeld gesê hulle gaan ophou drugs gebruik, maar dit was amper onmoontlik om net op te hou. Hulle het ook ’n wegbreeknaweek beplan. Luidens die pleitverduideliking het Pienaar op 5 Januarie 2017 vir hom gaan kuier. Hy sê Pienaar het deur sy kamervenster geklim. “Sy het ’n pakkie tik uitgehaal en gesê sy het dit vir die pad gekoop. Ek was kwaad en het dit in die toiletpot afgespoel.” Oosthuizen sê Pienaar het van haar kop af gegaan, ’n mes gegryp en hom bygedam. Sy vinger is in die slag raakgesny. “Ek het haar van agter af gegryp, my arm om haar nek gesit en haar só gehou totdat sy die mes laat val het.” Toe die mes val, het Pienaar ook op die vloer neergeval. Hy sê bloed het later by haar mond uitgekom en hy het ge­panic. “Ek het probeer om haar by te bring.” Nadat hy tik gaan koop en dit gerook het, het hy besluit om haar lyk te begrawe. Hy het haar lyk deur die venster getrek en dit tot die volgende oggend in die jaart gelos. Die Vrydag het hy ’n gat in die agterplaas gemaak en haar lyk daarin begrawe. Hy het toe in haar kar die pad Port Elizabeth toe gevat en haar ma se petrolkaart, wat in haar besit was, gebruik om petrol in die kar te gooi. Hy is op 21 Januarie 2017 in Port Elizabeth in hegtenis geneem. Volgens dr. Deidre Abrahams, die staatspatoloog, is die oorsaak van Pienaar se dood verwurging. Sy het gesê die baba is in die ontbindingsfase uitgestoot. Oosthuizen is tot 15 jaar gevonnis vir die moord op Pienaar. Op die aanklag dat hy haar moord probeer wegsteek het, is hy vier jaar tronkstraf opgelê en vir die aanklag van diefstal drie jaar. Hy is ook skuldig bevind op vyf aanklagte van bedrog, waarvoor hy twee jaar moet sit. Net dié vonnis word met al die ander uitgedien. Hy moet effektief 22 jaar tronkstraf uitdien.