DIE atmosfeer bo die Joe Slovo taxi rank in Milnerton was gister baie gespanne ná die skietery daar Dinsdag. Een slagoffer is dood en ses beseer toe die skote die oggend daar geklap het. Toe Son die taxi rank gister besoek het, het drywers en eienaars in groepies rondgestaan. Geeneen van hulle was egter bereid om oor die voorval te praat nie. Ál wat een van die mans gesê het, is: “Ons kan nie kommentaar lewer nie. “Ons weet nie presies wat gebeur het nie en ook nie waarom dit gebeur het nie.” Ingeligtes sê daar heers ontevredenheid onder drywers van Joe Slovo en Mitchells Plain oor roetes, maar niemand in die taxi rank wou dit bevestig nie. Die polisie sê dié aanval in ’n openbare plek is ’n ernstige en direkte bedreiging vir die veiligheid van pendelaars, en dit sal nie geduld word nie. Luidens ’n verklaring sê die polisie: “Ons sal genadeloos optree teen die skuldiges. “Ons verseker dié misdadigers ons sal nie rus totdat hulle vir hul dade geboet het nie. Daaroor hoef hulle nie te twyfel nie. “Ons sal alles moontlik doen om pendelaars se veiligheid te verseker.” Die polisie het gisteroggend ook ’n operasie in die gebied uitgevoer. Kapt. FC van Wyk, ’n polisiewoordvoerder, sê twee vuurwapens , ammunisie en ’n nagemaakte vuurwapen is gevind. ’n Verdagte is ook in hegtenis geneem vir die besit van dwelms. Verkeersboetes van R198 100 is vir verskeie oortredings opgelê. Altesaam 12 taxi’s is geskut.