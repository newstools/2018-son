VRYDAG was Internasionale Kinderdag, wat voorafgegaan is deur Kinderbeskermingsweek. Jaar ná jaar is daar oproepe om geweld teen kinders stop te sit, maar dinge raak net erger. Nie net in Suid-Afrika nie, maar reg oor die ganse wêreld. Luidens ’n verslag van die VN se Kinderfonds (Unicef) ervaar een uit elke drie kinders wêreldwyd die een of ander vorm van mishandeling. Dit gebeur meestal in plekke waar hulle die veiligste moet voel – by die huis, in skole en in hul eie gemeenskappe. In die Wes-Kaap alleen is tot dusver vanjaar meer as 500 gevalle van kindermishandeling by die departement van maatskaplike ontwikkeling aangemeld. Terwyl Kinderbeskermingsweek gevier is, het Courtney Pieters se opspraakwekkende moordverhoor in die Kaapse hooggeregshof begin. Dis hoog tyd dat almal hande vat en iets doen aan dié plaag wat ons gemeenskappe teister.