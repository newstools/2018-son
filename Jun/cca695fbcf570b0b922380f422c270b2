DIE motief vir die aanval op Edmund en Candice Tee op 7 Junie 2016 was omdat hulle getuies van die moord op Staal Berry was. So het regter Mandela Makaula gister in sy uitspraak in die moordsaak van Nealon Redhouse (19) en Deon “Kwas” Harmse (25) gesê. Makaula het Redhouse en Harmse skuldig bevind aan die moord op Aali­yah “Angel” Tee (12), twee klagte van poging tot moord op die Tee-egpaar, poging tot huisbraak met die doel om moord te pleeg en huisbraak met die doel om moord te pleeg. Hulle is ook skuldig bevind aan die verontag­saming van die Suid-Afrikaanse Polisiedienswet, aangesien hulle hulself wragtig as polisielede voorgedoen het. Redhouse is ook skuldig bevind aan die onwettige besit van ’n vuurwapen en ammunisie. Harmse is op dié klag onskuldig bevind. Redhouse en Harmse het Aaliyah op 7 Junie 2016 in haar ouerhuis in Barberryweg in Uitbreiding 31 doodgeskiet en haar pa, Edmund, gewond. Hy is weens die lafhartige vuurwapen-aanval verlam. “Die Tee-gesin het ’n pynlike ervaring gehad; veral Candice wat gesien het hoe haar kind gesterf en in ’n plas bloed gelê het. “Sy het egter nog altyd geloofwaardige getuienis gelewer. “Hulle was goeie getuies en het in kruisondervraging by hul getuienis gehou. “Die trauma van daardie aand het nie hul vermoë geraak nie om wat daardie aand gebeur het, duidelik oor te dra. “Dit het ook nie hul vermoë om die beskuldigdes te identifiseer, geaffekteer nie,” het Makaula gesê. Hy het bygevoeg dat dit Edmund en Candice se getuienis was dat hulle getuies was van die moord op Berry wat die eintlike rede vir die aanval op hulle was. “Die vuurwapen wat in beskuldigde 1 (Redhouse) se besit gevind is, is verbind met die moord op Berry. “Die beskuldigdes se woorde: ‘Fok jou, Antie!’ en ‘Skiet my broer!’ wys duidelik dat die beskuldigdes Candice wou vermoor. Besluit “Toe die beskuldigdes die huis verlaat het, was hulle onder die indruk dat almal dood is,” lui die uitspraak. Makaula het ook gesê dat die hof moes besluit of Edmund en Candice hul aanvallers reg geïdentifiseer het. Volgens hom het die egpaar hul aanvallers korrek geïdentifiseer, aangesien hulle die beskuldigdes goed geken het. Dit is deur die getuienis van die beskuldigdes bevestig, het hy bygevoeg. Redhouse dien tans 18 jaar tronkstraf uit vir die moord op Gershwin Morris en Bramwell Fortuin in 2015. Harmse het nie vorige veroordelings nie. Die saak is tot 26 Julie uitgestel vir voorvonnisverrigtinge. Adv. Mujaahid Sandan kla aan.