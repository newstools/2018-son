’N RUGBYSPELER van die SWD-Arende bevind hom in die middel van ’n rassestorm nadat hy die Westelike Provinsie-spanbestuurder ’n “Boesman” genoem het. Die voorval het Vrydag in die SuperSport Challenge-wedstryd tussen die Arende en die WP op Brookside in Kaapstad gebeur. Die voorval is ná afloop van die wedstryd deur John Dobson, afrigter van die WP, bevestig en ook aan Cwengile Jadezweni, die skeidsregter, gerapporteer. Cassiem Barnes, bestuurder van die WP, het die voorval bevestig en het gesê die reëls moet maar toegepas word. Hy wou nie verder kommentaar lewer nie. Hennie Baartman, president van die Suidwestelike Distrikte, het sy skok oor die voorval uitgespreek en ’n verslag van Martin de Vos, die Arende-spanbestuurder, aangevra. Verskoning “Ek het vir ’n volledige verslag oor die voorval gevra. “Ek kan ongelukkig nie verder kommentaar lewer alvorens ons met die speler oor die voorval gepraat het nie.” het Baartman aan Son op Sondag gesê. Die speler het Barnes glo ná die wedstryd verskoning gevra, maar die voorval was toe reeds by die skeidsregter aangemeld. Die speler se naam is aan Son op Sondag bekend, maar sal eers  bekend gemaak word sodra hy amptelik by SA Rugby aangekla is. Hierdie voorval kom op die hakke van die beweerde rassistiese voorval toe klubspelers van die Roodepoort-rugbyklub in Gauteng hul teenstanders van die Wanderers glo aan­gerand en die k-woord toegesnou het. Dié voorval het verlede maand tydens die twee klubs se o. 21-wedstryd gebeur.