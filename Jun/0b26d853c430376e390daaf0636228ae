’N ONAFHANKLIKE span ondersoek tans aantygings van seksuele teistering deur senior personeellede by die onderwys-drukgroep Equal Education (EE). AlgoaFM berig drie senior personeellede het bedank ná verdoemende mediaberigte. Doron Isaacs, die tesourier, het verlede week bedank. Dit volg nadat die hoofsekretaris, Tshepo Motsepe, en die hoof van nasionale organisering, Luyolo Mazwembe, verlede maand bedank het in die nasleep van bewerings oor seksuele teistering. ’n Mediaverklaring van die EE lui: “Dit is ’n ongelooflik moeilike tydperk vir Equal Education. “Ons weet dat die vertroue wat ons ondersteuners in ons geplaas het en die reputasie wat ons oor meer as tien jaar se gesukkel opgebou het, deur dit wat gebeur het, skade berokken is. “Ons is egter daartoe verbind om hierdie moeilike tye in ons geskiedenis met eerlikheid en integriteit te konfronteer.” Voorsitter Zackie Achmat, ’n prominente aktivis, is gekritiseer nadat dit aan die lig gekom het dat gerugte van seksuele wangedrag teen Isaacs onder die mat gevee is. Achmat was destyds die voorsitter van die EE. Hy het ontken dat hy Isaacs beskerm het. Verskeie vroue het na bewering nie-regeringsorganisasies daarvoor geblameer dat hulle nie opgetree het teen die beweerde seksuele wangedrag in die aktivisme-ruimte nie. Talle vroue het aan die weekblad Mail & Guardian vertel hoe hulle deur mans­bestuurslede by die EE aan seksuele teistering blootgestel is. Debbie Schäfer, die Wes-Kaapse minister van onderwys, het Woensdag haar kommer oor die kwessie uitgespreek toe die EE se bewerings opgestapel het. Sy het die organisasie versoek om besonderhede daaroor te verskaf of hul personeellede gemagtig is om by skole te werk.