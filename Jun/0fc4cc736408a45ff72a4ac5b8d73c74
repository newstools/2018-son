GEORGE. – Woede oor dienslewering het gister in Thembalethu oorgekook. Betogers het die N2-snelweg, wat verby die dorp loop, in die vroeë oggendure versper en die verkeer ontwrig. Kapt. Malcolm Pojie, polisiewoordvoerder, het aan Son gesê die protesgangers het reeds omstreeks 03:00 die N2 tussen Pacaltsdorp en die Garden Route Mall begin versper. Aanvanklik was sowat 60 protesgangers betrokke. Hulle het later in kleiner groepe opgebreek. Die kleiner groepe se getalle het toe ook toegeneem. Die polisie is na die toneel ontplooi kort nadat die eerste berigte ontvang is. Die eenheid vir openbare orde is ook ingespan om die situasie te stabiliseer. Skokgranate en rubber­koeëls is afgevuur om die skare uiteen te jaag. In die geweldpleging is drie groot vragtrokke aan die brand gesteek, waarvan twee totaal uitgebrand is. Skade is ook aangerig aan OTM’e by die Thembalethu Mall en in Nelson Mandela-boulevard. Die onrus het deur die dag sporadies voortgeduur. Teen 15:00 was die situasie redelik in bedwang. Minstens 22 mense is gearresteer en sal binnekort in die hof verskyn op aanklag van openbare geweld. Pojie sê die onrus het blykbaar onder die vaandel van ontevredenheid oor dienslewering plaasgevind. Teen gistermiddag laat was die N2 steeds gesluit en verkeer is met ompaaie deur die middedorp herlei. Pojie het mense aangeraai om versigtig te wees. Hoewel die polisie die situasie redelik in bedwang het, bly dit plofbaar. Die polisie sal ’n teenwoordigheid handhaaf tot tyd en wyl dinge gestabiliseer het. Sover bekend is niemand ernstig beseer nie. Luidens ’n verklaring van die munisipaliteit kon baie busbestuurders weens die protesaksie in Thembalethu nie die gebied verlaat om by die werk te kom nie. Dit het veroorsaak dat net gedeeltelike diens gelewer kon word. Die busdiens is net tot 19:00 verskaf ter wille van die veiligheid van die passasiers, personeel en busse.