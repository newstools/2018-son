ANRICH Nortje en Sisanda Magala is onseker oor wat voorlê, maar besef Indië is nie ’n paradys vir naatboulers nie. Dié twee Warriors toer binnekort saam met Suid-Afrika A in Indië. Hulle het die laaste tyd baie hard in die nette aan die tegniese aspekte van hul boulwerk gewerk en skrik nie vir die uitdaging wat voorlê nie. Nortje is in die vierdaagse span wat in Augustus twee wedstryde teen Indië A gaan speel. Magala is in die eendaagse span wat daarna in ’n driehoekige reeks met Indië A en Australië A gewikkel sal wees. Die Warriors se kolwer Gihahn Cloete is ook in die eendaagse span en as ’n mens na die boulers luister, het hy meer om na uit te sien. “Dit sal my eerste keer op die subkontinent wees en ek weet eintlik nie wat om te verwag nie,” het Magala gesê. “Ek is baie opgewonde, maar effens senuagtig omdat ek nie weet hoe die speeltoestande sal wees nie. “In eendaagse wedstryde is die blad gewoonlik goed vir kolfwerk. “Jy moet op jou vaardig­hede staatmaak en vasbyt. Beheer “Ek verkies om met die nuwe bal te boul en die toon aan te gee. “Daar is baie druk op ’n bouler in die eindbeurte, maar jy moet dan wil boul, anders sal dit moeilik gaan. “Jy moet beheer wat jy kan en weet wat jy wil doen. “Ek het nou meer duidelikheid oor my wedstrydplan in die korter weergawes van die spel.” Nortje was as ’n jong speler ’n slag in Hyderabad in aksie, maar die Indiese toestande is ook vir hom vreemd. “Dit kan moeilik wees, want die algemene siening is dat die blaaie meestal die draaiers sal help. “Dit sal dus belangrik wees om die basiese dinge vir lang tye reg te doen,” het Nortje sy benadering verduidelik.