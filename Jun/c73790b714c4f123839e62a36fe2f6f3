T. Jansen van die Baai skryf: Ek was geskok toe ek die berig in Son lees van die guns wat by ’n laerskool in PE gevind is. In die eerste plek is daai vuurwapens seker daar weggesteek deur iemand in wie se hande dit in die eerste plek nie veronderstel was om te wees nie. Tweedens: Wat sou gebeur het as een van die kinders daai guns in die hande gekry het? Dit kon tot ’n ramp gelei het. Die skool is ’n plek waar kinders opgevoed moet word. Hulle is ook veronderstel om daar veilig te voel en deurentyd beveilig te word. Maar hoe kan enigeen veilig voel as daar dan nou vuurwapens en ammunisie op die perseel versteek word – en dít op ’n plek waartoe enigeen toegang het? Wie ook al die goed daar neergesit het, het nie ’n oomblik gedink aan die kinders se veiligheid nie. Sodra die polisie die skuldiges vang, moet hulle onmiddellik aangekla en voor ’n hof gebring word. Ons kinders se veiligheid kom eerste.