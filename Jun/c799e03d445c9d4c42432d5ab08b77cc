NOLENE Conrad se doelwit is om vanjaar op die podium by die Cape Town Marathon te staan. Dié 32-jarige boorling van Blue Downs in die Kaap was twee jaar lank ’n lid van die span wat die Cape Town Marathon georganiseer het. Sy het saam met haar mentor, Elana Meyer (die voormalige Olimpiese silwermedaljewenner), kliphard gewerk om te verseker dat die plaaslike marathon goue status bereik. Conrad het vroeër vanjaar nie net die Two Oceans-halfmarathon gewen nie, sy het self die wêreld-atletiekbeheerliggaam (IAAF) se gouestatus-standaarde oortref. Sy is een van net vier Suid-Afrikaanse padwedloop-at­lete wat nou met dié status spog. En wanneer sy oor presies 100 dae op 23 September vanjaar vir die Cape Town Marathon aantree, hoop sy om een van die groot aanspraakmakers te wees om met die louere in die enigste gouestatus-marathon in Afrika weg te stap. Conrad het gister gesê: “Dis ’n droom wat verwesenlik word om aan vanjaar se marathon voor my tuisskare in die Moederstad te kan deelneem.” Van die beste mans- en vroue-atlete in die wêreld sal vanjaar vir die wedloop aantree. Stephen Mokoka, wat ook ’n gouestatus-atleet is, is die plaaslike gunsteling om vanjaar in die marathon vir mans koning te kraai.