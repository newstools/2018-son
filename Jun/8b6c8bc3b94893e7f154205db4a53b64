“ONS het oor alkohol gestry, toe gooi hy die baba na my toe.” Só beweer Nicoleen Plaatjies (27) van Ashton oor die voorval sowat twee weke gelede wat dalk gelei het tot die dood van haar vier maande oue babadogter, Davinique. Plaatjies het aan Son vertel baba Davinique het gesterf die dag nadat sy en haar boyfriend oor wyn gestry het. Sy het gesê haar baba het ’n maagaandoening gehad, maar ’n polisieverslag wys die kind is moontlik dood weens die gooi. Volgens Plaatjies het sy die drank vir haar boyfriend weggesteek nadat hy uit sy tiep opgestaan het. Sy het vertel: “Ons bly nie saam nie, maar toe hy uit die tiep wakker skrik, het hy by my kom wyn soek. “Ons het gestry en hy het die kind na my toe gegooi. “Ek weet nie eens hoe dit gebeur het nie, maar ek weet sy het nie op die grond geval nie. “Ek het haar gevang en daarna was sy oukei.” Plaatjies het verder vertel toe sy die volgende dag gaan werk, het haar ouers haar by die werk kom soek oor haar babatjie dodelik siek geword het. Sy het vertel: “Hulle het gesê ek sal moet maak dat ek by die huis kom, want my kind is siek. “Toe ek tuiskom, toe sien ek my kind lyk nie lekker nie. “Ek het vir haar ’n bottel gemaak en sy het die hele bottel op­gedrink. “Ek het toe gesien haar oë rol in haar kop. “Ons het die ambulans gebel, maar hulle het nie uitgekom nie. “Ons het toe besluit om maar die polisie te bel en hulle het die ambulans laat kom. Die polisieman het agterna self gesê dit lyk nie meer of die kind saam met ons is nie. “Toe die ambulans kom, het hulle net weer haar pols gevoel en toe bevestig dat sy wel dood is.” Plaatjies se suster, Francis, het gesê Davinique se dood is vir haar ’n skok omdat die baba heeldag gelyk het of sy niks makeer nie. Francis het vertel: “Sy het geëet en daarna het ek haar op die bank neergelê. “Ek is hier weg, en toe ek tuiskom, toe hoor ek sy’s dood.” Luidens die polisieverslag het Plaatjies se ouma aan die polisie gesê die boy­friend het die baba die vorige dag na Plaatjies gegooi. Die verslag lui: “Die ambulansdienste het die kind dood verklaar. Die ouma het gesê die pa het die kind na die ma gegooi. Die kind is met ’n rooi merk agter die kop aangetref.” Luidens die verslag is geen arrestasies al gemaak nie.