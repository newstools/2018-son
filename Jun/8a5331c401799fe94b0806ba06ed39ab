DIE Junior Springbokspan sal sy wendroogte in die o. 20-Wêreld- beker-rugbytoernooi volgende jaar op die Suid-Amerikaanse vasteland moet gaan probeer breek. Wêreldrugby, dié sport se beheerliggaam, het aangekondig Argentinië sal volgende jaar die gasheer vir dié o. 20-skouspel wees. Dit sal die tweede keer wees dat Argentinië die toernooi aanbied. Hy het dit in 2010 in die stede Rosario en Santa Fe aangebied. Dié twee stede sal in 2019 weer gasheer vir die toernooi speel. Wêreldrugby moet die amptelike datums daarvoor nog bevestig. Die Bababokke het die Baby Blacks met 40-30 geklop. Hulle het die tweede agtereenvolgende jaar brons gewen. “Dit was ’n asem­rowende terugvegpoging in die tweede helfte. Ek is gelukkig vir die spelers se part, want hulle het baie hard gewerk,” het Roux gesê. “Ek is egter teleurgesteld dat ons nie ’n plek in die eindstryd bespreek het nie, want dit was die doelwit wat ons vir onsself gestel het.” Die gasheer, Frankryk, is die eerste keer as o. 20-kampioen gekroon nadat hy Engeland met 33-25 geklop het. Die Franse het hulle by Engeland en Suid-Afrika aangesluit as gasheerlande wat hul tuistoernooi kon wen. Wandisile Simelane was met ses drieë die Bababokke se voorste driedrukker. Hy deel ook die rekord vir die meeste drieë in vanjaar se toernooi met Giovanni D’Onofrio van Italië. Ondanks die derde plek, sê Simelane, was dit ’n fantastiese toernooi vir hom en sy spanmaats. Hulle het waardevolle lesse geleer.