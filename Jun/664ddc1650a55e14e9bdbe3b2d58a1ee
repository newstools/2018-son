LADISMITH. – Soos ’n vuisvoos bokser. Só kan Kannaland se raad beskou word nadat daar handdoek ingegooi is deur sy afrigters. In ’n brief sê Magdelena Barry, die uitvoerende burgemeester, hulle gaan nou maar vra dat die raad onder administrasie geplaas word. “Openbare vertroue in Kannaland-munisipaliteit se vermoë om sy eie sake te hanteer, is uiters laag,” sê Barry. “Die voertuigvloot is in so ’n swak toestand dat dit R20 miljoen gaan kos om te vervang. “Daar is ’n behoefte aan stootskrapers, vulllisverwyderingstrokke, riooltrokke, bakkies en ander ligte voertuie. “Die huidige voertuie hou ’n beroepsgesondheids- en veiligheidsrisiko in. “Die opgradering van paaie, stormwater-en retikulasienetwerke kan nie gedoen word nie,” sê Barry. Volgens haar beloop die finansiële wanbestuur van die vorige raad R15 miljoen soos in ’n forensiese ondersoek uitgewys is. Barry noem dat die huidige raad ’n bankrot raad geërf het en destyds het uitstaande skuld R69 miljoen beloop. Die raad kan ook nie effektief­ kommunikeer nie omdat sy IT-stelsel onder druk is. Waterbergingskapasiteit, waarvan baie besighede afhanklik is, kniehalter werkskepping en benodig nasionale ingryping, sê Barry in die brief Tog meld sy dat die betaalkoers verbeter het, uitstaande skuld is tot R49 miljoen verminder, Eskom is ten volle vereffen en dat die raad se kontantvloei tog wel verbeter het. Die formele besluit om die raad onder administrasie te plaas, sou reeds op ’n raadsvergadering geneem word, maar dit is uitgestel tot verdere kennisgewing. Jeffrey Donson, ’n voormalige burgemeester, het by navraag gesê daar gee die ANC die volle mag aan die DA. “Om nou die skuld op die vorige raad te plaas, is belaglik,” sê Donson. “Die ANC/DA-koalisie het die mense verraai.”