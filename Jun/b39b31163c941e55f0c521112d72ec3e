TOE Manuel Rass hoor hy gaan vanjaar die geleentheid kry om vir die Junior Springbokspan in Wêreldrugby se o. 20-Wêreldbekertoernooi in Frankryk te speel, sou hy sekerlik gedog het dit gaan as die voorste binnesenter wees. Dié boorling van die Strand in die Kaap sal egter eers in vandag se wedstryd teen Ierland ’n stoel op die plaasvervangersbank moet warm sit voordat hy die geleentheid kry om sy Wêreldbeker-debuut te maak. Die Bababokke se wedstryd teen Ierland skop om 16:20 (regstreeks op SuperSport se kanaal 205) af. Rass, wat in 2015 en 2016 as die beste skolesenter geag is, bevind hom nou as die derde beste nr. 12 nadat Rikus Pretorius bo hom en Lyle Hendricks vir vandeesweek se openingswedstryd teen Georgië gekies is. Met Pretorius uit weens ’n besering het die afrigter, Chean Roux, besluit om Hendricks vir vandag se kragmeting met die Iere saam met Wandisile Simelane in die middelveld te kombineer. Roux het ook die beseerde Sihle Njezula op linkervleuel vervang met die jong Springbok-sewesrugby­speler Muller du Plessis. In twee posisionele skuiwe kry die flank Ben-Jason Dixon kans om ’n wedstryd te begin, terwyl PJ Steenkamp as impakspeler gebruik word. Die vaskopstut Asenathi Ntlabakanye kry ook kans om te begin en Sazi Sandi sal as plaasvervanger diens doen. Roux se span is vandag op soek na ’n bietjie versoening nadat hulle moes swoeg om Georgië met 33-27 te klop. Vandag se wedstryd was dalk die perfekte geleentheid om iemand soos Rass die nr. 12-trui te gee en te sien of hy soos in sy dae by die Hoër Jongenskool Paarl verwoesting op die aanval en verdediging kan saai. Die bonkige Rass het al verskeie kere gewys hy is iemand wat nie skroom om meer fisieke spelers hard te lak nie. PLAASVERVANGERS: Schalk Erasmus, Alulutho Tshakweni, Sazi Sandi, Ruan Vermaak, PJ Steenkamp, Rewan Kruger, Lubabalo Dobela, Manuel Rass.