ALICIA Keys het ’n jong Keniaanse meisie laat shine. Die sangeres het uiteindelik die video gesien van ’n meisietjie wat ’n perfekte weergawe van haar hit “Girl On Fire” doen. Ek sien op standardmedia.co.ke die bekroonde super­ster het die video van Gracious Amani dié week op Instagram met haar amper 13 miljoen followers gedeel. By die video skryf sy: “Kyk dié mooi siel!! (gevolg deur drie sterre en drie smileys met harte vir oë).” Die video het onmiddellik viral gegaan nadat ’n Amerikaner, Brit Chantel, dit ’n hele ruk gelede op Facebook geplaas het. Brit het voorheen vertel sy was in Githurai in Kenia, en net voor hul vertrek het die meisietjie vir hulle kom sê sy wil baie graag vir hulle sing. Soveel bravade! En noudat Alicia die video gedeel het, sal net nóg meer mense die video sien, en hope­lik word dié pragtige meisietjie van Afrika oornag ’n sangsensasie! Gaan kyk sommer self die video op Alicia se Instagram.