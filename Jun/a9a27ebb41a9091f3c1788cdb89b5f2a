DAAR was gister baie spanning in die hof toe die familie van Tasneema Brandt gesig kom wys het. Brandt is die ma van die tweejarige Zai­thoen en die sewe maande oue Zainura. Sy het gister die eerste keer in die Mitchells Plain-landdroshof verskyn nadat sy haar byna ’n week lank in Rock­lands in ’n plakkerskamp versteek het. Brandt het besluit om haar oor te gee nadat sy Maandag ’n berig en haar foto in Son gesien het. Volgens ’n ingeligte het die mammie besluit om uit haar wegkruipplek te kom omdat sy skuldig gevoel het en glo nie geweet het die cops soek haar nie. Brandt en haar boyfriend, Cameron Adams (30), staan tereg op klagte van slagbare manslag nadat hul kindertjies, Zai­thoen en Zainura, ver­lede week in hul wendyhuis in Colorado Park, Mitchells Plain, doodgebrand het. Die 27-jarige Brandt het gister in ’n swart top en wit broek verskyn. Landdros Marilyn MacSimlah wou by Brandt weet of sy namens haarself gaan praat, vir legal aid aansoek gaan doen en of sy ’n private lawyer gaan aanstel. Brandt het in ’n sagte stemmetjie aangedui dat sy vir haarself wou praat. Maar nadat die landdros na die dokumente voor haar gekyk het, het sy na Brandt gestaar en gesê na aanleiding van die ernstigheid van die misdaad, kan sy haarself nie verteenwoordig nie. Brandt het toe vir legal aid gevra. Die staat het die hof meegedeel hy staan borgtog teë. Voordat die beskuldigde na die selle teruggestap het, het sy met pieringoë na die galery geloer en vir ’n groepie hofgangers gewaai. Son het later uitgevind dit was haar familie. Volgens Cameron se ma, Elanor, was sy self geskok om Brandt se familie te sien. “Sy het jare by my gebly en ek het hulle nog nooit voorheen ontmoet nie. “Ons blameer niemand nie en het nog nooit kwaad oor haar gepraat nie. Albei die ouers moet nou sit met die pyn van kinders verloor. Ons is nie hier om te judge nie. “Ons hoop net dat dit ’n les vir hulle en ander sal wees.”