DIE drywer wat vir die dood van die Top Billing-aanbieder Simba Mhere verantwoordelik was, gaan tien jaar in die tronk sit. Dié vonnis is gister in die Randburg-landdroshof opgelê. “Strafbare manslag is een van die ernstigste misdade wat gepleeg kan word. “Padverbruikers voel in die algemeen nie veilig nie,” het landdros David Mahan­go gesê. “Ek verstaan nie wat hom kon beïnvloed het om so roekeloos te bestuur nie. “Die enigste realistiese straf is tronkstraf.” Mhere en sy vriendin, Kady-Shay O’Bryan, is albei dood in die botsing wat op 31 Januarie 2015 in William Nicol-rylaan in Fourways, Johannesburg, plaasgevind het. Preshalin Naidoo (27) is in Januarie vanjaar skuldig bevind op twee aanklagte van manslag. Hy het vinniger as 200 km per uur gery kort voor die crash. Vroeër het staatsaanklaer adv. Dinesh Nandkissor gesê Naidoo het gekies om onskuldig te pleit en het die families die pyn laat herleef. Geweet Hy het bygevoeg Naidoo het nie jammer gesê aan die families nie. “Hy is ’n gelisensieerde bestuurder en moes geweet het daar is ander mense op die pad. “In geen stadium het hy verantwoordelikheid vir sy aksies aanvaar nie. “Korrektiewe toesig is nie ’n gepaste vonnis nie,” het Nandkissor gesê. Ná die hofverrigtinge het Mhere en O’Bryan se families gesê hulle dink die vonnis is gepas, maar dit gaan nie hul geliefdes terugbring nie. “In ’n sekere mate bring dit afsluiting,” sê Mhere se pa, Joseph. Die saak is tot vandag uitgestel vir Naidoo se aansoek­ om verlof tot appèl. Hy bly in aanhouding.