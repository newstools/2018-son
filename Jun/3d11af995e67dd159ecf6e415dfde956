DIE Oostelike Provinsie het met sy groot veggees die aandag by die jaarlikse LSOB-rugbyweek (vir leerlinge met spesiale onderwys­behoeftes) getrek. Dié toernooi het gister in die Isak Steyl-stadion in Vanderbijlpark geëindig, maar die OP se terugvegpoging in sy wedstryd Dinsdag teen die Pumas sal nog lank deur die Oos-Kapenaars se ondersteuners onthou word. In sy eerste wedstryd het die OP en die Westelike Provinsie met 7-7 gelykop gespeel. Dit was ’n klipharde wedstryd en hoewel elke span net een drie gedruk het, is goeie rugby deurgaans opgedis. Die OP was ongelukkig om nie te wen nie en dit het aanvanklik gelyk of die OP ook teen die Pumas ’n sege sou misloop. Met die rustyd was die Pumas met 10-7 voor en die manne van Mpumalanga het na die sterkste span gelyk. Die Pumas het egter nie, soos verwag is, sake in die tweede helfte oorheers nie. Dit was die OP wat behoorlik vlam gevat het om met 32-15 te seëvier. Die OP se spelers het vyf drieë teenoor die Pumas se twee gedruk.