WENDELL Peterson, ook bekend as Eier, is gister in die Baaise hooggeregshof beskryf as die man wat instruksies in gesamentlike bende-aktiwiteite gegee het en na wie almal geluister het. Peterson (30) van Hollandpark, Jermaine Mitchell­ (30) en Glynn Simione­ Carelson (30), albei van Glendenningstraat in die Baai, Robin Edgar Taylor (21) van Helenvale en Graham Kammies (35) van Korsten­ word onder meer van die moorde op Theodore “Tupac” Matthews­, Rajen Naidoo en Jermaine “Jabilo” Esau aangekla. Hulle het in April onskuldig gepleit op drie moordklagte, drie klagte van sameswering om moord te pleeg, klagte van die onwettige besit van ’n vuurwapen en ammunisie en vier klagte wat verband hou met die verontagsaming van die Wet op die Voorkoming van Georganiseerde Misdaad (Wet 121 van 1988). ’n Art. 204-getuie het gister sy getuienis voortgesit en getuig dat hy (’n lid van die 16 Honde), Peterson (leier van die Dust Life­-bende), Mitchell (leier van die Spotbouers), Carelson en Kammies (lede van die Spotbouers) en Taylor (lid van die Paparazzi) almal vriende is. Volgens sy getuienis is Peterson altyd in charge van wat van gaan gebeur wanneer hulle bymekaarkom. Almal luister na hom en doen wat hy sê, het hy getuig. Hy het getuig Peterson kry inligting baie gou. Hy is well connected met besigheidsmense en die Dust Lives­ konsentreer op rooftogte by besighede. Wanneer Peterson inligting kry oor “lekker geld” by ’n huis, dan kry hy lede van al vier gangs bymekaar. Hulle trek polisie-uniforms aan en beroof die huis. Die geld wat geroof is, word aan Peterson gegee. Hy hou 70% en verdeel die oorblywende geld onder almal wat by die rooftog betrokke was. Volgens sy getuienis het hy al saam met Peterson dopgehou hoe die ander die rooftog uitvoer. Hy het bygevoeg hy was destyds tweede in bevel wanneer­ ene Jaap of (die bendeleier) Staal Berry nie teenwoordig was nie (as die bendes saamgewerk het). Hy het getuig Mitchell is ’n bestuurder (drywer), Carelson­ is ’n hit man en ’n bestuurder en Taylor is ’n hit man. Hy het bygevoeg hy en Kammies is op dieselfde vlak en word as van die top-ouens beskou. Kammies­ luister ook na Peterson­. Kammies is al lank betrokke by bendebedrywighede, hy het homself al baie bewys en ander lede het baie respek vir hom, het hy getuig. Hy het bygevoeg die gangs werk almal saam teen rival gangs omdat dit hulle sterker maak. Hy het bevestig dat die bende-oorlog oor territory gaan. Hy het die moord op Naidoo as ’n voorbeeld gebruik. Hy het getuig dat Naidoo en Staal albei dwelms in Salt Lake verkoop het. Naidoo is vermoor sodat Staal in ’n groter deel van Salt Lake dwelms kon verkoop. Hy het verder getuig dat toe hy in 2016 in hegtenis geneem is, het die polisie op twee blou Nokia-selfone beslag gelê. Die rede vir die goedkoop selfone was omdat hulle nie getrack sou kon word nie omdat dit nie ’n slimfoon is wat GPRS het nie. Hy het ook getuig dat Peterson elke twee weke sy selnommers verander omdat hy (Peterson) inligting by ’n polisielid gekry het dat daar op hul selfone meegeluister word. Die getuie het Peterson se nommer onder die naam “Eier” gestoor en elke keer as hy ’n nuwe nommer gekry het, het hy dit gestoor as Eier1 tot Eier18. Hy het ook al van die nommers delete.