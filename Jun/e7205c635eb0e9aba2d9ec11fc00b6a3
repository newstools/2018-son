JULIAN Savea het besluit om vroeg weg te stap van sy All Black-kontrak en sy rugbyloopbaan in Frank­ryk voort te sit. Die makro-vleuel van die Hurricanes het gister aangekondig hy gaan ná vanjaar se Superrugby-kompetisie vir Toulon in Frankryk speel. Savea (27) se laaste toets vir die All Blacks was verlede jaar se derde kragmeting met die Britse en Ierse Leeus. Sedertdien het hy nie meer vir die All Blacks in aanmerking gekom nie. Rieko Ioane, die jong vleuelsensasie van die Auckland Blues, is nou die nuwe draer van die nr. 11-trui waarin wyle Jonah Lomu bekendheid verwerf het. Savea los ’n onvergeetlike nalatenskap as All Black. Hy het 54 toetse vir die Kiwi’s gespeel en 46 drieë gedruk. Een van Savea se grootste oomblikke was in 2015 se kwarteindstryd van die Wêreldbekertoernooi teen Frank­ryk in Engeland. Hy het op daardie dag in Londen met brute krag drie verdedigers uit die pad gehardloop voordat hy die doellyn oorgesteek het. Sy 46 drieë is die tweede meeste vir die All Blacks. Doug Howlett hou die rekord met 49 drieë in 62 wedstryde.