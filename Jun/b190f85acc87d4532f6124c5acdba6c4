DIE lang wag in die Kaap is verby. Die reën het oor die Moederstad neergesak en ná drie maande van vriendskaplike wedstryde en voorbereiding kan die rugbygemeenskap van die Westelike Provinsie in die opwinding en hartseer deel. Alle aandag sal op die Constantia-sportterrein wees, waar die nasionale Gold Cup-klubkampioen, Valsbaai, Hamiltons die stryd aansê. Die opwinding van veral die eerste wedstryde in ’n liga-veldtog soos dié in die Kaap is om te sien watter nuwe aanwinste vir die spanne gaan uitdraf. Dit sal veral interessant wees om te sien wie die nuwe spelers by Valsbaai is, aangesien ’n paar ervare spelers reeds aan die einde van verlede seisoen aangedui het hulle gaan hul stewels ophang. Albei dié spanne het steeds ’n stewige lys hulpbronne en ondersteunende strukture. Die kragmeting op Theo Marais-park in Milnerton behoort ook vir opwinding te sorg wanneer Union Milnerton teen St. George’s speel. St. George’s vier hul terugkeer tot Superliga A. ’n Groot skare word verwag in die Saldanha-stadion, waar die tuisspan in ’n Boland-uniestryd teen St. Helenabaai uitdraf. In die Suidwestelike Distrikte is ’n fees van rugby in die Rosemore-stadion op die program. Die Premierliga-wedstryd tussen Silver Stars en Groot-Brak sal 12:15 afskop. Dié kragmeting is die voorwedstryd vir die SuperSport Challenge-kragmeting tussen die SWD-Arende en die OP-Olifante.