DIT lyk asof ’n vloek die beskuldigdes in die wheelie bin-moordsaak volg. Sewe jong mans is in 2009 gearresteer vir die moord op Cytheria Rex (18) in Februarie 2009 in Kraaifontein. Rex se lyk is ná die moord in ’n wheelie bin ge-dump. Maar die hofsaak wil net nie klaarkry nie en dit lyk asof ’n ander force self met die beskuldigdes wil klaarspeel. Een van die sewe is vermoor, twee is wreed aangeval en nog twee is klaar terug in die tronk weens ernstige misdrywe. Die beskuldigdes, Virgill Sass, Oswill Grootboom, Imeraan Hendricks , Warren Robertson, Rhonwen Rhodes, Keenan Lewis en Lee Cloete, was almal onder 20 jaar oud toe die gru-moord op Rex gepleeg is. Die sewe is op 18 September 2013, ná byna vier en ’n half jaar agter tralies, op borgtog vrygelaat. In die nuutste voorval waarin een van hulle betrokke was, is Grootboom (27) in Mei in Kraaifontein aangeval en in die bors, arm en been gewond. Volgens kapt. FC van Wyk, polisiewoordvoerder, is ’n laaitie gearresteer en dié is tans in die hof. Die vermeende aanvaller is 17 jaar oud. Grootboom was kwalik ouer as dit toe hy saam met die ander vir die moord op Rex aangekla is. Grootboom is ook in 2014 ná die moord op ene Kojak gearresteer. Robertson is in 2017 deur ander gangsters vermoor. Sass is in 2014 in Pollsmoor met ’n mengsel van kookwater en botter gebrand en ook met ’n mes gesteek. Hendricks en sy twee broers, Rhazap en Rhezack, alias Jappi en Jakkie, is ook in September 2014 gearresteer vir die moord op Owen Cloete. Cloete is op Woensdag 3 September 2014 geskiet en vol gate gesteek. Hy is later daardie dag dood. Lewis en Sass is vroeër in 2014 in hegtenis geneem vir poging tot moord op ene Louwtjie, ’n tjommie van Cloete, in Heatherley Court. Rhonwen Rhodes en Lee Cloete is tot dusver gespaar. Selfs die regsmanne word minder. Net een van die lawyers wat aan die begin van die saak in 2009 daar was, Gary Petersen, dien nog in die saak. Die verhoor gaan in September voort.