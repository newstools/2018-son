HET JY die stem om ’n platekontrak los te slaan? Die DStv-kanaal Via se splinternuwe sangkompetisie sal eersdaags op die kassie wees en jy kan ’n kontrak wen. Elke deelnemer stap die kompetisie met ’n plate­kontrak binne. Die uitdaging is egter om die kontrak te behou, want aan die einde van elke episode skeur die musiekbaas Arnold Coleske een op. Deur die loop van die reeks sal die agt aspirantsangers ook week ná week uitgekyk word deur ’n paneel van drie kenners: die musieksterre Corlea Botha en Theuns Jordaan en Barry Pretorius, die kreatiewe regisseur van die Afrikaans Is Groot-mega-konserte. Tarryn Lamb, Elvis Blue, Monique Steyn en Dewald Wasserfall is die mentors. Skryf só in: 1. Neem ’n video terwyl jy jou favourite liedjie sing en laai dit op die NetNuus-app se video-afdeling as jy wil seker maak jou video word nie misgekyk nie. Sê in dié video wie jy wil hê jou mentor moet wees. Onthou om #diekontrak daarby te gebruik. 2. Laai jou oudisievideo op Facebook of Instagram, tag die mentor van jou keuse en gebruik die hutswoord #diekontrak. 3. Vertel wie jy is, hoe oud jy is en waar jy vandaan kom. Inskrywings sluit Saterdag 30 Junie om middernag.