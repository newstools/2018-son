’N VLOEDGOLF oproepe het die operasionele ramp­bestuursentrum van die Stad Kaapstad getref nadat ’n hoax-boodskap gister viral gegaan het. Die fake boodskap het ’n groter chaos vir die Stad veroorsaak as die verwagte storm omdat dit die telefoonlyne vir regte nood­gevalle geblok het. Luidens die boodskap sou ’n orkaan die Kaap tref. Mense is aangemoedig om hulle op dié helse storm voor te berei. Nog ’n kluitjie was dat die Suid-Afrikaanse Lugmag gister van 22:00 af op gereedheid sou wees vir die ontruiming van verskillende areas. Janine Willemans, ’n woordvoerder van die Stad Kaapstad, sê dit was ’n wille storie en het lede van die publiek aangemoedig om net vir werklike nood­gevalle te bel. Sy het wel bevestig dat daar by tye stormsterk winde en swaar reën was. Voor die Primêre Skool Disa in Bonteheuwel het Redberry-straat kompleet soos ’n klein rivier gelyk. Michelle Hanning (48), ’n inwoner, sê sy is een van die inbellers wat gesukkel het om na die Stad deur te kom. “Ek kon ook nie van­oggend werk toe gaan nie, want my hele voorjaart was oorstroom.” Volgens Weather SA is daar vandag nóg reën. Die son sal weer môre ’n bietjie gesig wys. Daar was gister verslae oor dakke wat in Asanda Village, Strand, afgewaai het en vloede in verskeie informele nedersettings oor die Wes-Kaap heen. 