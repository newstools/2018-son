PORTERVILLE. – Dit was ’n uitstappie wat in ’n tragedie geëindig het. Jernall Williams (9) was drie en ’n half uur lank bo-op sy dooie maatjie vasgepen voordat reddingswerkers hom met meganiese toerusting uit die beskadigde bus bevry het. Jernall het verlede Vrydag, op die laaste skooldag voor die vakansie, met sy jonger broer en twee maats saam met sy oupa in die skoolbus na die plaas Curdow gery om die leerders wat in die dorp skoolgaan, te gaan aflaai. Die ongeluk het omstreeks 11:30 sowat 16 km buite die dorp gebeur met hul terugkeer. Jan Williams (73), die busbestuurder, vertel: “Die grondpad van die plaas af is in ’n swak toestand. “Die remskoene van die een voorwiel het afgeval en ek het gesukkel om die bus op die pad te hou. “Die dik sand langs die pad het die bus van koers af gedwing en toe tref dit ’n boomstomp langs die pad. “Ek het myself uit die bus bevry en toe trap ek ’n ruit uit sodat die kinders kon uitkom. Ek het huis toe gebel en gesê hulle moet dadelik ’n ambulans en die polisie laat kom.” Liesl Joubert (11) is ongedeerd en het daarin geslaag om deur die ruit te klim en na die naaste plaas te hardloop om hulp te soek. Sy het saam met ’n man wat op die plaas Tiervlei woon na die bus teruggegaan. Hy het Taylin Owies (2) na die Lapa Munnik-hospitaal geneem. Taylin is vir kneusplekke behandel en ontslaan. Layden Owies (8) het op die toneel aan sy wonde beswyk. Jernall is met ’n gebreekte been en beserings aan sy lyf, arm en gesig in die hospitaal opgeneem. Hy is later ontslaan. Williams is baie ongelukkig dat sommige mense hom vir die ongeluk verantwoordelik wil hou. “Daar is duidelike bewyse oor wat die oorsaak van die ongeluk is, maar nou wil sommige mense my as die sondaar uitwys.” Lt.kol. Moos Klein van die polisie in Porterville het bevestig die cops ondersoek ’n klag van strafbare manslag.