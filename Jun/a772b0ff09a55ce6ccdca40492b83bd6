LIONEL Messi is die een naam wat uitstaan in groep D. Messi en sy Argentynse spanmaats is die groot gunstelinge om met die louere weg te stap. Dit kan heel moontlik Messi se laaste kans wees om die wêreldtitel te verower. Sy mislukkings met die nasionale span is alombekend, en die rede daarvoor is die oorvloed talent in die span oor die jare. Die breier van Argentinië, Jorge Sampaoli, sê Messi het ’n rewolwer teen sy kop genaamd die Wêreldbeker. Messi het wel weer ’n besonderse seisoen gehad waarin hy weer die meeste doele (45) in Europese kompetisies aangeteken het. Dit is een meer as Cristiano Ronaldo van Portugal. Behalwe vir Messi, wat een van die grootste trekpleisters by die skouspel is, is sy spanmaats amper almal wedstrydwenners in eie reg. Die gevaarlike Gonzalo Higuaín van Juventus is van die giftigste spelers voor die doelhoek. Behalwe Higuaín is daar Sergio Agüero en die jong ster Paulo Dybala. Indien Argentinië nie iets van die toernooi maak nie, sal dit weer as ’n mislukking beskou word. In die res van die groep sal Nigerië goed doen as hy die tweede plek bo Kroasië en Ysland kan inneem. Ysland het egter in 2016 goed gevaar in die Europese kampioenskaptoernooi. Nigerië kan byna as ’n Engelse B-span beskou word met spelers soos Victor Moses, Alex Iwobi, Odion Ighalo, Ahmed Musa en Kelechi Iheanacho wat almal in die Engelse Premierliga speel. Daniel Akpeyi, Chippa United-doelwagter, is die enigste PSL-speler by die skouspel.