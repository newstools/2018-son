MISDAAD in die Strand gaan binnekort ’n pak slae kry. Die polisie in die gebied gaan met ’n veldtog begin om nuwe lede te werf. Die werwingsveldtog sal oor vyf dae gehou word by twee winkelsentrums. Om te kwalifiseer, moet jy ’n SA burger wees en ’n ID-dokument hê. Jy mag ook nie ’n kriminele rekord hê nie. Aansoekers moet ’n matrieksertifikaat besit en bereid wees om ’n vaardigheidstoets af te lê. Tatoeëermerke mag nie sigbaar wees nie. Die polisie sal vandag en môre in die Cinnamon-winkelkompleks wees en op 8 Junie by die dorpsmeent in Hoofweg. Hulle sal ook op 14 en 15 Junie in die Cinnamon-winkelkompleks wees. Belangstellendes kan tussen 10:00 en 15:00 aansoek doen. Vir meer besonderhede, bel 021 854 9100.