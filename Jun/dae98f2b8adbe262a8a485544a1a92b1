DIE Springbok-afrigter, Rassie Erasmus, kan straks ’n nuwe middelveld-kombinasie op die proef stel vir Saterdag se derde toets teen Engeland op Nuweland. Tot dusver het die kombinasie van Damian de Allende en Lukhanyo Am in die eerste twee toetse onderskeidelik die nr. 12- en nr. 13-trui gedra. Al het Suid-Afrika die eerste twee toetse gewen, het De Allende en Am nie heeltemal as ’n kombinasie oortuig nie. Met Suid-Afrika wat reeds in die reeks van drie toetse met 2-0 voor is, het die Springbok-breier vandeesweek laat blyk dat hy minstens 5 tot 6 veranderinge aan sy groep van 23 spelers gaan aanbring. Dit beteken dat hy dalk die middelveld-kombinasie van André Esterhuizen en Jesse Kriel kan inspan. Dié twee het in die Bokke se toetsnederlaag van 20-22 teen Wallis in Washington gespeel. Esterhuizen was een van die min uitblinkers in die verloorstryd. Hy het vanjaar vir die Sharks saam met Am in die middelveld uitgeblink. Dít is ’n opsie wat Erasmus dalk ook op toetsvlak sal wil beproef. Erasmus het laat blyk Saterdag se weer kan ’n groot rol in spankeuse speel. “Dit behoort ’n rol te speel. Sommige manne kan makliker as ander aanpas,” verduidelik die breier.