’N PA van een is koelbloedig doodgeskiet terwyl hy in ’n tou by ’n tavern gestaan het. ’n Familielid wat anoniem wil bly, sê Brendan van Willingh (38) van Delft het drank gaan koop by Pappa’s Tavern in Leiden toe hy geskiet is. Die vrou sê die skietvoorval het om 16:00 Sondagmiddag plaasgevind. “Soos ek verstaan, het hy in die ry gestaan saam met ander mense. “Vier ouens met vuurwapens wou hulle rob toe hy geskiet is,” sê die familielid. Van Willingh is na bewerin­g vyf keer geskiet en toe ook beroof van sy geld. “Ons dink dit was ’n random­ aanval. Brendan het nie vyande gehad nie en daar was niemand wat hom gesoek het of hom sou wou dood maak nie. “Hy was nie ’n bendelid of by enige kriminele dinge betrokke nie,” sê die vrou. Die familielid het bygevoeg dat hoewel die oorledene nie ’n vaste werk gehad het nie, het hy odd jobs gedoen en hy sou nog in die nuwe week Bettysbaai toe gaan vir werk. “Hy het vir sy familie ge­lewe en seker gemaak hy kon sy kind onderhou wat maar net agt jaar oud is. “Ons is almal geskok oor wat gebeur het en het baie vrae oor die voorval,” sê sy. Die familielid sê verder daar was glo twee ander mense wat ook ná Brendan beroof en op geskiet is, maar dis onseker of dit waar is. “Ons is nie seker of die ander mense ’n target was nie en of hulle ook rêrig beroof is nie. “Dit is informasie wat ons van mense gekry het. “Ons wag maar op die polisie om ons in te lig oor wat plaasgevind het,” sê die familielid.