IERLAND het gister voor ’n rekordskare in Sydney sy eerste toetsreeks sedert 1979 in Australië gewen. Die Iere het dié naelbytstryd met 20-16 gewen nadat hulle in die rustyd met 12-9 voor was. Hulle het die reeks sodoende met 2-1 beklink. Die wedstryd was uit die staanspoor ’n riller met die Iere wat in die laaste 20 minute onder groot druk was om die Wallabies van hul doellyn weg te hou. Ierland se held was sy staatmaker en ervare los­skakel, Johnny Sexton. Hy het 15 punte met vyf straf­doele aangeteken. Die Wallabies het in die 15de minuut ’n terugslag beleef toe hul flank en kaptein, Michael Hooper, die veld met ’n beseerde linkerdyspier moes verlaat. Uitjouery Maar dieselfde noodlot het die Iere getref toe húl kaptein, Peter O’Mahony, die veld in die 30ste minuut met ’n besering moes verlaat. Michael Cheika, die Wallaby-breier, het telkens sy misnoeë te kenne gegee met die Franse skeidsregter Pascal Gaüzère se beslissings. Ongelukkig het die knaende uitjouery van die Aussie-toeskouers ’n uiters opwindende toets bederf. Puntemakers: IERLAND – drie: CJ Stander; Johnny Sexton (5). WALLABIES – drie: Marika Koroibete; doelskop: Bernard Foley; strafdoele: Foley (3).