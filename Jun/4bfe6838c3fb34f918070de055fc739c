LEDE van die polisie se span vir sigbare bende-ingryping in die Mountweg-polisiëringsgebied het groot suksesse behaal en twee vuurwapens van die strate af gekry. Dít was terwyl hulle hul pligte in die Baaise noordelike gebiede uitgevoer het. “Dinsdag omstreeks 14:00 het lede op ’n skietery in Stagstraat gereageer,” sê kol. Priscilla Naidu, ’n polisiewoordvoerder. “Soos hulle die verdagte agtervolg het, het hy ’n vuurwapen in die backyard van een van die huise in die straat gegooi. Deurgesoek “’n Rewolwer is gevind en gekonfiskeer.” Woensdag omstreeks 16:30 het die lede ’n perseel van ’n bekende bendelid in Densonstraat deurgesoek. Daar het hulle in die yard ’n vuurwapen onder ’n verfblik gevind. Naidu sê niemand was by dié huis tydens die polisie se teenwoordigheid daar nie. Genl.maj. Thembisile Patekile, bevelvoerder van die Mountweg-polisiëringsgebied, het belowe om hoë sigbaarheid van die lede op voet en in voertuie in die hot spot areas te volhou. Hy sê die polisie sal in noue verband met die gemeenskap saamwerk.