COSTA Rica is min gespin daaroor of Brasilië se gelukbringer, Neymar, beskikbaar is om te speel of nie. So sê die kaptein, Bryan Ruiz, voor hul groep E-wedstryd in die Wêreldbeker-sokkertoernooi (WB) vandag in die Sint Petersburg-stadion. Brasilië sweet tans oor Neymar se fiksheid voor dié sogenaamde Suid-Amerikaanse derby. Dis nadat Neymar Dinsdag met ’n voetbesering van die veld gehuppel het ge­durende sy span se oefensessie. Brasilië, oftewel die Samba Boys, het baie gemiddeld gelyk toe hy in sy openingswedstryd gelykop (1-1) gespeel het teen Switserland. Dit was Neymar se spanmaat Coutinho, wat die kalklig gesteel het met ’n fantastiese doel. Neymar het beslis nie die mas opgekom nie. Hy is behoorlik gemerk deur die Switsers, wat hom tien keer getackle het. Verras Dis die meeste tackles in 20 jaar in ’n WB. Costa Rica het spanne soos Engeland, Italië en Uruguay vier jaar gelede verras deur tot die kwarteindronde deur te dring. Maar die nederlaag van 0-1 wat Serwië hulle in hul openingswedstryd toegedien het, plaas die druk behoorlik op Ruiz-hulle. Ruiz sê dit traak hulle nie of Neymar beskikbaar is vir die wedstryd vandag, of nie. Hy sê: “Wat belangrik is, is dat ons Switserland se benadering moet volg. “Hulle is behoorlik onder druk geplaas in die middelveld, en dís wat ons ook moet doen. “Almal weet Brasilië is uiters gevaarlik wanneer hulle vanuit die middelveld aanval. “Ons moet net probeer om hul toevoer af te sny.”