DIE SA Agulhas, ’n opleidingskip van die Suid-Afrikaanse Mari­tieme Veiligheidsowerheid (Samvo), is terug in Kaapstad. Dié skip het 20 studente aan boord wat deelgeneem het aan ’n wetenskapvaart aan die Ooskus. Die skip, onder leiding van kapt. Daniel Postman, het op 31 Mei uit Port Elizabeth vertrek om navorsing langs die Ooskus te doen. Die doel was om inligting van wetenskaplike drywende boeie (buoyes), wat help met navorsing oor klimaatsverandering, te versamel. Van die studente het op die dek en met die enjin gehelp, terwyl ander kadette praktiese opleiding op die see gekry het. Van die studente het gesê dié ervaring het hul oë oopgemaak deur te wys daar is baie werkmoontlikhede in die maritieme sektor. Die 20 studente is lede van ’n groep van 45 kandidate wat aan ’n loodsprojek deelneem wat deur Samvo gefasiliteer is. Die projek word deur die Transport Education Train­ing Authority (Teta) gefinansier. Volgens die CEO van Samvo, Sobantu Tilayi, was dié wetenskapmissie baie suksesvol. Daar was ook wetenskaplikes van Amerika aan boord. “Die studente het geen formele opleiding nie en van hulle was verlede jaar nog in matriek. “Ons is ernstig daaroor om die probleem van werkloosheid in die land aan te pak en te wys dat daar wél werk in die maritieme sektor is. “Geen werk was te hard vir die studente nie. “Hulle begin aan die onderkant van die leer en kan hulself dan op werk.” Volgens Tilayi het die studente die afgelope twee weke gewys hulle kán die odds te bowe kom, hul moue oprol en vir ’n lewe werk. “Ons by Samvo is trots op die jong mense.” Steven Paulse, ’n opleidingsbeampte op die skip, het gesê die groep is gretig om te leer vir opvoeding en ervaring. “Kaptein Postman was ook beïndruk met hulle. “Hulle het sy skip skoon en netjies gehou en die crew en die wetenskaplikes bygestaan.” Die studente sal verdere opleiding op die skip en in klaskamers kry.