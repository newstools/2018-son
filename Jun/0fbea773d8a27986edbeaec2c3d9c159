DIE Sarah Baartman Centre of Remem­brance in Hankey moes eintlik al in Oktober 2016 voltooi gewees het. Maar vandag is dit steeds nie eens halfpad gebou nie. Die DA-LP dr. Malcolm Figg, ook skaduminister van openbare werke, het gesê hy is teleurgesteld omdat die projek nog nie verder ge­vorder het nie. Dit het in April 2014 begin en word deur die departement van openbare werke behartig. “Sowat R164 miljoen is aan die projek bestee, maar ek sien dit nie wanneer ek na die konstruksie kyk nie. “Ek het in 2016 ook besoek afgelê, maar dit lyk nie of daar enige vordering is nie,” het Figg vertel. Die Sarah Baartman Centre of Remembrance is veronderstel om ’n fasiliteit van wêreldgehalte te wees met ’n eie museum, biblioteek, restaurant, amfiteater en wandelpaadjie wat lei na Baartman se graf. Vandat die konstruksie begin het, het werkers al 16 keer ge-strike omdat die kontrakteur hulle na bewering nie betaal nie. Verlede jaar het die projek van Oktober tot Desember stilgestaan omdat die prosesse vir die aanstelling van ’n nuwe kontrakteur afgehandel moes word. Raymond Drake, direkteur van Thembela Architects, het egter gesê daar is niks fout met die sloerende projek nie en alles verloop volgens plan. “Met dié projek is daar net goeie bedoelings. Ja, daar was al 16 strikes, maar ons is in die oplossingstadium. “Ons het harde lesse geleer. Daar is tans gapings tussen goeie bedoelinge.” Figg het voorts gesê met dié projek sou 1 000 werkgeleenthede geskep geword het, maar volgens Drake is daar tans net 120 werkers on site; hulle mik vir 200. Hy het bygevoeg ongeveer 40 mense uit die plaaslike gemeenskap is in diens geneem as deel van die program van uit­gebreide openbare werke. Drake het voorts verduidelik dit is belangrik dat die werkers die nodige train­ing voltooi voordat hulle op die perseel kan begin werk. Figg voel egter: “Onbekwaamheid laat die mense van Hankey in die steek. “Dit is slegte beplanning aan die kant van die de­partement van openbare werke.” Drake het boonop gesê hulle gaan nog geld aanvra vir die projek. Dit gaan die totale koste opstoot na meer as R200 miljoen. Die nuwe voltooiings­datum vir die projek is enige tyd van einde Maart tot Mei aanstaande jaar. Figg het gesê hy het reeds vrae gestuur aan Thulas Nxesi, die minister van openbare werke, om hom te pols oor die vordering en befondsing van hierdie bouprojek. “Uiteindelik moet hierdie ‘goeie bedoelings’ geïmplementeer word, anders is dit net nog een van die regering se leë beloftes,” het Figg bygevoeg.