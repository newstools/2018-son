DIE Southern Kings se nuwe spelers sal eers begin Julie by die res aansluit, maar dié wat reeds hier is, is al hard aan die werk. Die Kings se kondisioneringsafrigter, Nadus Nieuwoudt, sê die span is nou in sy tweede week van voorbereiding. “Die eerste week het ons die spelers getoets. Hulle het oefenprogramme gehad wat hulle op hul eie gevolg het. “Ek dink wel ons standaard vir die begin is baie beter as die vorige seisoen. Dis duidelik dat die manne in hul aftyd hard gewerk het,” het Nieuwoudt gesê. Nieuwoudt sê hulle oefen nog nie op die veld nie, maar is hard besig om hul skills met die bal op te skerp. “Ons oefen vyf dae ’n week. Hardloop, gym, en Vrydae dalk steil duine hardloop. “Ons gebruik ook tyd om statiese skills op te skerp (byvoorbeeld speletjies met tennisballe en om ’n rugbybal beter te hanteer). Ons probeer dit fun maak en probeer ook om nie die ouens verveeld te laat rondsit nie.” Die Kings se nuwe spelers, soos Sarel Pretorius, JC Astle en Schalk Oelofse, moet egter nog by die span inval. “Ons verwag dat die meeste van ons spelers begin Julie hier sal wees. “Die spelers het almal oefenprogramme gekry en weet wat ons doen. As hulle hier kom, sal ons hulle evalueer.” Daar is egter nog geen woord oor verdere nuwe spelers wat by die groep sal aansluit nie. Nieuwoudt sê die rede hoekom die Kings nou so hard werk, is oor die lang en harde seisoen van die Pro14-reeks. “Die begin-oefeninge is so belangrik omdat dit so ’n lang kompetisie is. Ag maande is lank en meer as waaraan ons spelers gewoond is. “Dis baie wedstryde en baie reistyd. So, daar is min tyd vir oefen gedurende die reeks. Daarom is dit noodsaaklik dat ons die spelers nou al so fiks moontlik kry.”