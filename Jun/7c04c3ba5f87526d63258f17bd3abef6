DIE patriarg van die eerste musiekfamilie is ongelukkig nie meer nie. Joe Jackson, die pa van Michael Jackson en die Jackson 5, het Woensdag in die ouderdom van 89 gesterf. Sy vrou en die ma van sy musikale kinders, Katherine Jackson (88), lewe steeds. Die man het sy talentvolle kinders met ’n ysterhand regeer en gesorg dat hulle groot hoogtes in die musiekwêreld bereik. Ek lees op ifooh.com Joe se kleinseun Randy Jackson Jr. het die nuus op Twitter bevestig. Randy twiet: “Rus sag, die koning wat alles moontlik gemaak het. Ek is lief vir jou, Oupa.” Joe het geruime tyd aan ’n siektetoestand gely wat die familie nie bekend wou maak nie. Joe se laaste openbare verskyning was in 2015 toe Janet Jackson die Ultimate Icon-toekenning by die BET Awards ontvang het.