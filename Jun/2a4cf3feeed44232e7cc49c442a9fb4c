DIE swaargewigbokser Deontay Wilder van Amerika het ingestem om Anthony Joshua later­ vanjaar in Brittanje te pak. Wilder het op sosiale media gesê hy wou Joshua in Amerika pak, maar het ingestem om na Brittanje te reis. Wilder plaas dan sy WBC- titel op die spel. Dis die enigste titel wat nog kortkom vir Joshua om die wêreld se swaargewig­titel te verenig. As Joshua met Wilder afreken, sal hy die wêreld se onbetwiste kampioen word. Wilder het aan Sky Sports gesê hy’t Joshua $50 miljoen (sowat R656 miljoen) aangebied om Amerika toe te reis vir die geveg. “My aanbod is steeds op die tafel,” het Wilder bygevoeg. “As Joshua nie daarin belangstel nie, moet hy voortgaan om die kragmeting in Brittanje te finaliseer.” Wilder se bereidwilligheid om Joshua te pak beteken dat Alexander Povetkin vir eers sy kans sal moet afwag. Joshua se promotor, Eddie Hearn, het onlangs nog gesê sy bokser sal Povetkin in September pak as Wilder nie sy laaste aanbod aanvaar nie. Joshua is ná 21 gevegte nog onoorwonne, terwyl Wilder in 40 kragmetings nog nie geklop is nie. Die tafel is dus gedek vir ’n geveg duisend.