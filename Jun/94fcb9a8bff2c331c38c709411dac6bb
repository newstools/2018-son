VIR altesaam 260 leerders van die Intermediêre Skool Kuyga is Maandag ’n program aangebied oor die effek van dwelms en boelies. Lede van die Kabegapark-polisiekantoor en van die departement­ van korrektiewe dienste (DKD) het dit aangebied. Kol. Priscilla Naidu, ’n polisie­woordvoerder, sê alle leerders behoort veilig en gemaklik te voel by die skool. Naidu sê: “Leerders wat nie veilig of deel van die skool voel nie, leer moeilik en kan nie hul volle potensiaal bereik nie.” Sy sê afknouery is ’n probleem wat miljoene kinders oor die wêreld heen affekteer. Saamwerk Enige leerder hanteer die gevolge daarvan moeilik, sê sy, as hy of sy nie ingelig word oor hoe om dit te hanteer nie. Naidu meen dit is dus belangrik dat skole met verskeie belanghebbende partye saamwerk en ’n verhouding met die polisie en ander wets­toepassingsagentskappe aanknoop. Sy sê: “Die skool het die veldtog verwelkom. Al die sprekers was dinamies en het beslis ’n impak op die kinders gehad. “Inisiatiewe soos dié moet voortgesit word en gereelde besoeke aan die skole sal die misbruik van dwelms en afknouery beslis uitwis.”