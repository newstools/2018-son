GISTER het ’n sleutel­getuie van die staat in die Baaise hooggeregshof getuig hy’t in Gurshwin “Varkie” Petersen se gesig vasgekyk voordat Petersen in Junie 2017 op hom en sy vriende in Mike’s Tavern losgebrand het. Petersen (26) van Kleinskool staan tereg vir onder meer die moord op Waven Baartman op 25 Junie 2017 in Mike’s Tavern in die informele nedersetting Govan­ Mbeki. Hy word ook aangekla van poging tot moord op Hyron September, Cheslyn Jordaan, Faria Nyoni en Sinayo Zatu, asook van die onwet­tige besit van ’n vuurwapen en ammunisie. Hy ontken skuld op ál die aanklagte teen hom. Die staatsgetuie het getuig hy, ene Gysie en Baartman het beplan om by ene Pang se tavern te gaan drink. Toe hulle daar voor toe deure kom, het hulle die musiek uit die rigting van Mike’s Tavern gehoor en daar gaan drink. Volgens die getuie het hy drie bottels Redds by die toonbank gaan koop en teruggegaan na die tafel waar hy, sy vriende en ’n onbekende vrou gesit het. Toe hy die glas lig om die eerste drankie te skink, het hy opgekyk en Varkie met ’n vuurwapen in die tavern se deur sien staan. Hy getuig Varkie het die vuurwapen op hulle drie gerig en begin skiet. Op adv. Garth Baartman, die staatsaanklaer, se vraag watter soort vuurwapen dit was, het die staatsgetuie geantwoord hy dink dit was ’n 9 mm-pistool omdat hulle as “bendes met hierdie soort wapens operate”. Volgens hom het hy Varkie se gesig duidelik gesien. Hy sê Varkie het ’n groen kappietop aangehad wat onder die ken vasgebind was, en ’n maroen chino-broek. Die getuie sê hy het ná die eerste skoot agter ’n muur weggekruip. Sowat agt skote is afgevuur. Toe die skote bedaar, het die getuie uit sy wegkruipplek gekom. Hy het tot by Baartman gegaan om die vuurwapen te gaan haal wat hy in sy baadjie se binnesak gedra het. Volgens hom was Baartman nie ’n bendelid nie. Die getuie sê die leier van die Gupta-bende, waarvan hy lid is, het Baart­man gevra om die gun te dra omdat hy (die staatsgetuie) mank is. Volgens die getuie het hy toilet toe gehardloop, waar hy vir Gysie gekry het. Gysie het gewys hy (Gysie) is skrams in die linkersy gewond. Die getuie is nie in die voorval gewond nie. Toe hulle by die toilet uitkom, is hulle reguit na waar Baartman gelê het. Die getuie het die hof vertel hy het Baartman met albei hande geskud, maar hy was leweloos. Gysie het Baartman se naam oor en oor geroep, maar daar was geen respons nie, het hy getuig. Volgens die getuie het die tavern-eienaar hulle toe versoek om uit te gaan omdat hy die polisie wou bel. Op pad uit het hulle nóg skote laer­ af in die straat gehoor afgaan. Daarna het hulle teruggehardloop en weer by die tavern ingegaan. Hulle het ná die skietery by ’n vriend van hulle, ene Sinethemba, gaan slaapplek soek. Die getuie sê hy het Gysie en Sinethemba gevra om Baartman se selfoon en ketting te gaan haal. Hulle het teruggekom met die ketting, maar kon nie die selfoon kry nie. Hulle het toe by Sinethemba oornag. Die getuie het bygevoeg hulle het die volgende dag na Baartman se familie gegaan om te vertel wat gebeur het, maar sy pa het klaar die nuus gekry. Die vrou van die leier van die Gupta-bende het die Maandag die polisie gebel om die saak aan te meld. Die getuie sê hy en Gysie het by die leier se huis gewag totdat die cops opgedaag het. Die getuie het voorts getuig hy glo die rede vir die skietery is dat die onderskeie bendes nie met mekaar oor die weg kom nie. “Ons skiet normaalweg op mekaar,” het hy getuig. Die saak dien voor regter Jannie Eksteen.