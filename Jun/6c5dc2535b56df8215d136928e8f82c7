DIE Ashwin Willemse-saga gaan voort. Episode 1: Willemse stap tydens ’n regstreekse uitsending uit die SuperSport-ateljee. Episode 2: SuperSport skors Willemse en sy medeaanbieders Naas Botha en Nick Mallet terwyl adv. Vincent Maleka die saak ondersoek. Episode 3: SuperSport maak die bevindinge van die ondersoek bekend. Willemse stel nie sy kant van die saak nie. Volgens hom verhoed sy kontrak met SuperSport hom om te praat. En nou die volgende episode: Willemse wil sy saak na die gelykheidshof vat omdat die eerste ondersoek ’n “vrugtelose oefening” was. Volgens Maleka was geen rassisme betrokke nie. Hoe kan dit wees? Willemse het dan na Mallett en Botha verwys as apartheidspelers wat in ’n tyd van segregation gespeel het. Apartheid is net ’n ander woord vir rassehaat. Rassisme was die grondslag van apartheid. Dit het wit mense van die res van die land geskei. Die onmenslikste wette is vir dié doel ingestel. Die meerderheid van Suid-Afrika se inwoners ly vandag nog as gevolg van apartheid. Die feit dat Botha en Mallett gedurende apartheid rugby gespeel het, maak nie noodwendig van hulle rassiste nie, net soos baie ander wit mense in die land nie rassiste is nie. Dié twee word daagliks geslag deur mense wat nie weet wat rêrig gebeur het nie. Daarom moet Willemse sy hart skoonmaak en ophou skuil agter ’n kontrak wat hy waarskynlik klaar verbreek het toe hy daai dag uitgestap het. Die hele land wil weet wat agter ons TV-skerms aangaan terwyl die aanbieders week ná week voor die kameras sit en vir miljoene kykers smile. Willemse het natuurlik die reg om te swyg en vir sy dag in die hof te wag, maar dit sal beter wees as hy nou sê wat tot sy aksies gelei het. Nóú is die tyd om brave te wees, net soos toe hy uit die ateljee gestap het.