’N GROEP mans het na ’n JCY-bendelid se huis gegaan om hom te konfronteer omdat hy glo drugs verkoop. Dis toe dat iets verkeerd geloop het en Daniello Swartz deur ongeveer nege mans doodgeskop is. Vier mense het reeds in die Blue Downs-hof verskyn op aanklag van moord op Swartz. Die 36-jarige Swartz van Forest Heights, Eersterivier, is die aand van 17 Maart by sy huis aangeval. Hy is die volgende aand dood nadat hy breindood verklaar is. Zaylin Phillips is een van die hoofverdagtes. Hy het Woensdag in die hof in Blue Downs verskyn. Maar Phillips se vrou, Ernestine, sê haar man is lankal nie meer betrokke by gangsters nie. Almal was lid van die JCY’s. “Hy het jare terug ophou smokkel. Ek het destyds gesê ‘kry vir jou ’n regte werk, ons het kinders’. Hy het sy lewe verander. “Zaylin het gehoor Daniello smokkel nog en het hom daaroor gaan sien. Hy is uitgetrek en drugs is op hom gekry. Presies wat daarna gebeur het, weet ek nie.” Swartz was die aand heeltemal kaal nadat hy aangerand is. Dié familie sê Swartz se huis is ’n bekende drughuis in die buurt. Zaylin se swaer, Gareth Madeley, is ’n paar maande terug doodgeskiet en die beskuldigde, Angelo Beukes, het ook reeds op aanklag van moord verskyn. Madeley se ma, Grace, is Zaylin se skoonma. Sy sê sy het net so baie vrae oor hoekom haar seun vermoor is. Sy sê Daniello en haar seun was ook goed bevriend. “My seun was ook in Daniello­ se huis waar drugs gebruik is, maar die mense kan nie sê Daniello se huis is ’n drug-huis nie.” “Ek het gereeld met Gareth gepraat om die drugs te los.” Madeley sê hulle moet almal opstaan teen die drug-huise. Daniello se ma sê drugs is lank terug daar verkoop en Daniello was ook in die tronk, maar hy het sy lewe verander. “Hy het nie meer drugs gebruik nie en waarom was hy kaal nadat hy aangerand is?” Drie mans verskyn op 19 Junie in verband met die moord op Swartz en Phillips verskyn weer op 3 Julie in die hof.