DIE DA-koukus in die Stad Kaapstad se raad het gister letterlik en figuurlik­ hul rug op die Kaapse burgemeester, Patricia de Lille, gedraai. Die raad het gestem om al haar uitvoerende magte na die mayco te delegeer. Dit wil sê sy kan nie meer uit haar eie besluite neem sonder die mayco se toestemming nie. De Lille se magte is nou net seremonieel, maar sy het belowe om die aangeleentheid na die hof te neem. De Lille het voor die stemming gesê: “Ek moet raadslede daaraan herinner dat dienslewering nie by die howe plaasvind nie. Dit vind op strate plaas. “Soos ek vroeër gesê het, ek reserve my regte en ek sien julle in die hof.” Sommige DA-raadslede het hul rug op De Lille gedraai toe sy haar toespraak in die volle raadsvergadering gelewer het. Die ANC-leier, Xolani Sotashe, het die speaker, Dirk Smit, gevra om in te gryp. Smit het egter besluit die omdraaiery is nie ontwrigting nie en dat De Lille met haar toespraak mag voortgaan. Sotashe en Smit het weer later gebots nadat Smit Sotashe­ se mikrofoon afgesit het terwyl hy nog besig was om ’n vraag aan De Lille te stel. Sotashe het toe van sy sitplek opgestaan, tot by die podium geloop en op Smit gegil: “Moenie jou magte misbruik nie!” Die onderburgemeester, Ian Nielson, wat die mosie gebring het om De Lille se magte van haar te stroop, sê die redes daarvoor is “obvious”. Nielson sê: “Ons het ’n mayor wat nie die support van die meerderheid in die party het nie.” Die EFF-raadslid Andrew Arnolds sê: “Dis duidelik die DA gebruik dié raad as sy kangaroo court. “Dít is ongrondwetlik en die mayor moet dit in die hof uitdaag.” Volgens De Lille gaan die besluit om haar magte weg te vat, ’n negatiewe uitwerking op dienslewering hê.