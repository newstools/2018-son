DIE lyk of Cristiano Ronaldo die Wêreld­beker-sokkertoernooi (WB) in Rusland besit. Dié ster-speler, wat aller­weë beskou word as die wêreld se beste, het Portugal gister in Moskou weer begeester tot ’n oorwinning van 1-0 oor Marokko. Dis Portugal se eerste oorwinning in dié skouspel nadat hy in sy eerste wedstryd gelykop (3-3) gespeel het teen Spanje. Ronaldo het ál drie doele aangeteken. Danksy dié vroeë kopskoot in die vierde minuut­ is Ronaldo se vier doele nou die meeste tot dusver in die WB. Beter Hoewel Ronaldo weer ’n doel aangeteken het en soos gewoonlik ’n wesen­like bedreiging was, is dit eintlik Marokko wat beter gespeel het. Die span van Noord-Afrika het die meeste balbesit geniet en ook meer geleenthede geskep om ’n doel aan te teken. Veral sy ster-spelers soos Medhi Benatia (Juventus) en Younès Belhanda (Galatasaray) het albei gulde geleenthede laat verby gaan. Hoe dit ook al sy, Marokko kan nie meer kwali­fiseer vir die volgende ronde nie. Die een wedstryd wat hy nog oor het, is boonop teen die giftige Spanje. Portugal se plek in die volgende ronde is ook nog nie heeltemal ver­seker nie.