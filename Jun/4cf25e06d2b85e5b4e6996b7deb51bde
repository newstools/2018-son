DIE Suid-Afrikaanse tennisspeler Kevin Anderson sê sy teenstander vandag op die Franse Ope Toernooi, Diego Schwartzman, se kort postuur moenie as ’n swakpunt beskou word nie. Anderson, die wêreld se sewende beste speler en wat 2,02 m in sy sokkies staan, sal omtrent soos ’n langeraat bo sy teenstander uittroon wanneer hulle mekaar in die vierde ronde pak. Schwartzman is net 1,7 m lank en mik die eerste keer na die kwarteindronde. Op papier is Anderson die logiese wenner. Anderson, wat verlede jaar die eerste Suid-Afrikaanse man geword het wat die eindstryd van die Amerikaanse Ope in 52 jaar kon haal waar hy teen Rafael Nadal verloor het, spog met ’n rekord van 2-0 teen Schwartz­man. Kishoue Een van dié oorwinnings het in 2016 in Nice op klei gekom. Op vanjaar se Franse Ope het Anderson 57 kishoue geslaan, terwyl daar net twee keer op sy afslane deurgebreek is. Daarenteen kon Schwartzman nog net nege kishoue slaan. Die Argentyn het egter al drie rondes in skoon stelle gewen, terwyl Anderson vier nodig gehad het om met Pablo Cuevas en Mischa Zverev af te reken. Anderson stem nie saam met diegene wat sê ’n lang speler het ’n besliste voordeel nie. “Wat Schwartzman so goed maak, is dat hy een van die beste spelers is om ’n bal terug te slaan. “Hy is ook een van die beweeglikste spelers en een van die beste vegters in die sport. Hy slaan die bal ook baie goed terug vanaf die afslaanlyn.” Schwartzman se landgenoot Gaston Gaudio was in 2004 op 1,75 m die laaste speler onder 6 voet (1.83 m) wat ’n Grand Slam by die Franse Ope kon wen. Anderson sê Schwartzman moenie onderskat word nie. Anderson het rede om versigtig te wees omdat die 25-jarige Argentyn die kwarteindronde van die Amerikaanse Ope gehaal het, asook die laaste 16 by die Australiese Ope in Januarie. – BBC