’N ART. 204-getuie in die saak waarin Wendell Petersen en vier medebeskuldigdes van onder meer moord aangekla word, het bevestig dat hy ingestem het om ’n staatsgetuie te word omdat hy gedink het Petersen gaan alles in verband met die saak hanteer. Hy het verduidelik die rede daarvoor was dat sake waaroor Petersen gearresteer is, nooit tot by die verhoorstadium gevorder het nie omdat getuies verklarings afgelê het of vermoor is. Volgens sy getuienis wou hy aan die begin van Mei nie meer in die verhoor getuig nie omdat ’n Duitser wat saam met hom in die aanhoudingselle by die Humewood-polisiekantoor was, vir hom ’n boodskap van Petersen gebring het. Die Duitser was ook by die hooggeregshof vir sy eie verhoor. Die boodskap was dat die getuie nie meer in die saak moet getuig nie. Skryf As hy sou getuig, moet hy sê hy kan niks van daardie dag onthou nie. Die Duitser het ook gesê dat hy, die staatsgetuie, ’n brief aan Petersen, wat in Kirkwood in aanhouding was, moet skryf en ’n kontaknommer moet insluit. Die getuie het vir Petersen ’n brief geskryf dat hy nie meer gaan getuig nie en het dit aan die Duitser gegee. Die rede waarom hy die brief gestuur het, was omdat hy weet watter soort mens Petersen is en dat hy enige iets sal doen om hom seer te maak. Hy (die getuie) het ’n kontaknommer van buitelanders wat ook in aanhouding was, ingesluit. Robin Taylor, ’n medebeskuldigde, het die staatsgetuie by die betrokke nommer gebel en hom ingelig dat Petersen bly is oor die besluit, dat hulle hom vergewe en dat hulle dit wat hy gedoen het, as ’n mistake beskou.