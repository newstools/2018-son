DIE twee bonuspunte wat die Boland-Kavaliers Vrydag in die SuperSport Challenge-wedstryd opgestapel het, kan nog by die SWD-Arende kom spook. Die Arende het dié belang­rike derby nou wel met 31-27 gewen, maar die Bolanders het met smiles oor die bonuspunte teruggekeer na Wellington. Soos sake nou staan – voor die laaste ronde van streekwedstryde – is die Arende met 24 punte tweede op die Suidelike streek se puntelys. Die Bolanders is met 21 punte in die derde plek. Hoewel die Arende se breier­, Rynhardt van As, vol lof is vir sy span se uithaler-vertoning teen die Kavaliers op Outeniquapark, kon hy sy teleurstelling nie verberg nie. Van As sê: “Ons moet nou minstens twee punte teen die WP insamel, maar dit ontsê my span nie van ’n uitstekende vertoning nie. Oorskadu “Hulle het ’n baie goeie vertoning gelewer. Ek dink ons bal-in-hand-benadering was deurslaggewend.” Die tuisspan het die Bolanders in die skrums oorskadu en vier pragdrieë gedruk. Die Arende se lostrio, Wayne­ Wilschut, Nicolaas Immelman en Davon Rauben­heimer, was rotsvas op die verdediging en het die los spel oorheers. SWD sal egter baie moet skaaf aan hul lynstane voor die wedstryd teen die WP. Die besoekers se slot Marlyn Williams het voortgebou op sy goeie vertoning teen die WP die vorige naweek. SWD – Drieë: Alshaun Bock, Adri Jacobs, Tyler Fisher, Leighton Eksteen; doelskoppe: Eksteen (4); strafskop: Eksteen. Boland – Drieë: Charles Mayeza, Sergio Torrens, Clint Theron, Kenan Cronjé; doelskoppe: Elgar Watts (2); strafdoel: Watts.