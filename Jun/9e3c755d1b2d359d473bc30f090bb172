DIE Oos-Kaap wil hê producers moet hul movies, dokkies en series hier in die provinsie kom skiet. Dié beroep is die afgelope week deur die Oos-Kaapse ontwikkelingskorporasie en die Oos-Kaapse provinsiale raad vir kuns en kultuur gedoen. ’n Paneel gaan die voorstelle kies wat bystand van die provinsie sal kry. Dié paneel sal bestaan uit onder andere beamptes van die departement van ekonomiese ontwikkeling, omgewingsake en toerisme en die departement van sport, rekreasie, kuns en kultuur. Die nasionale film-en­video-stigting sal ook die ontwikkelingskorporasie en provinsiale raad help om gepaste kandidate te kies. “Om te kwalifiseer vir ondersteuning moet die voorgestelde projekte in die Oos-Kaap verfilm word en 70% van die totale produksiekoste moet in die provinsie bestee word,” lui die verklaring hieroor. Aansoekers moet ook ’n script outline inhandig wat gereed is vir produksie en dit moet relevant wees vir Suid-Afrikaanse en veral Oos-Kaapse gehore. Dié wat ’n dokkie wil doen, moet ’n navorsingsverslag en outline inhandig. Thabo Shenxane van die ontwikkelingskorporasie sê die Oos-Kaap is ’n aantreklike plek vir verfilming, maar dit word tans sonder amptelike betrokkenheid van die provinsie gedoen. Aansoeke sluit 2 Julie.