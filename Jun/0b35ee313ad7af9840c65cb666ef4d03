JARE lank het sy vir hulle geslaaf, maar toe sy laat terugkeer van verlof, is sy gefire. Magrieta Joseph (51) van Robertson het in 2013 in die Kaap werk kom soek nadat haar man afgesterf het en sy vir drie kinders moes sorg. “ ’n Vriendin het vir my werk gekry as ’n char. “Ek was soos ’n slaaf en het dag en nag gewerk om drie huise skoon te maak. “Ek was maar tevrede, want werk is skaars. My baas is verlam en ek moes vir haar ook sorg. Ek het nooit holiday gekry nie. Toe ek vroeër vanjaar afvat, is ek weggejaag. “Ek is nou drie maande sonder werk. My baas het nooit un­employment afgetrek nie. Ek was by die CCMA en die departement van arbeid. Hulle het my baas gedwing om unemployment te betaal.” Noor Abdullah sê Margrieta het te lank weggebly. “Sy het weggeloop. Dis nie ons skuld dat sy sonder werk sit nie. “Ons was regverdig. Ons het haar leave gegee, maar sy het ’n dag te lank weggebly.” Die departement sê hy beskou die saak as afgehandel nadat die werkgewer die nodige gedoen het rakende geld vir werkloosheidsversekering.