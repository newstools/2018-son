TWEE polisieperde is Saterdag deur ’n ongewone verdagte aangeval in Sherwood. Kol. Priscilla Naidu, ’n polisiewoordvoerder, sê dié perde, Donder en Lorika, asook twee ander polisieperde, het die Sherwood-gebied met hul polisieruiters gepatrolleer toe hulle skielik deur ’n swart pit bull-hond aangeval is. “Daar word beweer dat die Baaise berede eenheid om 13:20 op die hoek van Kraai- en Caledonstraat gepatrolleer het toe ’n pit bull van nêrens gekom en die perde verras het. “Die pit bull het hoog tot by die perde se sterte gespring en twee van die perde aan die agterkant gebyt. “Een van die ruiters is van sy perd af gegooi toe die perd op die verrassingsaanval gereageer het.” Albei perde het verskeie steke by ’n veearts in Westering gekry. Opgespoor Die ruiter is hospitaal toe geneem vir behandeling. “Die eienaar van die hond is opgespoor en die polisie is ingelig dat die hond uit die tuin ontsnap en sedertdien nie teruggekeer het nie. “Die eienaar woon in Mitfordstraat. “ ’n Saak van opsetlike saakbeskadiging en dié van ’n kwaai hond wat los rondloop, is by die Kabegapark-polisie geopen. “Die perde is behandel, verdoof en terug in hul stalle,” het Naidu gesê.