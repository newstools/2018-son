GESKIEDENIS! Dít is wat in Suid-Afrika se polsende toetsoorwinning met 42-39 oor Engeland gisteraand op Ellispark in Johannesburg gemaak is. Siya Kolisi, die eerste swart kaptein in die geskiedenis van SA rugby, het sy span in sy eerste toets in beheer na ’n ongelooflike oorwinning gelei. Die rustydtelling was 29-27 in die Bokke se guns. Albei spanne het vyf skitterdrieë gedruk. Die Bokke het die toets op die slegste manier afgeskop toe Engeland hul verdediging absoluut aan flarde geskeur het. Eddie Jones (afrigter) se manne het baie gevaarlik op die aanval gelyk. Ná 20 minute was die Rose al met 24-3 voor. Die Springbok-fans moes sekerlik met hul hande in hul hare gesit het, want dit het gelyk asof die Bokke ’n lelike drag slae op die lyf gaan loop. Die tuisspan se verdedigingstelsel het aanvanklik veral in die wye kanale gelol. Engeland kon sedert die jaar 2000 nog nie ’n toets in Suid-Afrika wen nie dit het gelyk asof hulle behoorlik amok gaan maak. Wat ook al Kolisi hierna vir sy manne gesê het, dit het beslis die toets se gang heeltemal omgedraai. Rassie Erasmus (afrigter) se span het met ’n ongelooflike terugvegpoging vorendag gekom. Die voorspelers soos Duane Vermeulen, Kolisi en die debutant RG Snyman, het die grondslag gelê. Faf de Klerk, die ratse blondekop-skrumskakel, het voortreflik gespeel. Sy blitsige diens agter die oond het agterspelers soos sy skakelmaat, Handré Pollard, die kans gegee om die spel te dikteer. Dit was veral die twee nuwelinge op die vleuels, S’bu Nkosi en Aphiwe Dyantyi, wat beïndruk het. Nkosi het twee skitterdrieë gedruk en Dyantyi een in hul toetsdebuut. Vir Engeland het Owen Farrell (kaptein) en die slot Maro Itoje uitstekende spel gelewer. Suid-Afrika loop nou 1-0 voor in die reeks van drie toetse. Die tweede toets word volgende week in Bloemfontein gespeel, voordat die laaste een ’n week later op Nuweland in Kaapstad plaasvind. Puntemakers: SUID-AFRIKA – drieë: Faf de Klerk, Sibusiso Nkosi (2), Willie le Roux, Aphiwe Dyantyi; doelskoppe: Handré Pollard (4); strafdoele: Pollard (3). ENGELAND – drieë: Mike Brown, Elliot Daly, Owen Farrell, Maro Itoje, Jonny May; doelskoppe: Owen Farrell (4); doelskoppe: Elliot Daly (2).