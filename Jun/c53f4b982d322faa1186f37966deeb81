DIT was gister in Brisbane soet vir die Wallabies, maar suur vir Israel Folau. Die soet was die Wallabies se oorwinning met 18-9 oor Ierland nadat hulle in die rustyd met 8-6 voor was. Folau se suur was sy eerste drie nóg teen Ierland in die 60ste minuut, maar die skeidsregter, Marius van der Westhuizen, het die drie gekanselleer nadat die TV-skeidsregter hom daarop gewys het dat die Wallaby-slot Adam Coleman ’n teenstander sonder die bal onderstebo geloop het. Ierland bly dus nog die enigste toetsland teen wie Folau gespeel het teen wie hy nog nie ’n drie kon druk nie. Die Wallabies het die sege verdien omdat hulle twee drieë teen geen gedruk het, maar dit was ’n wedstryd wat die Iere net sowel kon gewen het. Spog CJ Stander, wat gister die nr. 8-trui gedra het, was ’n monster op die aanval en is op ’n keer op die doellyn gestuit. Hy kon net nie afwaartse druk op die bal plaas nie. Die Wallabies, die wêreld se vierde beste span, kan nou daarmee spog dat hulle die wêreld se naasbeste span geklop het, maar twee rillertoetse lê nog in Melbourne en Sydney voor. Die Aussies kan seker wees dat Joe Schmidt se Iere met mening sal terugslaan. Puntemakers: WALLABIES – drieë: Bernard Foley, David Pocock; doelskop: Foley; strafdoele: Foley (2). IERLAND – strafdoele: Joey Car­bery (3).