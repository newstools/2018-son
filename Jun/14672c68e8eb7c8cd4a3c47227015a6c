DAAR was gister ’n shutdown by talle kantore van die South African Social Security­ Agency (Sassa) in die Wes-Kaap. Dit het daartoe gelei dat talle begunstigdes en nuwe aansoekers by die toegekapte deure moes omdraai. Lede van die Public Servants­ Association (PSA) is tans besig om te staak vir beter salarisse. Die Wes-Kaapse PSA-sekretaris, Koos Kruger, sê takke­ in Athlone, Bellville, Wynberg, Khayelitsha, Guguletu­, Mitchells Plain, George en die Paarl is die ergste geraak. Kruger sê die werknemers voel hulle word “soos gemors behandel”. “Die werkgewer wil nie direk met ons oor salarisverhogings onderhandel nie. “Dis een van die redes waarom die werkers só kwaad is,” sê hy. “Dis blatante disrespek. “Ons is in ’n soortgelyke situasie as Eskom waar die regering nie ’n verhoging na die tafel wil bring nie.” Volgens hom onderhandel die regering met verteenwoordigers van die departement van maatskaplike ontwikkeling. Hy meen: “Sassa lewer ’n unieke diens aan die gemeenskap. “Dis ’n bewys van disrespek­ dat daar nie met ons direk onderhandel word nie.” Volgens Kruger sal die staking voortduur totdat hul eise nagekom is.