DIE vrese van inwoners in Leiden, Delft, is bewaarheid toe die lyk van ’n jong man Maandag in die Sout­rivier-lykhuis opgespoor is. Son het op 30 Mei berig oor hoe die 31-jarige Ashley Smith helder oordag naby sy huis deur ’n bende in ’n taxi ontvoer is. Die inwoners het Son toe vertel van die vrees wat dié bende inboesem. Hulle het bygevoeg dat hulle nie verwag om Smith weer lewend te sien nie. Smith se suster Rhoda (45) sê hulle moes twee keer polisiekantoor toe gaan voordat ’n saak van ontvoering geopen is. Hulle het intussen na Ashley begin soek. Hul soektog het hulle uiteindelik Maandag na die lykhuis in Sout­rivier gelei, waar hulle op die liggaam afgekom het. “By die lykhuis het hulle ons ingelig die lyk is al op 20 Mei in ’n oop stuk veld langs die N2 naby Nyanga gevind,” vertel Rhoda. “Sy gesig en kop was vol steekwonde. “Dit was nie ’n mooi gesig om te aanskou nie. Vir sy vrou, Nicole, was dit swaar.” Die gemeenskap sê hulle wonder nou wie volgende gaan wees. Mense praat onderlangs omdat hulle weet wie die gangsters is, maar hulle wil nie polisie toe gaan nie omdat niks gebeur nie en hulle dan maklik geteiken kan word.