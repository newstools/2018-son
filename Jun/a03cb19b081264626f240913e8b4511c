IN DIE beste belange van die Bokke is dit noodsaaklik dat die land se beste spelers ’n blaaskans kry. Dít is die mening van Breyton Paulse, die voormalige Springbok-vleuel. Son het gister met Paulse, wat Suid-Afrika in 64 toetse verteenwoordig het, gepraat. Hy sê as Rassie Erasmus, die Springbok-breier, nie daadwerklik optree nie, sal van sy voorste spelers­ uitbrand en nie presteer wanneer dit regtig saak maak nie. Paulse sê: “Sekere spelers wat uitgeput en moeg voorkom, gaan vorentoe beslis baie deeglik bestuur móét word. “Die spelers­ is nie masjiene nie. “Hoewel baie van hulle baie goeie spel lewer, gaan hulle inmekaar sak as hulle voortaan nie reg bestuur word nie.” Paulse meen Erasmus sal met die Superrugby-afrigters moet praat en hulle aanraai om die spelers te bestuur. Dis omdat die volgende paar maande voor die Kampioenskapsreeks baie belangrik gaan wees. Gebeur Hy sê: “Ek glo Rassie moet sy voet neersit. Hy moet spelers­ uitsonder en daarop aandring dat hulle nie ál die wedstryde moet speel nie. “Ek besef die kommersiële aspek van rugby, maar as dit nie gebeur nie, gaan die Bokke daaronder ly. “Party ouens het by­voorbeeld elke minuut vanjaar gespeel. Hulle moet minstens ’n week blaaskans van alle spel gebied word. “Dalk by hul families waar hulle nie rugby dink of praat nie. ’n Mens soek vars ouens vir die Wêreldbeker volgende jaar.” Paulse meen dit maak nie sin dat spelers nou vir dié Superrugby franchises speel wat nie meer die uitspeel­rondes sal haal nie. Hy stel voor: “Daar moet gekyk word waarom Nieu-Seeland dit regkry. Spelers soos Dan Carter Richie McCaw, Ben Smith en Israel Dagg is sabbaticals gebied. “Hulle moet die idee aanvaar en onder andere manne soos Beast Mtawarira, Siya Kolisi en Franco Mostert laat rus.”