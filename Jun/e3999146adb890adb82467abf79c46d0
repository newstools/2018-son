DIE minister van polisie, Bheki Cele, was goed kwaad nadat lorriedrywers paaie onlangs versper het. Dit volg nadat 62 drywers vandeesweek op die N3 by die Vanreenenspas in KwaZulu-Natal aangekeer is. Die nasionale pad is Donderdagoggend heropen nadat geregsdienaars mense ge­arresteer en 51 trokke geskut het. Terwyl die vragmotors die pad Woensdag versper het, het die verkeer kilometers ver opgehoop. “Die polisie gaan baie streng optree om reg en orde te handhaaf,” het die minister gesê. “Hierdie barbaarse gedrag sal nie geduld word nie.” – News24