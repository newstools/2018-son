NET 945 uit die 5 421 skole in die Oos-Kaap het toegang tot inligtings- en kommunikasietegnologie (IKT). Edmund van Vuuren, DA-skaduminister vir onderwys in die Oos-Kaap, sê luidens die antwoord wat hy gekry het van Mandla Makupula, LUR vir onderwys, is net 17% van die Oos-Kaapse skole aan die internet gekonnekteer. “Een van die maniere om die strukturele armoede te oorkom wat die Oos-Kaapse onderwysstelsel aan die leerders in die provinsie afgesmeer het, is deur ’n enorme internetverwante onderrigprogram te skep om die mislukkings van die huidige onderwysstelsel te ontduik,” sê Van Vuuren. “In ’n mosie wat op 11 Oktober 2017 en 15 Maart 2018 voor die wetgewer gedien het, het ek na die behoefte aan toegang tot die internet vir skole in die Oos-Kaap verwys. “Weens die buitensporige hoë datakoste in Suid-Afrika word die meeste jong skoolgaande Suid-Afrikaners sonder internettoegang gelaat. “Miljoene kinders en jong mense wat in landelike gebiede in die Oos-Kaap woon, het geen toegang tot goed onderhoude biblioteke en hulpbronsentrums nie. Dit sluit biblioteke by skole in. “In 2016 het die Verenigde Nasies internettoegang tot ’n basiese mensereg verklaar. “Internettoegang beteken toegang tot inligting, opvoeding en werk. “Die internet moet vir alle jong Suid-Afrikaners toeganklik wees vir opvoedkundige en werksoek-doeleindes,” sê Van Vuuren. Hy meen alle skole in die provinsie moet WiFi vir die leerders hê, veral in die landelike gebiede waar leerders nie toegang tot biblio­teke het nie. Dié toegang is vir die DA net so belangrik ten opsigte van die ontwikkeling van onderwysers in die skool­bestuur. Die IKT kan gebruik word as ’n platform vir die professionele ontwikkeling van onderwysers. Aanlyn ondersteuning met die kurrikulum se bykomende materiaal en tools vir onderwysersopleiding kan hierdeur gefasiliteer word. Van Vuuren voeg by aanlyn platforms sal aan die onderwysers ’n ruimte verskaf vir interaksie en die uitruil van inligting met ander onderwysers. In die Wes-Kaap was 1 236 uit 1 450 geteikende skole aan die einde van die finan­siële jaar 2017/’18 via die eLearning-program verbind.