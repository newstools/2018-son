DIESELFDE dag toe die kleine Stacey “Jamie” Adams (6) ter ruste gelê is, het haar vermeende moordenaar die moordtoneel gaan uitwys. Christopher “Boetie” Brown (25) is die Dinsdagoggend vir die moord ge­arresteer. Hy’t toe ’n bekentenis aan die polisie afgelê. Dieselfde middag was hy terug op die toneel om sekere uitwysings te doen. Die lyk van Stacey, ’n gr. 1-leerdertjie, is Sondagmiddag oorkant haar huis op die jaart waar Brown woon, in ’n vlak graf gevind. Sy’t die vorige dag vermis geraak. Haar lyk is naak in ’n blou vullissak gevind. Son het gister berig hoe die moord hom gedurende Saterdagmiddag en -nag afgespeel het. ’n Ingeligte vertel aan Son Brown het op die dag van Stacey se janaza-gebed die toneel uitgewys. Intussen vertel inwoners dat Boetie se jaart en huis eintlik as ’n lekkerhuis gebruik is. Gemeenskapslede het Son vertel daardie huis was jare lank ’n probleemhuis. Hulle het omtrent hul woede oor die huis met Son gedeel en sê hulle sukkel al lank om die probleem op te los. ’n Inwoner wat net as Mopies bekend is, het Son vertel die huis word vir drugs, seks en vreemde aktiwiteite gebruik. Mopies verduidelik: “Almal ken van daai huis. Die jongens gaan daar om te drug en die meisies om te seks. “Daar was ook ’n tyd dat my neef na my toe gekom en gesê het dat hy amper in daai huis verkrag is.” Nog ’n inwoner wat verkies om anoniem te bly, sê hy was op pad om Saterdagaand ’n hit by die huis te vat toe hy weggejaag word. “Almal gaan drug gewoonlik daar. Maar dié keer is ek weggewys. “Boetie was nog besig om die gat te grawe. As ek net geweet het vir wat, sou ek hom gestop het ...” Woedende inwoners het Sondagmiddag die hoofhuis uitgebrand en Dinsdagaand is Brown se wendhyhuis totaal vernietig.