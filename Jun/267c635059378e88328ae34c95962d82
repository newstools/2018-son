DIE jare lange mededinging tussen Suid-Afrika en Wallis word môre opnuut in die kollig geplaas. Dít wanneer dié twee rugbyreuse mekaar (23:00 SA tyd) in ’n toets in Washington DC aandurf. Dié twee lande het mekaar die eerste keer op 1 Desember 1906 in Swansea aangedurf. Suid-Afrika het dié toets met 11-3 gewen. Sedertdien het dié twee spanne mekaar reeds 33 keer in hul geskiedenis die stryd aangesê. Die Springbokke was 28 keer aan die wenkant, terwyl die Rooi Drake die Bokke 4 keer geklop het. Daar was een gelykop stryd. Wat dié statistiek so interessant maak, is dat die Bokke hul laaste twee toetse teen Wallis in Cardiff verloor het. Allister Coetzee se Bokke het in Desember laas jaar met 22-24 teen Justin Gatland (afrigter) se span hul rieme styf geloop. Die Bokke het ook die vorige jaar in November met 13-27 die onderspit gedelf. Rassie Erasmus sal ongetwyfeld sy veldtog as die nuwe Bok-breier op ’n wennoot wil afskop. Erasmus het egter ’n Springbok B-span vir môre se kragmeting gekies. Die span, wat deur die slot Pieter-Steph du Toit­ gelei gaan word, sluit 13 nuwe spelers in. Altesaam 7 spelers gaan hul toetsbuiging in die beginspan maak, terwyl 6 in die groep van 23 spelers hul debuut van die plaasvervangerbank kan maak. Die enigste spelers in die Bokke se agterlyn wat toetservaring het, is die heelagter Curwin Bosch, die buitesenter Jesse Kriel en die losskakel Elton Jantjies. Voorlangs is Du Toit, Dan du Preez, Oupa Mohojé, Wilco­ Louw en Chiliboy Ralepelle die enigste spelers met toetservaring. Gatland het ook besluit om ’n verswakte span vir dié toets te kies. Daar is net twee spelers in sy groep wat vir die Britse en Ierse Leeus gespeel het. Staatmakers soos Toby Faletau, Leigh Halfpenny, Liam Williams, Dan Biggar, Justin Tipuric, Rhys Webb, Jonathan Davies, Ken Owens en Alun Wyn Jones sal nie in aksie wees nie. Die span sal deur twee mede-kapteins, die slot Cory Hill en die losvoorspeler Ellis Jenkins, aangevoer word. Dié toets sal deur Gatland en Erasmus gebruik word om hul diepte vir die opkomende toetsreekse op die proef te stel. Wallis gaan Argentinië hierna in twee toetse in Suid-Amerika aandurf, terwyl die Bokke Engeland in ’n reeks van drie toetse pak. Die nuwelinge aan albei kante sal alles in die stryd werp om hul afrigters te beïndruk. ’n Interessante stryd word dus verwag.