GEORGE. – Twee katte is die gemeenskap se helde oor dié troeteldiere ’n vrou gered het van ’n giftige slang. Beauty Benjamin (36) het gaan water haal by die gemeenskaplike kraan toe sy sien hoe ’n slang by haar voordeur inseil. Benjamin sê: “Dis ’n bruinerige slang. Ek dink dis ’n pofadder. Toe verdwyn hy in my shack in.” Dit het haar erg paniekbevange gemaak. Benjamin is toe na haar bure – natuurlik ook skrikkerig – vir hulp. Hulle stel toe voor om die katte in die shack te sit. Dit was nie lank nie toe hoor Benjamin en die ewe bevreesde bure ’n helse fight in haar shack tussen die katte en die slang. Benjamin sê: “Jy sal nie glo nie! Die volgende oomblik toe seil daai slang uit my huis asof hy vlug. “So, die katte het daai fight gewen.” Die voorval het egter die enkelma se vrese vir ál die ongediertes vergroot. Dennis Spiers, ’n buurman, vertel: “Ons shacks is almal hier in die bosse gebou. “Ek het al op skerpioene afgekom, en spinnekoppe.” Laas jaar is ’n driejarige dogtertjie in die plakkerskamp dood nadat ’n slang haar gepik het. Die gemeenskap meen, asof hulle nie genoeg moet deal met misdadigers nie, mens moet óók skrikkerig wees vir die adders wat seil en kruip. Timmy van Zyl, slangkenner van die omgewing, sê slange kom gereeld in die gebied voor omdat daar baie rotte is.