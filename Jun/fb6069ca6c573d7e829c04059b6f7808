’N MOERSE boom in iemand se jaart gee die bure net moeilikheid. Nou sit inwoners van Oosthuizenstraat in Arcadia in die Baaise noordelike gebiede met water in hul erwe, nadat ’n waterpyp – vermoedelik deur die groot boom – beskadig is. Dit is ’n probleem vir ten minste drie huishoudings in dié straat omdat die water van onder hul huise af opstoot en skade aanrig. Boonop bly daar kinders en oumense in die huise en hulle is gereeld siek as gevolg van die klammigheid en koue. Sophie Stone van Oosthuizenstraat 9 sê dis nou al jare lank ’n probleem, maar onlangs het dit erger geraak. “Ek’t Saterdag heeldag water opgeskep hier voor my huis. Alles is heeltyd papnat en ’n mens kan sien die water loop onderdeur die huis.” Haar dogter, Melonie , wat ook by haar woon, het ’n nieraandoening en moet kort-kort hospitaal toe gaan daarvoor. “Die kinders help om die water met die besem weg te vee. My baby-kind het nou die dag gekla dat sy lyf seer is. Ek is bang hy raak siek.” Sy sê voorts hulle het die raadslid van wyk 34, Johnny Arends, verwittig van die situasie. Arends het glo ’n paar weke gelede kom foto’s neem. Hul huis het ’n groot bars in die muur en hulle vermoed dis waterskade. Voor in hul erf is daar ’n sloot waar hulle ’n muur sou bou. Dié sloot is vol water en inwoners kom skep glo gereeld water uit die sloot om hul tuine nat te maak. Die erf van Shamonay Boucher van Oosthuizenstraat 13 word ook deur die water geraak. “Ons het eers gedink dis reënwater, maar toe dit ophou, het dit net nie droog geword nie. Dit loop voor en agter ons yard in. “My twee kinders, wat 8 en 13 jaar oud is, raak gereeld siek en het probleme met hul bors.” Willie Conradie van Oosthuizenstraat 11 sê ook dis ondraaglik om so in die nattigheid te lewe. “In die aand moet jy maar vroeg in die bed klim, want dit raak baie koud.” Eva Stuurman (61), die vrou in wie se yard die boom staan, sê sy is ook al raadop. “My pa het daai boom in die 1970’s geplant en ons woon langer as 46 jaar hier. “Soos die boom groter geword het, het ons dit probeer snoei en afkap. “Maar hoe meer ons gesny het, hoe meer het die boom gegroei. “Iemand het vir my kom sê dit kos sowat R1 500 om die boom te verwyder, maar ek is ’n pensioenaris en het nie daai geld nie. “As iemand my net kan help, sal ek baie dankbaar wees.” Arends sê hy weet van die probleem. “Ek het ’n rukkie gelede gaan ondersoek instel. “Dit blyk dat die water van onder die grond uitkom, maar ek kan nie vir seker sê dis die boom wat dit veroorsaak het nie. “Ek het die probleem by die munisipaliteit aangemeld.”