INWONERS in Leiden, Delft, leef in vrees vir ’n gang wat mense helderoordag ontvoer. Volgens Rhoda Smit (45) is mense vreesbevange vir ’n berugte bende wat die twee mans gedreig, op hulle geskiet en toe die een ontvoer het. Smit se broer Ashley (31) het Saterdag 19 Mei met sy vriend gestaan en gesels toe ’n wit Foton-taxi vol mans in Molopo Court optrek en een van die ouens op hom skree: “Kom!” Hy het geweier en wou weet hoekom, maar hulle het hom in die taxi ingeboender. Die taxi is daar weg en Ashley is tot vandag nie weer gesien nie. Doodgedruk ’n Ooggetuie sê onder voorwaarde van anonimiteit dit is gevaarlike ouens met wie ’n mens nie moet mors nie. Ashley se vrou, Nicole (28), was nog te geskok om met Son te praat. Smit sê toe sy haar broer bel, is sy foon elke keer doodgedruk. Dit het later reguit na voicemail gegaan. Lucrecia Koopman (40) sê daar is in Desember op haar seun geskiet nadat hy doodsdreigemente ontvang het. Uit vrees vir sy lewe wou sy nie sy naam noem nie. Ooggetuies van Saterdag se ontvoering sê dit is dieselfde ouens wat in albei voorvalle betrokke was. Smit hou vol hulle en Ashley is nie by bendes betrokke nie en dit is ’n groot raaisel hoekom hulle hom wil seermaak. Die gemeenskap sê as dié ouens jou ontvoer het, is dit weinig dat jy weer lewend gesien word. Mense met inligting word gevra om die Delft-polisie by 021 954 9011/9063 te bel.