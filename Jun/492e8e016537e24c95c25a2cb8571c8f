DIE vermoorde bende­leier Staal Berry het ná die moord op Rajen Naidoo op 14 September 2015 duisende rande in Naidoo se vermeende killers se hande gestop. Só het die staat se art. 204-getuie gister in die Baaise hooggeregshof getuig in die moordverhoor van Robin Taylor (21), Graham­ Kammies (35), Jermaine Mitchell (30), Glynn Carel­son (30) en Wendell Peterson (30). Hulle staan tereg op drie moordklagte, drie klagte van sameswering om moord te pleeg, klagte van die onwet­tige besit van ’n vuurwapen en ammunisie, en vier klagte van oortreding van die Wet op die Voorkoming van Georganiseerde Misdaad. Geskiet Naidoo (48) het in Burt Drive, Newton Park, in ’n koeëlreën gesterf. Volgens die getuie het Taylor en Carelson hom die betrokke middag by Peterson se drug-pos in Van Duurenstraat, Gelvandale, vertel hoe hulle Naidoo geskiet het. “Beskuldigde nr. 5 (Taylor) was vol smiles en excited. Hy het gesê hulle wou seker maak Rajen is doodgeskiet.” Dié inligting is met die getuie gedeel omdat hy as ’n leier beskou is. Hy het getuig dat Peterson later gesê het hulle moet na sy broer, Elton, se huis in Tobiasstraat, Gelvandale, gaan omdat dit groter is en hulle gemakliker sou wees. “Ons het agter mekaar gery. Beskuldigde nr. 4 (Peterson) het in sy silwer Chev Cruze gery. Beskuldigde nr. 2 (Carelson), Chezzy en Prieker het saam met hom gery.” Die getuie is in sy wit BMW agterna. Saam met hom was Taylor en ene oom Lof. Op pad het hulle in Springbokstraat verby Jermaine “Jabilo” Esau gery. By Tobiasstraat het Peterson vir Taylor gevra of hy Jabilo gesien het. Hy het gesê Jabilo is ook “nie reg nie”, wat beteken hy is vuil en moet geskiet word, het die getuie bygevoeg. Jabilo was glo ’n lid van die Upstand Dogs. “Beskuldigde nr. 5 moes toe saam met nr. 4 ry om hom te wys wie Jabilo is. Ek het ook saamgery.” Peterson het Jabilo toe in Springbokstraat aan Taylor gaan uitgewys. Terug in To­biasstraat het Taylor die CZ-rewolwer voorberei, toegesien dat daar patrone in die magasyn is en die vuurwapen voor by sy broek ingedruk. “My broer Eier, ek gaan ook saam,” het oom Lof vir Peterson gesê, ’n swart long nose .38-rewolwer geneem en saam met Taylor gegaan. Die getuie sê hy het by die huis gebly toe Peterson, Carelson, Prieker en Chezzy gery het om na die surveillance cameras te gaan sodat hulle ’n alibi ten tyde van die skietery kon ver­seker. Peterson se broer was ontevrede oor die skietplan omdat hy nie wou hê die skieters moes na sy huis terughardloop nie, het die getuie bygevoeg. Die getuie het later in Springbokstraat se rigting gery. Nadat hy “ ’n klomp skote” gehoor het, is hy terug om by die pos in Van Duurenstraat te wag. Taylor en oom Lof het minder as vyf minute ná die skietery te voet daar aangekom. “Beskuldigde nr. 5 het gesê hy het Jabilo gekry, maar hy was onseker of hy dood is. Beskuldigde nr. 5 was nie so excited dat hy Jabilo geskiet het nie.” Luidens die getuienis het hulle op Peterson gewag, maar later aangeneem hy was by Berry om die geld te gaan haal vir Naidoo se moord. Hy, oom Lof en Taylor is toe na Berry se huis in Salt Lake, waar hulle Peterson se silwer Cruze voor die deur sien staan het. Uitkom Die getuie voeg by Berry se hek was toe en hy het die interkomknoppie gedruk. Berry het gesê Peterson sal weldra uitkom. “Beskuldigde nr. 4 het met geld in sy hand uitgekom. Hy het my R2 000 gegee, beskuldigde nr. 5 ’n R3 000 en oom Lof meer as R1 000. “Oom Lof en beskuldigde nr. 5 was ontevrede omdat die geld te min was. “Ek het geld gekry omdat ek by was toe Naidoo geskiet is,” het hy getuig. Volgens die getuie is hy daarna huis toe. Die verhoor is tot 11 Junie uitgestel.