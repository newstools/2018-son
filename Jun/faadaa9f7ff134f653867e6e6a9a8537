TWEE verdagtes wat hulle vermoedelik voorgedoen het as mediese dokters, het Vrydag hof geloop. Dis nadat die Valke op hulle toegeslaan het. Nóg vier is gearresteer en hulle verskyn na verwagting vandag in die hof. Dié arrestasies volg op ’n ondersoek deur die Valke, die polisie se forensiese weten­skapeenheid en die Health Professions Council of South Africa (HPCSA). So sê die Valke se nasionale woordvoerder, brig. Hangwani Mulaudzi. Hy sê nie of die verdagtes wel dokters is nie; net dat hulle na bewering sonder geldige mediese lisensies gepraktiseer het. Hy sê: “Soek-en-beslagleggingsoperasies is by sowat 15 persele uitgevoer. “Dit was by mediese prak­tyke en privaat wonings in Bellville, die Paarl, Mbekweni, Khayelitsha en Philippi. “Verskeie aanklagte kragtens die Wet op Mediese Praktisyns staar die verdagtes in die gesig. “Daarbenewens word hulle ook aangekla van bedrog, vervalsing en geldwassery.” Mulaudzi sê die wetstoepassers het ook beslag gelê op medikasie, dokumente en elektroniese apparaat. Die twee wat Vrydag verskyn het, is voor verskillende howe gedaag. Die saak teen Bunnel Tunda Kitete is in die Khaye­litsha-landdroshof tot Woensdag uitgestel. Die saak teen Rashid Mahfouz is in die Philippi-landdroshof tot vandag uitgestel. Geskrap Die ander vier sal na verwagting vandag die eerste keer voorkom, en ook in verskeie howe. Verlede jaar is berig dat die HPCSA Mahfouz se naam van die rol van mediese praktisyns geskrap het. Dis nadat hy skuldig bevind is daaraan dat hy sy praktyk oneties bestuur het. Mahfouz was in 2007 ook in die moeilikheid nadat sy beweerde nalatigheid gelei het tot breinskade van ’n pasgeborene.