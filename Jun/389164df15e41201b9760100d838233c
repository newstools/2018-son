GURSHWIN Petersen van Kleinskool het gister in die Baaise hoog­geregshof skuld ontken op ’n klag van moord. Dit volg nadat Waven Baartman op 25 Junie ver­lede jaar in Mike’s Tavern in die informele gebied Govan­ Mbeki dood is. Petersen (26) word ook aangekla van poging tot moord op Hyron September, Cheslyn Jordaan, Faria Nyoni en Sinayo Zatu, asook van die onwettige besit van ’n vuurwapen en ammunisie. Hy het skuld ontken op al die klagte teen hom. Luidens die klagstaat was Baartman, September, Jordaan, Nyoni, Zatu en ander mense op die dag van die voorval in Mike’s Tavern in Blackburnstraat in Govan Mbeki. “Die beskuldigde het by die ingang van die tavern gestaan en op die oorledene en die klaers geskiet. “Die oorledene, September, Jordaan, Nyoni en Zatu is raak geskiet. “Die beskuldigde het weggehardloop,” lui die klagstaat. Nyoni en Zatu is hospitaal toe geneem, waar hulle behandeling gekry het vir hul skietwonde. ’n Nadoodse ondersoek deur dr. Greg Ochabski het aan die lig gebring dat Baartman weens skietwonde omgekom het. “Die beskuldigde is op 7 Julie 2017 gearresteer nadat hy deur een van die klaers uitgewys is,” lui die klagstaat. In Petersen se pleitverduideliking, wat voorgelees is deur sy prokureur, Hennie Bence, het hy gesê hy was voor die voorval ’n lid van die Kakmakers en dat die twee staatsgetuies, September en Jordaan, ook lid van hierdie bende was. “Terwyl die beskuldige in St. Albans vir ’n ander saak verhoorafwagtend was, het hy gehoor ene Josie is geskiet deur Pluto, ook ’n lid van die bende. “Die ouers van wyle Josie was sy (Petersen se) bure en as gevolg van hul noue verhouding wou hy nie meer lid van die bende wees nie.” Luidens die pleitverduideliking het Petersen die bende ingelig hy wil nie meer daarby betrokke wees nie. “Onmiddellik daarna het hy dreigemente ontvang en het ene Maja en Ympie, twee bendelede, op hom geskiet. “Hy het toe Johannesburg toe gevlug uit vrees vir sy lewe. “Hy het op 25 Junie 2017 teruggekeer Port Elizabeth toe om die begrafnis van sy neef Tony Ferreira by te woon en om tyd saam met sy kind deur te bring. Hy het ook nog van sy skietwonde herstel.” Luidens die pleitverduideliking het hy die volgende dag (Maandag) by ene aunt Voi gehoor Baartman is die vorige aand dood. Petersen was volgens hom nie daarby betrokke nie en het eers toe hy in hegtenis geneem is, besef hy is ’n verdagte. Lukhanyo Qaqawe, die mede-eienaar van Mike’s Tavern­, het gister getuig die skietery het net voor toemaaktyd, omstreeks 22:00, plaasgevind. Volgens sy getuienis was hy op pad om by die toonbank met sy vrou te gaan praat, toe skote afgegaan het. Qaqawe het getuig daar was baie skote en hy het agter ’n muur weggekruip. Hy het nie die skieter gesien nie, maar het wel gesien hoe twee jong mans met vuurwapens in hul hande in die rigting van die toilet hardloop nadat die skietery bedaar het, het hy getuig. Qaqawe het ook getuig toe die twee mans by die toilet uitkom, het hulle eers aan Baartman, wat naby die ingang gelê het, gevat om seker te maak hy is dood voordat hulle weggehardloop het. Hy het bygevoeg die een verdagte was lank en het mank geloop. “Die korter een het in ’n stadium sy hemp opgelig om vir sy makker te wys dat hy gewond is.” Qaqawe het op ’n vraag van adv. Garth Baartman, die staatsaanklaer, geantwoord hy het nie vir Petersen daar gesien nie. Petersen is vroeër saam met Randy Malgas en Loyiso Mi­yako vrygespreek op aanklag van die moord op Mondray Jacobus. Dié is op 2 Maart 2013 in Reconciliationstraat in Kleinskool vermoor. Nadat Jacobus doodgeskiet is, is sy oë uit sy oogkasse geskiet. Die saak dien voor regter Jannie Eksteen.