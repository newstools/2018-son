DIE boere van die Gamtoosvallei sal nou waterkwotas moet nakom, al is dit klaar kurkdroog daar. Só sê Tertius Meyer, voorsitter van die Gamtoos- besproeiingsraad, ná dié week se jaarlikse vergadering tussen beamptes van die nasionale en provinsiale departement van water en sanitasie. Die area gaan reeds gebuk onder streng allokasies van water van die Kougadam. Dit is in 2018/’19 met die helfte verminder. Beamptes van die Nelson Mandelabaai-munisipaliteit en die Gamtoos-besproeiingsraad het ook die vergadering bygewoon. Die Kougadam is die grootste dam in die streek. “Met Kouga wat teen Vrydag op net 7,9% gelê het, beteken dit boere sal nou gedwing word om te werk met net 20% van hul volle waterkwota vir die nuwe waterjaar, wat in Julie begin,” het Meyer gewaarsku. “Dit gaan ’n geweldige impak hê op vrugte- en groenteproduksie in die vallei omdat boere cash crops sal plant en gedwing word om die ouer en minder produktiewe sitrusboorde te laat doodgaan. “Die bietjie water wat hulle het, sal gebruik word om die jonger boorde te behou.” Die meeste van die water uit die Kougadam word aangewend om die landbou in die vallei te onderhou. Die res van die water vorm ’n kritieke deel van die Nelson Mandelabaai se waterlewering. “Daar is gemengde reaksie onder plaaslike boere, wie se water-allokasie in die huidige jaar klaar met 40% van normale verbruik verminder is. Baie het in der waarheid méér drastiese toepassings verwag.” Reinette Colesky, die Gamtoos-besproeiingsraad se bestuurder: menslike hulpbronne, het gesê die departement het sy bes gedoen om die behoeftes van die boere te balanseer deur ’n onderhoudbare toevoer na die omliggende stede te skep. “Die beperking van watergebruik om te verhoed dat die damme fail, is in hierdie stadium noodsaaklik,” sê Colesky­. “Die Kougadam is op so ’n manier gebou dat die sluise laag genoeg is om die dam se water tot op 0% te kan gebruik.” Bestuur Die laaste keer dat die Kougadam oorvloei het, was in Desember 2015. “Hankey en Patensie se water kom uit die Kouga-dam se kanaalstelsel,” verduidelik Freddy Campher, Kouga se portefeuljeraadslid vir infrastruktuur en ingenieurswese. “Die stelsel word deur die Gamtoos-besproeiingsraad bestuur en elke jaar in Junie word die kanale vir instandhoudingswerk toegemaak. Dít staan bekend as die ‘droë periode’.” Volgens Campher maak die munisipaliteit gewoonlik gedurende die droë periode van die Kleinrivier gebruik om water aan Hankey te verskaf. Water word ook aangery. “Die vlak van die Klein­rivier is ongelukkig vanjaar te laag weens die voortslepende droogte. Die munisipaliteit sal dus water aanry. “Reënwatertenke is ook opgerig by munisipale geboue, klinieke en skole.” Hy sê water van die Gamtoos-besproeiingsraad se balanseerdam sal gebruik word om water aan Patensie te verskaf. Laura-Leigh Randall, woordvoerder van die plaaslike munisipaliteit Kouga, beaam ’n droë tyd wag op die Gamtoosvallei en omliggende dorpe soos Hankey en Patensie. Randall sê die jaarlikse droë periode is vir tussen 16 Junie en 1 Julie geskeduleer. In dié tyd sal mense nog meer spaarsaam met hul water moet wees. Die munisipaliteit waarsku dat daar tye sal wees wanneer daar geen water in die krane is nie. Masixole Zinto, burgemeesterskomiteelid vir infrastruktuur en ingenieurswese, sê die Baai het nog 10 tot 12 maande oor voordat die water heeltemal opdroog. Ander areas wat ook water van die Kougadam kry, sal egter vinniger droog loop weens die lae damvlakke. “Eerstens wil ek Baaienaars aanmoedig om watergebruik tot 50 F per dag te beperk. “Hoewel die waterverbruik verminder het, het ons steeds nie ons jaarlikse mikpunt gehaal nie. “Met damme wat op 20% lê, moet ons drasties waterverbruik verminder. Boor­gate word geboor, want dit is waar die inwoners hul water vandaan sal kry wanneer die damme leegloop.”