DIE afrigter van Ierland, Joe Schmidt, het agt veranderinge gemaak vir môre se tweede toets teen die Wallabies in Melbourne. Soos verwag, is die ervare Johnny Sexton terug op losskakel ná Saterdag se nederlaag van 9-18 in Brisbane. Hy neem die plek in van Joey Carbery, wat na die plaasvervangerbank skuif. Schmidt het ook sy hele voorry verander met Munster se Niall Scannell wat ’n verrassende insluiting bo Sean Cronin is. Devin Toner is terug op slot saam met James Ryan. Schmidt het ook Dan Leavy­ as CJ Stander en Peter O’Mahony se lostrio-maat gekies. Iain Henderson loop die toets weens ’n kniebesering mis. In die agterlyn neem Andrew Conway op regtervleuel die plek in van Jacob Stockdale, terwyl Garry Ringrose nou Robbie Hen­shaw se sentermaat word. Die tafel is gedek vir ’n riller van ’n toets.