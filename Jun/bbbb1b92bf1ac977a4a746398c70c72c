SOOS dit nou al tradisie geword het, en as deel van die Nelson Mandela-eeufeesviering, gaan motorfietsryers, van oor die land heen volgende maand saamtrek en -ry vir ’n goeie doel op Mandela-dag. Bikers for Mandela Day, in samewerking met die Nelson Mandela-stigting, sal vanjaar saamtrek met een doel voor oë – om “Meisiekinders op Skool” te hou deur sanitêre doekies in te samel vir die drie miljoen meisies wat jaarliks skool misloop omdat daar nie geld vir basiese toiletware vir hulle is nie. Dié inisiatief is in 2010 deur Nelson Mandela se voormalige persoonlike assistent, Zelda la Grange, begin om Madiba se nalatenskap te vier deur minderbevoorregtes te help. Motorfietsryers oor die land heen word elke jaar aangemoedig om deel te neem deur ritte en saamtrekke in hul eie dorpe te reël of om deel te neem aan die massasaamtrekke wat in die Wes-Kaap (14 Julie) of in Joburg (15de) gehou word. “Vanjaar se projek stel meer motorfietsryers in staat om deel te neem aan hierdie nege jaar oue tradisie van pret hê terwyl goeie dade gedoen word. “Ek hoop dat die eienaars van enige tweewielaangedrewe voertuie met enjins, van bromponies tot groot motorfietse, sal deelneem om ’n doeltreffende impak op hierdie goeie doel te hê. “R180 is genoeg om in een meisie se jaarlikse sanitêre doekie-behoeftes te voorsien en haar in die skool te hou. Met só min kan só baie bereik word,” sê die organiseerder, La Grange. Motorfietsryers word uitgenooi om op Saterdag 14 Julie 08:00 by die Grand Parade in Kaapstad te ontmoet. Die rit sal 09:30 na die Drakenstein-gevangenis vertrek. Hierdie inisiatief word deur die Stad Kaapstad ondersteun. Motorfietsryers word genooi om al van 08:00 op Sondag 15 julie by die Nelson Mandela Foundation in Houghton bymekaar te kom. Die pret-rit sal 09:30 van daar na die Uniegebou in Pretoria vertrek.