DIE cop wat na bewering sy eie vrou Vrydag by ’n skool in Oos-Londen doodgeskiet het, het gister in die hof verskyn. Die onafhanklike polisieondersoekdirektoraat (Opod) in Oos-Londen ondersoek nou ’n saak van moord ná dié voorval by die Laerskool Voorpos. “Daar word beweer dat ’n polisiekonstabel van die Oos-Londen-cluster wat aan diens was, sy vrou doodgeskiet het op die skool se perseel, naby die ingangshek,” het kapt. Nkosikho Mzuku, ’n polisiewoordvoerder, gesê. Die skietery het in volle sig van die skool se personeel en bestuur gebeur by ’n formele voorstelling van die skool se beheerliggaam. Die polisie en paramedici het die vrou dood verklaar op die toneel. “Die omstandighede rondom die voorval is op die oomblik nog onduidelik en die ondersoek duur voort,” het Mzuku gesê. Die LUR vir onderwys in die Oos-Kaap, Mandla Makupula, sê hy is hartseer oor die dood van die vrou, wat ’n lid van Voorpos se beheerliggaam was. Beroof Hy sê die Buffalo City-distriksdirekteur van onderwys, Edgar Klaasen, het gereël dat diegene wat ten tyde van die skietery by die skool was, berading kry. “Ons gemeenskap is beroof van ’n onselfsugtige individu wat haar eie tyd afgestaan het om seker te maak ons gemeenskappe neem betekenisvol deel aan die transformasie van ons onderwys. “Mag haar siel in ewige vrede rus, en ek hoop haar familie sal vertroosting kry by die Almagtige,” het Klaasen gesê.