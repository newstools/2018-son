KINDERS sterf en die hele gemeenskap word geraak deur dwelms. Só praat ’n inwoner van Westridge in Mitchells Plain. Dit was nadat die Wes-Kaapse departement van maatskaplike ontwikkeling mense besoek het op die International Day Against Drug Abuse and Illicit Trafficking. Albert Fritz, die provinsiale minister, het Dinsdag saam met maatskaplike werkers van huis tot huis gegaan in die area, wat bekend is vir dwelms. Billy Solomons het gesê dwelms is ’n probleem en inwoners is ongelukkig oor wat aangaan. “Dwelms word selfs in skole verkoop en kinders drop uit skole. Hulle verkoop selfs dwelms.” Fritz het gesê sy departement het R104 miljoen eenkant gesit om te spandeer op fasiliteite waar mense behandel word. “Maatskaplike ontwikkelings het in 2009 7 organisasies gehad wat hy gehelp het teen drug abuse en vandag is daar 53 organisasies op 51 sites regoor die provinsie.” Fritz het gesê die aandag het verskuif van binne- pa­siënte wat in rehabs opgeneem is tot fasiliteite vir buitepasiënte. “Wat belangrik is, is vroeë ingryping, die behandeling van binne-pasiënte, behandeling in die gemeenskap en dienste vir wanneer programme klaar is.” Volgens Fritz het die departement sedert 2014 ingetree by meer as 50 000 dwelmverwante voorvalle en 35 502 mense by 51 sentrums reg oor die Wes-Kaap behandel. “Die meeste van die mense wat behandeling ontvang het, is mans. Altesame 73% was mans en 27% was vroue.” Volgens data word die meeste mense behandel vir tik, dagga, alkohol en he­roïen.