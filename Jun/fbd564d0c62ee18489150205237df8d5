DIE Oos-Kaap smee noue bande met die Chinese provinsie Zhejiang. Phumulo Masualle, Oos-Kaapse premier, het Vrydag samesprekings gevoer en sal sektor-spesifieke ooreenkomste met Zhejiang sluit. Masualle het die provinsie se sekretaris, Che Jun, en ’n groot afvaardiging sakelui in die Nelson Mandelabaai verwelkom waar hulle besoek aflê by Coega se nywerheidsontwikkelingsone (IDZ) en die Nelson Mandela-Universiteit. Dié Chinese besoek kom nadat Masualle China ook twee maande gelede besoek het. Sy besoek het tot die deal vir ’n belegging van R300 miljoen deur die Shenzhen Hengye Industrial Development Company vir die Oos-Londense IDZ gelei. Dié maatskappy beplan om ’n teëlaanleg in die Oos-Londense IDZ op te rig. Dit sal nagenoeg 1 000 werkgeleenthede skep. Masualle sê die hernuwing van betrekkinge met die Zhejiang-provinsie en die smee van bande met Guangdong, ’n ander Chinese provinsie, is van strategiese belang vir die Oos-Kaap. “Ons sien daarna uit om dié verhouding uit te bou in die areas van toerisme, landbou en die mariene ekonomie. “Ons was twee maande gelede in Zhejiang en nou is hulle hier. Dit beteken ons verhouding is warm en ons bou daarop.” Che Jun het gesê hy is in sy noppies om in Suid-Afrika te kan wees en die Zhejiang-provinsie se ekonomiese bande met die Oos-Kaap te verstewig. Che het bygevoeg sy provinsie is in die mees ekonomies gevorderde streek in China geleë met ’n bruto binnelandse produk van $760 miljard (sowat R10 212 miljard) in 2017. Che het gesê Zhejiang het volle indiensname en maatskaplike stabiliteit bereik, en bied aan alle inwoners ’n voorspoedige lewe. Hy’t opgemerk: “Premier Masualle het Zhejiang besoek en ons het protokolle bespreek. Nou het ons ’n afvaardiging na die Oos-Kaap gestuur waar ons wyer gesprekke kan hê. “Ons het die areas van samewerking verken, waar ons voorgenome bates kan gebruik en meer werk­geleenthede kan skep.” Athol Trollip, die Baaise burgemeester, het gesê die Metro het ’n soortgelyke ooreenkoms met die Chinese stad Ningbo. “So, ek dink daar is geweldige geleent­hede. “Die Chinese ekonomie toon volgehoue groei oor ’n lang periode. “Dit is die tipe groei wat ons nie kon behaal nie. “Hulle is ’n massiewe ekonomie met ’n enorme bevolking.” “Omdat die Chinese bevolking begin reis, hou dit groot moontlikhede vir ons in. Die ander area vol geleenthede is vanselfsprekend die motorbedryf met twee groot fabrieke in die stad, maar ook die landbouproduksie.” Trollip meen die Nelson Mandelabaai is die grootste stad in die provinsie en voer talle hoofprodukte uit. Hy meen die Chinese gemeenskap of mark sal baie van dié produkte kan gebruik.