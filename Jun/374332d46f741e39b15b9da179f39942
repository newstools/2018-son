DIE veteraan-naatbouler Dale Steyn is dalk terug in die toetsgroep, maar hy sal hard moet werk om Suid-Afrika se krieketspan te haal. Hy is onder die 15 spelers wat vir Julie se twee toetse in Sri Lanka aangewys is. Steyn het met ’n hak­besering gesukkel en het onlangs die eerste keer in ses maande gespeel toe hy vir die Engelse graafskap Hampshire in aksie was. Hy sal by Hampshire moet wys hy is nog fiks en goed genoeg om toetskrieket te speel. Op blaaie wat die stadige boulers kan help, kan die Proteas besluit om voorkeur aan die draaiers te gee, wat Steyn se speelkanse verder sal verswak. Keshav Maharaj is die eerste keuse, maar nog twee spesialis-draaiers, Tabraiz Shamsi en Shaun von Berg, is ook in die groep.