SOWAT 1 700 bemarkers gaan van dié week die Nor­therns invaar om die geïntegreerde openbare vervoerstelsel (IPTS) te bemark. Marlon Daniels, die burgemeesterskomiteelid vir paaie en vervoer, het gister sy kommer oor die leë busse op die Metro se paaie uitgespreek. “Die busse is leeg ... Baie geld word aan ons busse bestee. “Dit is nie lewensvatbaar en winsgewend om die stelsel aan te bied nie.” Werkloses Hy het aan die bemarkers gesê hul rol is belangrik om te verseker die stelsel werk. “Daar is meer mense sonder as met karre in die Metro. Daar is werkloses met karre, maar hulle kan nie petrol ingooi nie. “Die IPTS speel ’n groot rol om die lewe van mense in die Metro te verbeter.” Daniels het gesê baie mense weet nie hoe die stelsel werk nie. “Een van die grootste uitdagings is die kaartjiestelsel. Daar is ’n maatskappy met ’n driejaar-kontrak om die kaartjies te druk, maar dan sê hulle daar is nie kaartjies nie en dit gaan drie weke neem om te druk.” Kontant Die verkooppunte vir kaartjies is ook ’n uitdaging. “Hoekom moet mense van Gelvandale en Booysenpark Cleary Park of dorp toe gaan om kaartjies te koop terwyl dit by plekke in hul gebiede verkoop kan word?” Ander uitdagings is dat taxibestuurders kontant aanvaar by pendelaars. “Kontant word nie op taxi’s en busse betaal nie. “Julle moet uitgaan en vir mense sê ’n kaartjie van Cleary Park na die stad is R10 en kaartjies vir die feeder taxi’s is R5. Nie ’n sent meer nie.”