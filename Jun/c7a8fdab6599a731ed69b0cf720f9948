’N VROU het gesterf nadat twee varke op haar losgebrand het terwyl sy en haar man petrol by ’n vulstasie ingegooi het. Dié skokkende skietvoorval het Vrydagaand by ’n garage in Roosendal,Delft, gebeur. In CCTV footage kan daar gesien word hoe Perfidia Nonthando Oliphant (47) van Kuilsrivier en haar man in hul Jeep sit terwyl daar petrol ingegooi word. Oliphant se man, wie se naam teen druktyd nog nie bekend was nie, is na verneem word ’n pastoor. ’n Jongerige ou wat ’n bruin mussie dra, verskyn op die toneel. Dit lyk of Oliphant se man onraad vermoed, want terwyl die petrolpomp nog loop, probeer hy wegry. Wegjaag Die ou pluk skielik ’n vuurwapen uit en vuur point blank verskeie skote op Oliphant, wat in die voorste passasiersitplek sit. Haar man probeer wegjaag en die skieter struikel oor die petrolpomppyp in sy poging om weg te kom. Sy makker, met ’n hoodie op, verskyn dan op die toneel en vuur verdere skote van agter op die bewegende voertuig. Die twee mans laat spaander dan van die toneel. Son op Sondag verneem Oliphant is in die kop, regterwang en linker­boarm getref. Sy het later aan haar erge skietwonde beswyk. Die motief vir die aanval is nog onbekend, maar Delft gaan die laaste tyd gebuk onder ’n vlaag taxiverwante moorde. Die polisie kon teen druktyd nog nie die voorval bevestig of sê of enige verdagtes al aangekeer is nie. 