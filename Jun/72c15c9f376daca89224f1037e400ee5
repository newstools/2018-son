DIE ANC in die Oos-Kaap verwelkom die uitspraak van die Suid-Gautengse hooggeregshof wat ’n aansoek van vier ontevrede ANC-lede met koste van die hand gewys het. Die lede het aansoek vir ’n verklarende bevel gedoen oor S’bu Ndebele se verslag oor die ANC se 2015-streekskonferensie in die Oos-Kaap. Lulama Ngcukayitobi, die ANC se provinsiale sekretaris, het gesê die hofuitspraak van die Suid-Gauteng-hooggeregshof en die uitspraak van die Umtata-hooggeregshof verlede week oor die uitkomste van die 2015 OR Tambo-streekkonferensie het die ANC se Oos-Kaapse provinsiale uitvoerende komitee van blaam onthef met die bekragtiging van die uitkomste van die provinsiale konferensie. “Die saak, wat na die hof verwys is, was nog nooit ’n regskwessie nie, maar ’n politieke poging om die ANC se fokus weg te neem van sy strategiese agenda vir die skepping van ’n verenigde, nie-rassige en ’n voorspoedige volk. “Dit is duidelik ’n teen-revolusionêre agenda, wat die ANC wil oorneem en sy aandag aflei van sy agenda van heropbou en ontwikkeling.” Ironie Ngcukayitobi het bygevoeg die ANC sal voortgaan om die bron van befondsing van al hierdie sake by die Umtata-, Oos-Londen-, Grahamstad- en Suid-Gauteng-hooggeregshof te bevraagteken. “Die ironie is die feit dat die meeste van hierdie aansoekers wat ons beweging na geregshowe neem, werkloos is. Hulle is ’n rookskerm vir ander wat die ANC ten alle koste wil teenstaan vir selfsugtige en persoonlike be­lange. “Die aansoekers in ál hierdie gevalle het toegelaat dat hulle as agente vir die teenrevolusionêre agenda, beide in die provinsie en elders reg oor die land, gebruik word.” Hy voeg by dat die uitdagings die gevolg is van plunderaars van staatshulpbronne wat van die krummels gevoed word wat van die meester se tafels val. “Die ANC is ’n vrywillige organisasie en enige lid sluit vrywillig aan en is toegewy aan die party se besluite en programme. “Die ANC se interne struk­ture moet deur lojale lede van ons glorieryke beweging gebruik word en die gesag van die ANC se strukture aanvaar.”