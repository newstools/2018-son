DIE polisie in Cathcart het verdagtes gearresteer wat verbind kan word met ’n aantal klagte van huisbraak en roof in die gebied. Dit volg op nog ’n sakerooftog Saterdagoggend in die gebied. ’n Polisie­beampte wat op die toneel van die arrestasie was, het boonop goedere by die verdagtes gevind wat by haar gesteel is. Kapt. Namhla Mdeleni, ’n polisiewoordvoerder, sê: “Polisielede het beeldmateriaal by die winkel (waar die rooftog was) aangevra en so is die verdagtes uitgeken. Speurders en lede van sigbare polisiëring het toe ’n gesamentlike soektog van stapel gestuur.” Polisiebeamptes het gegaan na die Ndlovini-township, waar ’n verdagte met gesteelde goedere gekry is. “Tydens die soektog het een van die polisiebeamptes van die gesteelde goedere geëien as goedere wat vroeër by háár gesteel is. “ ’n Televisiestel is onder die goedere wat tydens ’n voorval van huisbraak by die polisiebeampte se huis gesteel is.” Toe die verdagte ondervra is, het hy erken dat hy reeds die televisiestel verkoop het. “Die verdagte het daarna die polisie gevat na die persoon wat die televisiestel gekoop het. “Die koper is toe ook gearresteer.” Albei die verdagtes sal vandag in die Cathcart-landdroshof verskyn.