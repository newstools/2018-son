MOERIGE inwoners wat oor grond en huise betoog, het die behuisingskantoor in Parkwood gister weer aan die brand gesteek. Dit volg ná protesaksie Woensdagaand toe tyres aan die brand gesteek en staatseiendom beskadig is. Die betogings in Parkwood het verlede maand begin toe dakloses hokkies op ’n oop stuk veld opgeslaan het. Die mense sê hulle is moeg gewag vir huise en grond. Dit is die tweede keer binne ’n paar weke dat die rent office geteiken word. Die inwoners het vroeër Woensdagaand met Eddie Andrews, die Stad se mayco-lid (Suid), vergader. Volgens past. Paul Phillips, ’n gemeenskapsleier, was die mense baie ontsteld dat hul vrae oor behuising nie tydens die vergadering met Andrews beantwoord is nie. “Die raadslid kon net oor title deeds praat en niks anders nie. Ons is ingelig dat daar net tien mense is wat goedgekeur is vir title deeds. Dis shocking. Wat van die res van die mense wat al jare wag vir ’n huis?” vra hy. Phillips sê ook hy is moeg daarvan dat politieke leiers hom gebruik om boodskappe aan die gemeenskap oor te dra. “Mense dink ek lieg en praat nonsens, want daar gebeur niks. Die mense soek antwoorde en is fed up met political speeches. “Hoe lank moet mense nog wag voordat hulle ernstig opgeneem word en verandering sien?” vra Phillips. Hy voeg by dat hy nie die geweld goedpraat nie en dat geweld nie die aard van die mense van Parkwood is nie. Hy sê baie mense voel egter nou dit is ál manier waarop hul pleidooie gehoor sal word. Andrews het bevestig hy het met die gemeenskap vergader nadat hy deur hulle genooi is. “Die vergadering het net gegaan oor die titelaktes. “Ek kan nie kommentaar lewer oor die behuising­situasie nie. “Soos ek verstaan, het die gemeenskapsleiers met die provinsiale minister van menslike nedersettings daaroor gesels,” sê hy. Intussen sê die Stad Kaapstad hy het R2,1 miljard vir behuising begroot. Dit sal bestee word op 36 behuisingsontwikkelings wat reeds in die beplanningsfase is, aan die gang is of in die proses is om gefinaliseer te word. Brett Herron­, die burgemeesterskomiteelid vir vervoer en stedelike ontwikkeling, sê die grootste deel van die ontwikkelings sal naby openbare vervoer, werks­geleenthede, openbare geriewe en regeringsdienste wees. Gisteroggend was daar nóg ’n protesaksie in Hawston naby Hermanus – ook glo oor grond en behuising. Die R43 moes gesluit word toe tyres in die pad gebrand is. Die pad is later weer geopen en die polisie monitor die situasie.