“EK HET die sneller getrek.” Só het Jathiem Hamid gister kort voor vonnis­oplegging gebieg oor die moord op Piet Botha. Botha is op 11 Julie 2016 doodgeskiet toe hy ’n opknappingskursus gedoen het op die sentrale lyn. Dié lyn sluit Netreg-stasie in. Hamid en Do­rian Diedericks is in Mei skuldig bevind aan die moord op die treindrywer. Hulle het saam met Cedric Andrews en ’n minder­jarige seun tereg­gestaan op vyf klagte, onder meer dié van moord en roof met ver­swarende omstandighede. Hulle het ook verskyn op ’n klag van die oortreding van die Wet op die Voorkoming van Georganiseerde Misdaad, oftewel die Poca. Hulle is na bewering almal lid van die Young Dixie Boys-bende. Die minderjarige seun is vrygelaat en Andrews is net skuldig bevind aan die besit van ’n vuurwapen en ammo en oortreding van die Poca. Tania Botha, Piet se vrou, het getuig oor die impak wat haar man se dood op haar gesin gehad het. “Ek vra dat die hof hulle tot lewenslank sal vonnis, want ek moet vir die res van my lewe sonder my man leef en my kinders sonder hul pa,” het sy gesê. “Geen vonnis sal my man terugbring nie, maar die hof kan verhoed dat hulle dit weer doen.” Sy het ook getuig sy weet hulle was kinders toe hulle die dade gepleeg het, maar het gesê hulle was ten volle bewus van wat hul doen. Nadat Tania getuig het nie een van die jong manne het berou getoon nie, het Hamid se regsverteenwoordiger, adv. Nick Oosthuizen, gesê sy kliënt het gister­oggend erken hy het Piet doodgeskiet. “Hy sê ek moet vir u sê hy het die skietwerk gedoen en dat hy jammer is oor wat hy gedoen het.” Tania het stip na hom gekyk en gesê: “My kind, as jy maar net kan verstaan wat jy gedoen het. Ek wens jy kon voel waardeur ons is. Die skade wat jy gedoen het, is so bitter groot. “Vra vergifnis van God en maak jou lewe reg.” Diedericks het toe ook by monde van sy lawyer jammer gesê. Buite die hof het Diedericks se ma, Jennifer du Plessis, ook vir Tania jammer gesê oor haar kind se betrokkenheid. ’n Afvaardiging van die United National Transport Union het ook die hofverrigtinge bygewoon. Die drietal sal na verwagting môre gevonnis word.