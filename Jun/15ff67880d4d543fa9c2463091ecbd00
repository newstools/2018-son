BERNINE (Nina) Fillis van Kleinskool wat die hoofrol vertolk in die toneelstuk Return of the Moon – A Glimpse of Sarah Baartman, glo ’n mens moet nooit jou herkoms vergeet wanneer jy groot hoogtes bereik het nie. Die toneelstuk se speelvak het gister in die PE Operahuis ten einde geloop. Nina (26) is in Somerset-Oos gebore en het in Kleinskool in die Baaise Northerns grootgeword. Sy het haar laerskoolopleiding aan die Primêre Skool Fernwood Park ontvang, waarna die gesin na Johannesburg verhuis en sy by die Hoërskool Florida skoolgegaan het. “As kind was dit altyd my droom om ’n TV-aanbieder te wees. My drama-opleiding het begin toe ek dramaklasse in Johannesburg ontvang het. “Ek het ná skool teruggekeer Baai toe en het vir drie jaar klasse by Stageworld onder leiding van Marlene Pieterse ontvang. “Robert Lourens was toe op soek na iemand om die Sarah Baartman-rol te speel en tannie Marlene het my aanbeveel. “Ek het vir die oudisie gegaan en die rol gekry.” Geïnspireer Nina voeg by dat sy 15 jaar oud was toe sy na Johannesburg verhuis het en daar het sy baie bekende mense soos die televisie-aanbieder en voormalige Mej. Tiener Suid-Afrika Zizo Beda ontmoet. “Sy het my geïnspireer om nederig te bly en na die beste in die lewe te streef.” Sy sê die rol van Sarah het haar geleer ’n mens moet vir jou regte veg en mense nie toelaat om oor jou te loop nie. “Selfs al is jy nie opgevoed nie, staan op vir jouself en vergeet nooit jou verlede en waar jy vandaan kom nie,” sê Nina, wat teruggekeer het na Kleinskool, waar sy grootgeword het. Nina, wat mal is oor die akteur Tyler Perry en sy movies, het ook ’n boodskap vir voornemende akteurs. “Aan aspirant-akteurs wil ek sê dat hulle hul bes in elke show moet doen, omdat jy net so goed soos jou laaste show is. “Moenie opgee en ophou hard werk nie. Dit is ’n baie uitdagende loopbaan, maar moenie opgee nie.”