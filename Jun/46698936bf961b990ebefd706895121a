ALTESAAM 16 behoeftige studente van regoor die Wes-Kaap het danksy GrandWest se beursprogram verlede week hul wiskunde- en wetenskapsgrade behaal. Die studente is van onder meer Philippi-Oos, Khayelitsha, Atlantis, Eersterivier, Kraaifontein, Ceres, Delft en Rawsonville. Dié geleentheid was ook ter viering van die GrandWest-beursfonds se 11de bestaansjaar. GrandWest verskaf die afgelope 11 jaar beurse aan jongmense wat uitstekende potensiaal toon, maar wie se families nie kan bekostig om hulle na universiteite te stuur nie. Die beurs dek registrasie- en onderrigfooie, sowel as handboeke. Albert Frtiz, Wes-Kaapse minister van maatskaplike ontwikkeling, was die hoofspreker by die geleentheid. Hy het studente gelukgewens en gesê met opvoeding kan jy jouself uit armoede help. “Ek wil hê dié graduates moet uitstyg, inspireer en bakens van hoop wees vir ander mense. Die mense van GrandWest maak dit  ook moontlik vir hulle,” het Fritz gesê. Heidi Edson, die groepspesialis vir sosio-ekonomiese ontwikkeling by Sun International, sê die 11de viering van die beursfonds is simbolies omdat dit die konsekwentheid en toewyding weerspieël van die rol wat die hotelgroep speel om maatskaplike- behoeftes en uitdagings aan te spreek. Tot nou het GrandWest meer as R18 miljoen vir tersiêre onderrig bygedra en meer as 1300 behoeftige kinders finansieel ondersteun. “Met die erge tekort aan wiskunde- en wetenskapsvaardighede is hierdie studente se harde werk tot die voordeel van ons ekonomie. Ons is uiters trots op hulle,” sê Edson. Mervyn Naidoo, GrandWest se algemene bestuurder, sê die werk wat hulle met hul beursfonds verrig, is die belangrikste wat hulle ooit sal doen. Studente wat graad behaal word aangemoedig om 40 uur se gemeenskapswerk te doen om terug te ploeg. “Ons bevind egter dat meeste van die studente voortgaan om by gemeenskapsprojekte betrokke te bly selfs ná hulle die verwagte 40 uur voltooi het. Dit getuig van hul toewyding om gemeenskappe op te hef,” sê Edson.