LEWIS Hamilton het Formula Een-ondersteuners gevra om aan te dring op meer besoeke aan die kuipe om die Grand Prix op­windender­ te maak. Die Mercedes-Benz-renjaer voorspel sy span gaan hom op ’n een-stop-strategie toespits met die oog op vandag se Franse Grand Prix in Le Castellet. Hamilton meen meer verpligte besoeke sal vir die skare meer opwindend wees en dat Pirelli sagter bande moet verskaf om meer kompetisie te bewerkstellig. “Pirelli het wel ultra-sagte, super-sagte en sagte bande, maar volgens my is daar min verskil tussen die drie. “Daar word voorspel dat die renmotors sowat 35 tot 40 rondtes op een stel bande gaan kan ry, wat eintlik baie is. “Daarom word ’n oninteressante een-stop-strategie in die vooruitsig gestel. “As daar genoeg ondersteuners is wat geraas sal maak oor meer besoeke (in die kuipe), sal F1 móét luister na wat julle sê.” Hamilton het ook voorgestel dat elke motor in die oefensessies dieselfde hoeveelheid brandstof moet dra. Dit sal volgens hom ondersteuners makliker insig kan gee oor wie die vinnigste is. “Dit moet vir die ondersteuners frustrerend wees, want niemand weet hoekom ’n span soos Ferrari nie ’n vinniger tyd kan opstel nie en ook – hoekom is ons vinniger as die res? “Dis dalk iets vir die F1-ringkoppe om aan te herkou vir die toekoms sodat hulle die sport opwindend kan hou.” – racefans.net