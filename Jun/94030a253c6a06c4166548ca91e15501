’N FORENSIESE patoloog, dr. Greg Ochabski, het gister in die Baaise hooggeregshof in die saak teen Trust Tofa (30) van Motherwell getuig. Tofa staan tereg vir onder meer die moord op Godfrey Kumire. Ochabski het getuig oor die beserings wat tot Kumire se dood gelei het. Kumire is op 18 November 2016 aanhoudend met ’n ysterstaaf in ’n huis in Motherwell geslaan. Benewens die moord staan Tofa ook tereg op twee aanklagte van verkragting van sy ex-girlfriend. Sy was in daardie stadium in ’n verhouding met Kumire. Hy staan ook tereg op aanklagte van ontvoering, twee van huisbraak met die opset om aan te rand en aanranding met die opset om ernstig te beseer. Ochabski het getuig die beserings aan Kumire se liggaam strook met dié wat toegedien is met ’n stomp voorwerp. Ribbes Albei Kumire se arms en bene was gebreek. Ochabski het gesê daar was bloeding tussen die skedel en kopvel, maar dat die skedel nie gebreek is nie. Hy het getuig dis veroorsaak deur houe teen die kop. In die nadoodse ondersoek is bevind dat ses van Kumire se ribbes gebreek is: drie aan die regterkant en drie aan die linkerkant. Ochabski het getuig dat Kumire se longe gekneus was en dat 70 mF bloed in die borskas se linkerholte en 200 mF in die regterholte was. Ochabski het bygevoeg dat die borsholte normaalweg nie bloed bevat nie, maar wanneer die ribbes gebreek is, veroorsaak dit dat bloed daar opdam. Hy het gesê hoewel die ribbes gebreek is, het dit nie die longe gesteek nie. Ochabski het getuig dat die milt – wat gewoonlik blink en sponsagtig is – nie in die aanval beseer is nie, maar dat dit gekrimp het weens skok van bloedverlies. Omdat die milt gekrimp het, het hy bygevoeg, be­teken dit die slagoffer het nie onmiddellik gesterf nadat die beserings aan sy liggaam toegedien is nie. In kruisondervraging deur Tofa se regsverteenwoordiger, adv. Chris Nel SC, het Ochabski gesê hy weet nie hoeveel keer Kumire geslaan is nie. Adv. Jason Thysse kla aan. Die saak dien voor regter Jannie Eksteen.