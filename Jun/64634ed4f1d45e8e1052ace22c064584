DIE Springboksewesrugbyspan sal die naweek sy afronding en besluitneming moet opknap as die manne hul laaste toernooi van die seisoen wil wen. Suid-Afrika kom môre op die eerste dag van die Wêreld­reeks se toernooi in Parys, Frankryk, teen Skotland, Rusland en Kanada te staan. Daar is nog so ’n krieseltjie hoop dat die Blitsbokke met die verowering van die Paryse titel die Wêreldreeks ’n tweede agtereenvolgende seisoen kan wen. Fidji, die reeksvoorloper, moet in Parys lelik uit die bus val om nie as wenner gekroon te word nie. Die tipe rugby wat die Suidsee-eilandmanne tans speel, maak dit egter moeilik om te voorspel dat hulle nie die vyfde agtereenvolgende keer ’n eindstryd sal haal nie. Die Blitsbokke was laas naweek in Londen baie ongelukkig om nie die Fidjiane in die eindstryd te klop nie. Neil Powell, Blitsbok-breier, glo verkeerde besluite het sy span duur te staan gekom. Hy sê: “Die verskil (tussen SA en Fidji) is so klein... As jy gaan kyk na die getal drieë wat ons in die laaste paar wedstryde teen mekaar gedruk het, is die telling gelyk. “Dit is net die feit dat hulle agter of naby aan die pale gaan druk het wat dit makliker vir hulle maak om hul drieë te vervyf. “Dit bly maar ’n bitter pil om te sluk.”