LEDE van Grassy Park se misdaadvoorkomingseenheid het twee mans weens die besit van vuurwapens en een ook vir moord gearresteer. Volgens kapt. FC van Wyk, polisiewoordvoerder, is nege lede Maandagmiddag ná ’n skietery in Komlossystraat, Cafda Village, ontplooi. “Die polisie het op ’n man afgekom wat doodgeskiet is en het ’n verdagte agterna­gesit. “Hy is gevang en ’n 9 mm-pistool en ’n magasyn met nege patrone is gekry. Die reeksnommer was afgevyl.” Volgens Van Wyk is die man aangekla van moord en die onwettige besit van ’n vuurwapen en ammunisie. Later, omstreeks 23:00, het dieselfde lede ’n 20-jarige man van die New Haven flats in Ottery gearresteer. “Hulle het ’n swart-en-silwer pistool, magasyn en sewe patrone gekonfiskeer. Toe hy die cops sien, het hy die vuurwapen by ’n venster agter die gebou uitgegooi.” Albei verdagtes sal in die Wynberg-hof verskyn.