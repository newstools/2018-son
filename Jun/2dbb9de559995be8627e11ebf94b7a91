GEORGE. – Een tante wat nou nie skrik vir diewe wat by haar plek wil probeer inbreek nie, is Magdeline Hermanus (63). Hermanus, van Borchers, het onlangs ’n hamer gebruik om ’n dief te verwilder. Hermanus se raad is dat alle vroue soos sy nie moet wys hulle is bang dat skollies hulle kan besteel nie. Hermanus wat oorspronklik uit die Oudtshoorn-distrik kom, is egter nie ’n granny wat ’n pushover is nie. Sy het die naweek haarself teen skelms verdedig met ’n hamer wat sy spesiaal onder haar kooi wegsteek vir sulke gevalle. Hermanus vertel: “Ek het na ’n program op die radio geluister toe ek hoor iemand vroetel aan my voordeur. “Die geluid was soos iemand wat dit probeer oopmaak. Ek het onmiddellik my hamer gegryp en na die deur gegaan. “ Toe ek nader gaan, het ek voetstappe gehoor en agter die deur geskuil. “ Toe die man inkom, het ek dadelik nader gegaan en hom met die hamer geslat.”Die hou het die verdagte teen die kant van sy kop getref, wat hom laat steier het, en toe vlug die ou. “Ek het dadelik na my bure geskree, wat almal kom help het.” Sy redeneer: “Diewe wil mos altyd ander seermaak, maar kan nie glo as hulle op hul moer kry nie.” Die buurman, Johnson Wagenaar, sê: “Ek het dadelik gaan kyk en gesien hoe ’n jong mannetjie tussen die shacks hardloop. “Ons bure kyk na mekaar en dis tyd dat meer mense in die gemeenskap mekaar so moet begin oppas.”