KRAGVERSKAFFING by minstens vier kragstasies is gister belemmer weens intimidasie in die Eskom-staking. Son verneem sowat 37 000 huishoudings in Eersterivier en omliggende areas is gister van omstreeks 02:00 af sonder krag gelaat nadat die sub­stasie beskadig is. Eskom het gister teen druktyd nog nie op Son se navrae hieroor gereageer nie. Eskom sê stakers het kragverskaffing ontwrig met padblokkades om die lewering van steenkool te stop. Daar was ook aanvalle op personeel en die infrastruktuur is beskadig. Eskom bevestig in ’n mediaverklaring die kragstasies wat die ergste geraak word deur die staking van 47 000 werkers, is Hendrina, Camden, Kendal en Arnot. Die werkers eis ’n salarisverhoging van 15%, maar Eskom bied 0%. Eskom verduidelik alle steenkoolaflewering is om veiligheidsredes gestaak.