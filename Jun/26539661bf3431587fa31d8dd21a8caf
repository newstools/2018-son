SY IS op 31 Mei laas gesien toe sy by haar huis in Bethelsdorp Uit­breiding 31 uitgestap het. Nou is haar vier kinders siek van kommer oor hul ma net geheel en al skoonveld is. Elise Alfred (43) was daardie Donderdagoggend op pad om ’n los werkie by iemand te gaan doen, maar sy het nooit daar opgedaag nie. “Sy is laas nog deur iemand by die Primêre Skool Kroneberg gesien. Maar van toe is haar foon net af en dit gaan direk voicemail toe,” vertel Joanne Joseph, Alfred se dogter. ’n Kledingstuk wat Alfred laas aangehad het, is ’n wit kappietop met swart strepe. “Ek het tot gaan kyk by my neef-hulle, waar sy gewoonlik gaan kuier, maar hulle het haar op 27 Mei laas gesien. “Ek wil net hê sy moet terugkom huis toe. Die ander kinders is nog almal op laerskool en ek weet nie hoe om hul vrae oor ons ma te beantwoord nie.”