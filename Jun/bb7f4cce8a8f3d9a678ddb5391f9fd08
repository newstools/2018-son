OP ’N punt in vanjaar se Wêreldbekersokkertoernooi in Rusland gaan tegno­logiese geskiedenis gemaak word. Dis wanneer die Video Assistant Referee, oftewel VAR-stelsel, in werking gestel gaan word. Vir dié wat die laaste paar maande op ’n ander planeet was: Die VAR-stelsel is moderne tegnologie wat skeidsregters help om die korrekte besluite te neem. Nodeloos om te sê, enige veranderinge in sport word altyd met skeptisisme ontvang – en die VAR-stelsel is geen uitsondering nie. Sedert hierdie nuwe stelsel in April verlede jaar die eerste keer in Australië gebruik is, het dit reeds tot groot omstredenheid gelei. Maar hoe gaan dit in die Wêreldbeker-sokkertoenooi werk? Die VAR-stelsel is eintlik heel eenvoudig. Wanneer ’n skeids­regter een van sy besluite graag wil hersien voordat hy ’n finale beslissing maak, sal hy sy vingers in ’n vierkan­tige vorm hou of sy hand teen sy oor druk. In die beheerkamer in Moskou sal ’n span van vier beamptes die situasie van nie minder nie as 33 angles bekyk. Dit sluit agt superslow-motion en vier ultraslow-motion angles in. Die skeidsregter op die speelveld en sy sogenaamde “eye in the sky” sal die insident dan ook ontleed om te verseker dat die korrekte besluit geneem word.