SYDWELL Beziek, ’n Paarliet wat al in Spanje gaan sing het, sê sy hart bloei elke keer as hy hoor van ’n jong kind wat deur tik of ander dwelmmiddels ingesluk is. Hy sê hy wil nie hê die jeug uit die minderbevoorregte gemeenskappe van Drakenstein moet in daardie strik trap nie. Daarom het hy in 2011 die Global Spotlight Talent Search, ’n platform vir ontluikende sangers en toneelspelers, op die been gebring. “As ’n jongeling iets het om hom mee besig te hou, sal hy wegbly van dwelms af. My oë skiet vol trane as ek hoor dwelms het nóg ’n jong lewe verwoes. Dit is so onnodig.” Global Spotlight Talent Search val onder die beskerming van Soulo Productions, ’n organisasie sonder winsbejag. Nog Net 9, ’n suksesvolle verhoogproduksie, en “On my Own”, ’n sangitem deur die talentvolle Seridia Lee, het mense van Soulo Productions laat kennis neem. Sydwell het Seridia Lee juis onder sy vlerk geneem nadat sy met alkohol geworstel het en haar in ’n huwelik bevind het waar sy mishandel is. “Vandag is Seridia ’n nuwe mens met hoop vir die toekoms,” sê Sydwell. Sedert 2011 kom die prysgeld vir die Global Spotlight Talent Search uit Sydwell se eie sak. Oudisies Hy sê al is dit nie altyd maklik nie, gee hy nie om om dit te doen nie. “As ek in net een persoon se lewe ’n verskil kan maak, sal dit die wêreld vir my beteken.” Die oudisies vir vanjaar se kompetisie vind in die naweek van 22 en 23 Junie in die Thusong Service Centre in die Paarl plaas. Vir meer inligting, bel Sydwell by 071 404 5169 of gee Adri Francke ’n luitjie by 078 390 2038