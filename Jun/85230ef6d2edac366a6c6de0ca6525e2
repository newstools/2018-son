EEN van die vroue wat laas week ernstige brandwonde opgedoen het toe ’n trein naby die Ottery-stasie vlam gevat het, het gister die eerste keer ná die voorval haar oë oopgemaak. Leigh Jansen, die ma van ’n seun, het sedert Woensdag in ’n koma gelê. Son het Donderdag berig ’n slagoffer is onherkenbaar gebrand toe die trein omstreeks 08:50 voor die stasie vlam gevat het. Vier ander slagoffers is vir brandwonde in die hospitaal opgeneem. Hulle is almal is vroue. Jansen se ma, Ursula Schenker, het gisteroggend gesê haar dogter kon darem haar oë oopmaak. Schenker sê daar word vermoed dat iemand ’n petrol­bom in die trein gegooi het, waarna die drywer se cabin begin brand het. Sy sê: “Baie pendelaars word slagoffers deur sinlose aanvalle soos dié op treine. Wanneer sal dit ophou? Longe “Leigh het ’n vierkant met haar hande gemaak om aan te dui dat sy deur die venster gespring het om van die vlamme te ontsnap. “Haar longe is beskadig. Die dokters sê hulle gaan dit assesseer sodra sy uit die koma is om te bepaal hoeveel skade hulle opgedoen het.” ’n Polisiewoordvoerder, kapt. FC van Wyk, het bevestig dat ’n saak van brand­stigting ondersoek word. Metrorail loof ’n beloning van R25 000 uit aan enigeen wat inligting oor die voorval kan verskaf. Die inligting moet lei tot die suksesvolle vervolging van enige oor­treder.