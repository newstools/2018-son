VOLGENS die Suid-Afrikaanse Mediese Navorsingsraad is 1 uit elke 10 mense in ons land aan dwelms verslaaf. En sowat 11% van die totale bevolking sal iewers in hul lewe met verslawing te doen kry. Dwelmgebruik is ’n realiteit en dit is iets wat ons nie kan ignoreer nie. As een lid van ’n familie dwelms gebruik, raak dit die familie in die geheel. Kyk byvoorbeeld na die Ellen Pakkies-sage. Familielede weet dikwels nie hoe om ’n verslaafde te hanteer nie en die krag van oorwinning lê in ondersteuning. Maar om jou dwelmverslaafde familielid te help, moet jy goed toegerus wees met die nodige kennis om ’n verskil te kan maak. Mense wêreldwyd, veral kinders en jong mense, gebruik dwelms. Dis glad nie net jeugdiges uit “swak” huise in die onderste lae van die samelewing nie. Volgens die Afrikaanse webwerf  mieliestronk. com  is daar drie redes waarom mense dwelms gebruik: Dit kan vir sommige mense lyk asof dwelms in die media verheerlik word, of dat musikante, toneelspelers en sportlui kwalik ’n geheim daarvan maak dat hulle dwelms gebruik. Veral tieners sal omtrent alles doen om tog net ’n deel van hul portuurgroep te wees, al beteken dit ook om dwelms te beproef. Mense wat van die werklikheid en hul verantwoordelikhede wil wegkom, kan aan dwelms verslaaf raak.