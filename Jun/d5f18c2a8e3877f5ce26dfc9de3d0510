DIE opofferings van die jeug van 1976 behoort tot die voordeel van vandag se jeug te wees. Só voel die jong mense wat deelgeneem het aan Jeugdagvieringe in Belhar op die Kaapse Vlakte. Die jong mense is dit eens – die sacrifices van destyds kan nie opgemors word deur jong mense wat aan dwelms verslaaf is en by bende-aktiwiteite betrokke raak nie. Jong mense het die dag geniet deur aan verskeie aktiwiteite soos netbal en sokker deel te neem. Die dag is gereël deur Belhar se Jeugontwikkelingsforum. Lauren Prins (16) sê jong mense van vandag durf nie op hul louere rus nie. “Ons moet onthou wat die jeug van ’76 vir ons opgeoffer het.” Elvina Isaacs beaam Prins se sentiment. “Die jeug het ’n ver pad gekom sedert die onregverdighede van apartheid. Dis tyd dat ons gebruik maak van ons kanse en die geleenthede wat vandag daar is vir ons,” meen sy. Rudolph Mequire, een van die organiseerders, sê dit is ’n riem onder die hart om te sien hoe die plaaslike jeug honger vir geleent­hede soos Jeugdag is. “Ek probeer gereeld games reël vir die jeug en dit raak dan ’n geleentheid vir die hele gemeenskap. “Mense kom sit dan sommer buite en geniet hul lunch, terwyl die kinders hulle met sokker vermaak.” In Elsiesrivier is jong mense tydens ’n geleentheid ook met sang en musiek vermaak. Die gasspreker was Barbara Boss­well, wat jong mense aangemoedig het om hulle nie deur hul omstandighede te laat onderkry nie. “Die ding van enige bad expe­rience is om dit te vat en in iets positiefs te omskep. “Jou krag sal jy kry deur ’n goeie verhouding met God te hê en Hom jou rots te maak,” het sy aan die jongelinge gesê. In Piketberg is die plaaslike jeug vermaak met sang, musiek, verskeie sportsoorte en ’n motorfiets-optog wat jong mense se tone laat krul het van genot.