SIENDE dat ek so ’n bietjie ervaring het van die kronkels en agterpaaie in die Wes-Kaap, veral in die Boland, word ek as oudsoldaat vriendelik dog ferm gevra om die naweek in die kar te klim. Die rede? Ons gaan op ’n recce van juis daai kronkels en agterpaaie. Hoekom? Want dis ’n prelim om die beste roete te kry vir die launch van ’n nuwe produk. Toe neem ek ná dekades (weer) aan ’n militêre ops deel. Want dis hoe ver ’n motorvervaardiger moet gaan voordat daai poepholle genaamd motorjoernaliste opdaag en vir ’n dag ’n kar bestuur. Ons skop toe by ’n baie spesifieke venue af (tipies van ’n militêre ops) en druk die odo na zero. Dit moet baie, baie, baie spesifiek wees, want die journos gaan ook daar afskop. En daar word vir elke fraksie van ’n kilometer kop gehou met die bestuurder wat byvoorbeeld sorgvuldig na sy odo sal kyk en dan sal sê: “At 1,73 km turn left onto Oswald Pirow Drive (R101) West to Brackenfell.” Of: “After 4,51 km at robot keep straight.” En dan skryf die drywer se assistent/navigator alles baie sorgvuldig neer. Die rede hiervoor is, natuurlik, die heilige roetekaart wat die klomp journos in real time sal volg. As jy ’n fraksie van ’n kilometer uit is, “dam” die fraksies oor ’n paar kilo’s op en begin die journos verdwaal, want hulle vang die verkeerde turns. Nagmerrie En soos dit nou maar is, moet die sweeper-kar wat agter ry, die arme bloedjies gaan soek. As jy ’n groot groep is met baie karre, is dit like herding cats. Dan word dit ’n logistieke nagmerrie, want dan beland die journos op die allervreemdste plekke. Net soos troepe sonder leiding. En dit skroef dinge soos geskeduleerde vlugte op, want die kans is groot dat hulle laat kan wees en vlugte verpas. So, daardie route map is werklik die holy grail. Ek het op dié bisarre trip gesien as jy ’n afdraai op die recce mis, gaan ál jou vorige werk in vlamme op. Dan moet jy terugdraai na daai spesifieke starting point en oor begin. Rêrig. Jy kan nie ’n geskatte berekening doen nie. Alles moet akkurater wees as ’n sniper shot. En nes met daai shot, het jy net een shot. Die hele wiskundige probleem moet in daai voertuig uitgevoer word wat op die dag gebruik gaan word. Want jy kyk ook na sekere eksterne faktore soos die weer, verskeie oppervlakke op die roete en bergpasse. Jy doen dit in daai spesifieke kar sodat daar nie vir jou of ’n journo om die draai ’n nasty surprise wag omdat jy die verkenning in ’n bakkie gedoen het en nie, byvoorbeeld, in die hatchie wat jy gaan launch nie. Daar is ook logistieke goed soos: “Ek dink ons moet die karre met nommers badge en dan neerskryf wie elkeen in watter kar ry, dan weet ons ten minste watter nommer verdwaal het en wie dus missing in action is”. Die beplanning vir die launch het dus vir dié oudsoldaat nes ’n gekke, bisarre haarfyn militêre operasie gelyk, minus die bullets. Dít als sodat die werklike militêre operasie op die dag van die launch vir die journos soos ’n walk in the park lyk. Minus die bloed... Al wil sekere van die arme vervaardigers rêrig ’n paar van ons ná die launch vrekmaak!