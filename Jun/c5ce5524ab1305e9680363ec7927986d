DIE prys van petrol (ULP en LRP van 93 en 95 oktaan) gaan Woensdag met ’n stewige 82c/F styg, het die departement van energie Vrydag aangekondig. Diesel met ’n swaelinhoud van 0,05% en 0,005% gaan onderskeidelik 85c en 87c/F duurder kos. Die groothandelprys van beligtingsparaffien styg met 82c, terwyl die enkele maksimum nasionale kleinhandelprys vir beligtingsparaffien met R1,09 klim. Die kleinhandelprys van vloeibare petroleumgas styg met ’n strawwe R1,38/kg. Die rede vir dié skerp stygings is die swakker rand en hoër oliepryse. – Fin24