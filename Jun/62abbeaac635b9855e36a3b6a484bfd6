KNYSNA. – Asterix, ’n plaaslike kat, is net soos sy naamgenoot in die beroemde strokiesprent ’n opregte tawwe tienie. Asterix, ook bekend as Kietsie Kat, is onlangs ná byna ’n jaar met sy eienaar, Nina de Beer, herenig. Die kat het kort ná die brande in Junie 2017 verdwyn. De Beer sê aan Son hulle was onder die mense wat hul huis op 7 Junie verlede jaar moes ontruim toe die brande in Knysna uitgebreek het. Die hele familie, twee katte, twee honde en drie rotte is eers na die plaaslike seiljagklub. Later die nag is hulle na Sedgefield en ’n paar dae later na familie in George. Ongelukkig het Kietsie Kat uitgeglip by die mense in George waar hulle tuisgegaan het. Hulle het gaan soek, maar kon hom nie opspoor nie. Hulle het pamflette met Kietsie se foto in die omgewing opgeplak. De Beer het ook ’n foto van Kietsie op sosiale media gedeel en aanhou soek. Ná ’n paar dae het hulle teruggekeer na Knysna. “My hart was baie seer. Ons kon nie onbepaald in George bly nie. “Ek het geweet Kietsie is ’n tawwe kat. Sy regte naam is nie verniet Asterix nie.” In Desember het die familie in Rio de Janeiro gaan vakansie hou. Terwyl sy daar was, het sy weer gesoek op sosiale media. Iemand in George het toe laat weet hulle het ’n kat gesien wat soos Kietsie lyk. Hulle kon hom nie vang nie, maar het vir hom kos uitgesit. Nog ’n vrou in dieselfde omgewing het dieselfde gedoen. Terug in Suid-Afrika het De Beer aanhou soek. “Ek wou al tou opgooi. So twee weke gelede stuur ’n vrou ’n boodskap dat sy en haar seun die kat gevang het wat soos Kietsie lyk.” Sy het van Knysna na George­ gery en was die hele pad bekommerd dat dit dalk nie Kietsie was nie. Maar haar kommer was onnodig. “Kietsie het my dadelik herken. Hy het toegelaat dat ek aan hom vat.” Dit gaan nou goed met die kat, hoewel hy nog half bang is. De Beer sê: “Dit gaan hom lank neem om te heal.” Sy is net baie bly hy is weer veilig tuis.