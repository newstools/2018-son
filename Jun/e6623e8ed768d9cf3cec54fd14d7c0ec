DIE Oostelike Provinsie Rugbyunie (OPRU) het beloof om vandag die onsekerheid rondom die Grand Challenge-reeks op te klaar. Die tweede deel van dié klubliga begin môre met die Toptien-afdeling, maar die wedstrydbepalings is in ’n warboel. Die bepalings is Woensdag aan die klubs gestuur, maar is nie goed ontvang nie. Volgens die bepalings speel van die klubs vier tuiswedstryde en net een keer weg. Op sekere datums is twee wedstryde aan dieselfde span toegesê. Die OPRU het aangedui hy is bewus van die foute en hoop om vandag die nuwe bepalings uit te reik. Die unie het wel die klubs versoek om môre se bepalings te eerbiedig. Of môre se wedstryde sinvol by die liga sal aansluit terwyl die bepalings hersien word, sal eers gesien moet word. Môre se bepalings is (tuisspan eerste): 15:30: Progress t Kruisfontein, Missionvale t Park, Star of Hope t Harlequins, Despatch t Polisie. Die eindstryd van Grens se Uitklopliga is van Sondag na vanaand 18:00 vervroeg. Die wedstryd tussen Swallows en die WSU All Blacks sal op Old Selbornians se veld in Oos-Londen gespeel word. Die Grens Rugbyunie (GRU) het verduidelik die wedstryd is vervroeg omdat Sondag se beplande SuperSport Challenge-wedstryde nie meer in Mdantsane plaasvind nie. Die klubwedstryd sou ’n voorwedstryd gewees het. “Grens se finansiële probleme of die administrasie van die GRU het niks met die afgelasting van Sondag se Challenge games te doen nie,” sê die GRU. “SuperSport en SA Rugby het besluit om dié wedstryde nie meer in Mdantsane te laat speel nie.”