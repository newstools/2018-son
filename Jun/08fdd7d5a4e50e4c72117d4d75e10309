DUISENDE plaaswerkers in Drakenstein kan dié winter dakloos wees weens plaasuitsettings. “Dié munisipaliteit word nou ’n hot spot vir plaasuitsettings, met sowat 20 000 mense wat geraak word,” sê Lauren Waring, die Drakenstein-munisipaliteit se direkteur van beplanning en ontwik­keling. Waring het in April op ’n indaba van die Suid-Afrikaanse Menseregtekommissie (SAMRK) oor plaasuitsettings gepraat. David Delaney, waarnemende direkteur van beplanning en ontwikkeling in Drakenstein, sê: “Waring se kommentaar verwys na die huidige tendens van plaasuitsettings in die omgewing. Dit kan mettertyd ontaard in ’n groot aantal mense wat van plase afgesit word.” Die SAMRK beplan om by pres. Cyril Ramaphosa aan te klop om ’n moratorium op plaasuitsettings te sit. Intussen het Drakenstein ook bevestig dat die munisipaliteit nie ’n plek voorberei as alternatiewe noodhuisvesting vir 20 000 mense nie. “Ons tref nie tans voorbereiding vir grootskaalse uitsettings nie,” noem Delaney. “Ons wil dit eerder probeer vermy en daarom is ons in die proses om ons prosedure, beleid en beplanning te hersien.” Drakenstein neem wel kennis van 1 142 sake, waarvan byna die helfte tans in die howe is. Van dié 1 142 sake is 513 moontlike plaasuitsettings, verduidelik Delaney. Uit 196 sake wat afgehandel is, is 131 uitsettingsbevele toegestaan, 18 sake is teruggetrek, 32 is van die hofrol geskrap en in 15 sake is geen hofbevel gegee nie. In ’n verklaring verlede maand sê Drakenstein hulle doen nie plaasuitsettings nie. “Die munisipaliteit se rol is om alternatiewe noodhuisvesting te bied wanneer mense uitgesit word,” aldus Delaney. Maandag het Mcebisi Skwatsha, adjunkminister van landelike ontwikkeling en grondhervorming, plase in Drakenstein besoek. Dialoog Die plase Marlenique, Dawn Mountains, Soetendal en Houtkloof was onder die plase wat besoek is. Skwa­tsha het ook gelet op die benarde algemene situasie van plaaswerkers, wat ’n noodsaaklike rol in voedselproduksie speel. Ná die besoek het die adjunkminister ook ’n dialoog oor plaasuitsettings in die Simondium-gemeenskapsaal gehou. In dié dialoog het Skwatsha talle klagtes van plaaswerkers aangehoor. GroundUp berig Chandré Cloete (18) het in trane uitgebars toe sy vertel hoe hul uitsetting van Soetendal haar geraak het. “Ek het uit die skool gekom en al ons goed buite gesien. Die plek waarheen hulle ons geskuif het, is nie veilig nie. Op die plaas kon ons rondloop, maar baie van die jongmense gaan nou nie eens meer skool toe nie.” Skwatsha sê om die plaasbewoners te help, oorweeg die regering dit om hierdie saak ’n toetsgeval te maak vir die onteiening van grond sonder vergoeding. Drakenstein het gister as deel van sy proaktiewe benadering ’n behuisingswerksessie gehou en sal Dinsdag met die provinsiale minister van behuising, Bonginkosi Madikizela, vergader om plaasuitsettings te bespreek. Hoewel daar in Drakenstein se onlangs goedgekeurde 2018-’19-begroting geen melding gemaak word van landelike ontwikkeling nie, word R11,4 miljoen wel begroot om basiese dienste in informele nedersettings te verbeter en in stand te hou. Delaney noem voorts die identifisering, beplanning en voorbereiding van nood­terreine vorm wel deel van die munisipaliteit se algehele beplanning rondom mens­like nedersettings. Die alternatiewe noodhuisvesting is gewoonlik ’n tydelike struktuur van 24 vierkante meter met toegang tot basiese dienste.