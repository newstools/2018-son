ROSKO Specman, Chris Dry en Selvyn Davids sal in oefenwedstryde moet bewys hulle is gereed om die Springboksewesrugbyspan in die Wêreldbekertoernooi te verteenwoordig. Sewesrugby se WB-toernooi vind van 20 tot 22 Julie in San Francisco, VSA, plaas. Die Blitsbokke berei tans in Johannesburg vir die skouspel voor. Die Blitsbokke speel vandag in oefenwedstryde (chukkas) teen ’n span van die Goue Leeus. Specman, Dry en Davids sal dan hul fiksheid moet bewys. Dié drie keer terug van beserings en veg vir ’n plek in die Blitsbokke se finale groep vir die WB-toernooi. “Ons het 16 spelers gekies en dit is belangrik om te sien hoe dié wat beseer was, reageer in oefensessies en wedstryde. “Ons sal daarna besluit oor hul insluiting in die groep van 12 spelers,” sê Neil Powell, Blitsbok-afrigter. Tot dusver is Powell in sy noppies met die drie se herstel van beserings. Hy glo hulle het nuwe energie na die groep gebring. “Rosko en Chris is manne wat weet hoe om die glimlag op spanmaats se gesig te plaas en dit is lekker om sulke energie in die kamp te sien.” Powell sê die span oefen in Johannesburg weens die Wes-Kaapse reënseisoen, wat oefeninge moeilik maak. ’n Oefenkamp in Mosselbaai word ook gereël voordat die span na die WB-toernooi vertrek. Die BLITSBOK-groep: Philip Snyman, Chris Dry, Heino Bezuidenhout, Dylan Sage, Zain Davids, Ryan Oosthuizen, James Murphy, Werner Kok, Dewald Human, Rosko Specman, Branco du Preez, Justin Geduld, Selvyn Davids, Ruhan Nel, Siviwe Soyizwapi, Mfundo Ndhlovu.