SWELLENDAM. – Virgil Pretorius (32), ’n eks-cop en hofordonnans van Heidelberg, is Maandag in die rondgaande hooggeregshof in Swellendam skuldig bevind op twee van die vier klagte teen hom. Hy staan tereg vir die moord op Candice Alberts (33), die ma van sy seun. Pretorius is skuldig bevind op aanranding met die doel om ernstig te beseer en moord met voorbedagte rade. Hy is op sy verjaardag skuldig bevind. Hy het haar vermoor nadat hy haar opgelaai het om werk toe te neem. Alberts se lyk is op 22 April 2017 onder bosse gevind. Sy is glo eers met ’n swaar voorwerp teen haar kop geslaan, daarna met ’n elektriese draad verwurg en laastens met ’n skerp voorwerp 24 keer gesteek. Regter Robert Henney het hom onskuldig bevind op aanranding gewoon en diefstal van R500 en ’n Samsung-selfoon. Henney het in sy uitspraak dit benadruk dat dit duidelik was dat Pretorius beplan het om Alberts te vermoor deur haar bewusteloos te slaan met ’n stomp voorwerp, waarskynlik ’n klip, haar te verwurg, en daarna doelgerigte steekwonde op gefokusde plekke toe te dien. “Dit was jou plan om haar te vermoor en haar liggaam te versteek sodat jy nie uitgevind kon word nie. Dit is bo redelike twyfel”. Pretorius het aanhoudend tydens sy ondervraging deur sy regsverteenwoordiger, adv. Nick du Toit, volgehou dat hy en die oorledene opgemaak het. Van Alberts se familie het uit die galery “hy lieg!” ge- skree. Die verrigtinge duur voort vir slotbetoë. Alberts se 14-jarige seun sal ook ter verswaring getuig. ’n Brief wat hy geskryf het aan Pretorius, is aan die staatsaanklaer oorhandig.