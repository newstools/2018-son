DIE land is besig om te brand weens informele nedersettings en grondbesettings. So vertel die opvoedkundige sielkundige Quinton Adams en sê daar is ’n dringende behoefte aan behuising. Hy en sy groep vriende het bymekaar gekom en bou gratis shacks in informele nedersettings in die Kaap. Adams het die vernedering, naaktheid en verwoesting van armoede en die haglike omstandighede raakgesien van mense wat in bouvallige plakkershutte woon. Adams het ’n lang geskiedenis van werk met die inwoners van die informele nedersettings – hy doen dit al 17 jaar. In Junie 2017 is die Kaap getref deur die grootste storm in 30 jaar en dit het verwoesting gesaai in veral informele nedersettings. Mense se plakkershutte is erg beskadig of heeltemal vernietig. Die inwoners se desperate omstandighede het ’n baie groot uitwerking op Adams gehad en hy het geweet hy sal iets moet doen om verligting te bring. Adams sê hy het begrip vir die woede wat heers in die plakkerskampe. Die strukture word gewoonlik gebou met afvalmateriaal soos plastiek en karton en is onveilig. Sommige plakkers het geen venters nie en wat ventilasie belemmer. Dit gee aanleiding tot allerhande siektes. Talle inwoners kla die bouvallige strukture trek baie groot rotte aan en veroorsaak dat die kinders velsiektes opdoen. Van die inwoners sê in die nag baljaar die rotte in die plakkershutte en die kinders se ore en tone word aan gevreet. Selfs die honde word deur die reuse-rotte gebyt. In die somer het inwoners weer las van slange weens die warmte en humiditeit. Adams het besef die omstandighede van die plakkers sal moet verander en hy en ’n paar manne het besluit om iets daaraan te doen. Hy sê hy het besluit om nie hierdie saak te verpolitiseer nie, maar om daadwerklike aksie te neem. Hulle het besluit om nuwe ordentlike en veiliger strukture te bou. Die groep gebruik soliede planke en nuwe plate. Die nuwe hutte het vier vensters en daarby kom ook ’n sementvloer. Daar word Durafoil­ in die dak gesit om die hitte te behou in die winter en koelte te gee in die somer. Adams en die manne het nou al bekendheid verwerf vir dié werk wat hulle doen om mense se lewe te verbeter. Iets waaroor Adams baie opgewonde is, is dat hulle van die plakkers oplei om self die strukture op te rig. Die span besef dit gaan nie net oor die nuwe strukture wat gebou word nie, maar dat die mense se lewe verander en herbou word en dat hulle hul waardigheid terugkry. Lesers wat daarin belangstel om Adams te join, kan hom gerus kontak by 082 698 5103.