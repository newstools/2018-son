’N MAN (31) van King William’s Town is dié week lewenslange tronkstraf opgelê vir die verkragting van ’n nabye familielid. Hy is vroeër die week in die Zwelitsha-streekhof gevonnis. Die man, Nkosindiphe Goni, het die 16-jarige klaagster, wat verwant is aan hom, sedert April verlede jaar seksueel misbruik. “Hy het gedreig om haar dood te maak as sy die familie sou vertel,” het kapt. Siphokazi Mawisa, ’n polisiewoordvoerder, gesê. In Junie verlede jaar het die slag­offer wel haar ouma vertel, wat dit op haar beurt onmiddellik by die polisie aangemeld het. Verwys Goni, van die informele neder­setting Khalana in Tamara, is onmiddellik in hegtenis geneem en op 23 Junie van verkragting aangekla. “Op 26 Junie het hy die eerste keer in die Zwelitsha-landdroshof verskyn. Hy is op borgtog vrygelaat terwyl die saak nader ondersoek is. “In Januarie het hy weer in die landdroshof verskyn. “Die saak is dieselfde dag na die streekhof verwys,” het die woord­voerder by­gevoeg. “Sy verhoor het op 23 Mei begin.” Goni is Dinsdag skuldig bevind en Woensdag tot ’n lewe agter tralies gevonnis. Lt.kol. Zitulele Mahlambeni, bevelvoerder van die polisie se eenheid belas met gesinsgeweld, kinder­beskerming en seksmisdrywe in King William’s Town, het die vonnis verwelkom. “Dié vonnis sal definitief ’n boodskap uitstuur dat die gereg streng sal optree teen misdadigers,” het Mahlambeni gesê.