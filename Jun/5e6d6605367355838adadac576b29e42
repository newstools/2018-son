DIE vinnige optrede van twee traffic cops van Kaapstad se verkeersafdeling het gesorg dat twee vermeende kaartdiewe hul gat sien. Die inhegtenisname kom nadat ’n vrou geld gaan trek het by ’n OTM by ’n supermark in Sercor Park, Strand. Die vrou, wat anoniem wil bly, vertel sy was besig om geld te trek toe ’n man skielik agter haar kom staan. Sy het die man gevra om nie te naby aan haar te staan nie, maar hy wou nie hoor nie. Volgens haar het sy agterdogtig geraak toe die man nie wil move nie. Sy vertel: “Hy het gesê die kaart gaan nie weer uit die masjien kom nie. Die man het toe die kanselleerknoppie op die masjien gedruk, die kaart gegryp en gemaak dat hy wegkom. “Ek het vir ’n verkeers­beampte wat daar naby was, gesê wat gebeur het. Dié het hulle deur die strate van die Strand gejaag.” Versterkings is ingeroep en twee verdagtes is binne minute in Laer Gordonsbaaiweg in hegtenis geneem. Jan Frieslaar, voorsitter van die Strand se polisie­forum, was ook op die toneel. Frieslaar sê daar word gereeld mense by dié OTM beroof. Hy hoop die twee verdagtes kan suksesvol in die hof vervolg word. Die polisieondersoek duur voort.