METRORAIL het in samewerking met die polisie in die eerste week in Junie 73 oortreders gearresteer. Volgens ’n woordvoerder van Metrorail is 60 mense verlede Donderdag weens oortredings gearresteer. “Altesame 23 vroue en 37 mans het gister in die hof verskyn op klagte van die besit van en handel met dwelms en onregmatige betreding van grond. “Die spanne wat die mense gearresteer het, het ook beslag gelê op onderdele van treine soos treindeure en koperkabels, asook dagga en Mandrax.” Vroeër is 13 mense in Newlands, Belhar, Maitland en by Pentech gearresteer vir kabeldiefstal en vandalisme. Fortune Nkomo is ook verlede week vir 15 jaar tronk toe gepos in die eerste suksesvolle vonnisoplegging van ’n kabeldief. Nkomo is tot tien jaar gevonnis vir die steel van kabels van ’n trein se dak af en nog vyf jaar vir die beskadiging van eiendom. Die skade beloop sowat R250 000. Metrorail se streeks­bestuurder, Richard Walker, het gesê dis hoog tyd dat ’n skuldigbevinding in die Wes-Kaap plaasvind. Hy het dankie gesê aan die spanne vir hul harde werk. Volgens hom word elke week oortreders gearresteer. Hy het die gemeenskap ook bedank dat hulle meer en meer inligting deurgee. Metrorail loof belonings uit van tot R25 000 vir inligting wat kan lei tot skuldigbevindings van vandale en diewe. Transnet se raad is intussen vervang. Die raad het gesê Werksmans kon niks fout kry met sy beamptes nie. Luidens ’n verslag het Transnet se raad in 2014 ingestem om R38,6 miljard vir lokomotiewe te betaal aan China South Rail, China North Rail, General Electric en Bombadier. Die rekening het later tot R54,5 miljard gestyg.