KNYSNA. – ’n Vroutjie moan ’n skilpad steel die kos uit haar mond. Jennifer Sweiss (46) voel nie lekker oor die skilpaaie wat haar groentetuintjie opvreet nie. Sweiss sê haar tuin in haar agterjaart in Nekkies hou eenvoudig nie. Sy beweer dis die bure se troeteldiere se skuld. Sweiss sê: “Nou raak hulle groot en vreet al hoe meer. Ek het juis die groente geplant om gesonde goed te eet. “Ek was eens op ’n goeie voet met my bure en het al teenoor hulle hieroor gekla.” Maar sy sê dis asof die bure nie ’n plan wil maak nie. Om alles te kroon is haar tuintjie nou besig om te vrek oor die gulsige skilpaaie so erg inklim. Dorothy Momberg (66), die buurvrou, keer egter. Sy sê: “Ek probeer te alle tye seker maak dat die skilpaaie in my jaart bly en uit ander mense se plekke. Skilpaaie is skadeloos en byt nie. Ek het selfs vir hulle ’n eie hokkie gebou. “Ek soek nie moeilikheid met die bure nie.”