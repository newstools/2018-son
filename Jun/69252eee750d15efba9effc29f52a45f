DIE Stormers kan beslis nie bekostig om die Jaguares ligtelik op te neem nie. Dit is wanneer dié twee Superrugby-franchises mekaar vanaand 19:40 Suid-Afrikaanse tyd die stryd in Buenos Aires aansê. Die Jaguares en Argentinië se nasionale span bestaan uit feitlik dieselfde spelers. Die nasionale span het in sy laaste drie toetse nie goed gevaar nie. Die groot verskil tussen die nasionale span (die Pumas) en die Jaguares is dat hulle nie dieselfde afrigter en kaptein het nie. Met Da­niel Hourcade as afrigter en Agustín Creevy as kaptein sukkel die Pumas. Met Mario Ledesma as breier het die Jaguares ’n gedaanteverwisseling ondergaan. En met Pablo Matera wat die span aanvoer, is die Jaguares nou ernstige aanspraakmakers in die Superrugby-kompetisie. Die Suid-Amerikaanse franchise het tot dusver die Rebels in Melbourne, die Brumbies in Canberra, die Blues in Auckland en die Chiefs in Hamilton in agtereenvolgende wedstryde geklop. Daarna het hulle met die Bulls (54-24) en die Sharks (29-13) op eie bodem klaargespeel. Ledesma se span is tot dusver onoorwonne in ses agtereenvolgende Superrugby games. Daarteenoor het Robbie Fleck (afrigter) se Stormers-span teen die Chiefs (9-15) op Nuweland, die Sunwolves (23-26) in Hongkong en met dieselfde telling teen die Lions op Nuweland in sy laaste drie games die onderspit gedelf. Die Jaguares behoort dus môre die gunsteling te wees om die kaptein, Siya Kolisi, en sy manne in die José Amalfitani-stadion te klop. Vir Fleck en sy manne is niks behalwe trots en eer op die spel nie.