DIE druk is nou op die Junior Springbokke om die derde nasionale rugby­span te word wat Engeland binne die bestek van vier dae klop. Die Junior Bokke kom vandag teen Engeland in die halfeindstryd van die Wêreld­beker-toernooi te staan. In die glystroom van die Springbokke en Blitsbokke se oorwinnings dié naweek oor Engeland is daar groot verwagtinge van Salmaan Moerat (kaptein) se span. Veranderings Dié kragmeting, wat 19:00 afskop, word in Narbonne, Frankryk, beslis. Die span se breier, Chean Roux, het ses veranderings aangebring nadat die Bokkies met 29-46 teen Frank­ryk vasgeval het. David Coetzer (losskakel), Phendulani Buthelezi (losvoorspeler), Tiaan van der Merwe (haker) en Alulutho Tshakweni (stut) is by die beginspan ingesluit. Coetzer en Buthe­lezi het hulle­ voor die wedstryd teen Frankryk by die groep aangesluit. Al is dit Buthelezi se eerste wedstryd, is hy vertroud met die span se strukture. Dis omdat hy by die span se ses opwarmingswedstryde ingesluit is. Rikus Pretorius (binnesenter) keer ook terug nadat hy van ’n enkelbesering herstel het, en vorm met Manuel Rass die senterpaar. Roux sê: “Die belangrike ding is dat die spelers moet kophou en die wedstryd minuut vir minuut benader, terwyl ons verdediging rotsvas moet wees.”