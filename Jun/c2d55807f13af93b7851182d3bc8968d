DIE koord om Susan Rohde se nek kon nie styf gewees het nie. Só meen die patoloog in die moordbeskuldigde Jason Rohde se regspan. Dr. Reggie Perumal, ’n privaat patoloog, het gister onder kruisverhoor getuig dat die merk om Susan se nek daarop dui dat die koord nie styf om haar nek was nie. Jason, wat hof loop vir die moord op sy vrou, het getuig hy het op haar lyk afgekom waar dit agter ’n deur in die badkamer gehang het. Hy voer aan sy het selfmoord gepleeg deur haarself daar op te hang. Susan se lyk is op 24 Julie 2016 agter die badkamerdeur van die egpaar se hotelkamer op die Spier-landgoed gevind. Volgens Rohde was die koord baie styf om Susan se nek en hy het gesukkel om die knoop los te maak. Maar volgens Perumal was daar nie ’n knoop nie. Hy het ook getuig dat Susan se kop skuins moes gelê het omdat die merk nie reg om die nek strek nie, maar aan die kant van die nek ophou. Die nutsman wat Jason op die noodlottige oggend gehelp het om die badkamerdeur oop te maak, het ook getuig dat die koord los om Susan se nek was. Die staat voer aan dat Jason sy vrou vermoor het deur haar te verwurg en dat hy daarna die selfmoord gestage het. Die saak duur vandag voort. 