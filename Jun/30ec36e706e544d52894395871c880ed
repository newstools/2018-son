’N PLEK in Europa se top-10. Dis waarmee die agtjarige gholf prodigy van Athlone, Traigh Pathon, teruggekeer het. Son het vroeër berig oor Traigh wat verlede week aan die Europese Ope Kinder-gholftoernooi in Skotland gaan deelneem het. Hy het in die neënde plek geëindig. Hy het skaars Sondag teruggekeer huis toe, toe loop Son hom al weer Dinsdag op die Riverclub-gholfbaan in Observatory raak waar hy besig was om te oefen. Traigh se ma, Tiara, sê hulle is baie trots op hom. “Die weer was glad nie in ons favour nie, maar hy het uit 53 deelnemers ’n plek in die toptien gekry,” sê sy met breë glimlag. Tiara sê Traigh het dit baie op die gholfbaan in Skotland geniet, en vir haar is dit belang­riker as om te wen. “Hy is nog baie jonk en ons wil nie enige druk op hom plaas om te wen nie. “Ons het by die toernooi gesien hoe baie ouers druk op hul kinders plaas. “Dit het ook gewys hoeveel mense ’n baie groot passie vir die sport het en dat hulle baie geld en tyd invest het sodat hul kinders goed kan vaar. “Ons doen maar alles wat ons kan om Traigh se gholf te ondersteun. Dit is baie duur, maar met borge soos Turkish Airlines en die Backabuddy Campaign het ons dit gemaak,”volgens Tiara. Sy het bygevoeg dat Traigh baie vriende gemaak op die baan en dat die kinders baie van mekaar kon leer. “Die wenner van die kompetisie het altyd die ander aangemoedig. “Dit was baie mooi om te sien hoe hulle mekaar help,” sê sy. Hulle sien nou daarna uit om in Augustus aan ’n toernooi in Pinehurst, North Carolina, te gaan deelneem. “Ons wil baie graag hê dat Traigh soveel moontlik exposure kry, sodat hy daaraan gewoond kan raak om op verskillende bane te speel en ook om ander jong spelers te ontmoet,” het Tiara gesê.