CALITZDORP. – Die koue, nat weer wat reeds sy aaklige kop in die Klein Karoo uitgesteek het, is sink­hokkiebewoners se grootste nagmerrie. Salina Nimmerhout, wat haar derde winter in haar hokkie inwag, vertel: “Dis ons grootste vrees dat die dak lek. Dan raak die komberse nat. “En dit raak nie droog as jy dit uithang nie, want dit reën dan. “Ons sit swartsakke op die dak om die dak te seël, maar dit help min. “Die wind speel nie. Dis hel in ’n hokkie.” Maureen Abrahams, haar buurvrou, kla ook: “Ons wens net die raad kan vir ons hokkies krag insit. “Dit sal help, want nou moet ons buite kook. Die vuur reën nat en die hout is groen. “Het jy al probeer kos kook met nat hout, buite tussen twee sinkplate?” Petrus Swanepoel moan ook: “In die somer kan jy nog snags uitgaan om te number two. Maar in die winter is dit moeilik.” Nog inwoners maak hul stem dik. Hulle is kwaad oor Hophuise wat leeg staan en mense wat hul Hophuise verkoop. Rdl. Werner Meshoa sê: “Die raad moet gehoor gee aan die pleidooi van die mense in die plakkerskamp. “Mense moenie hul huise verkoop nie. “As daar huise leeg is, moet die inwoners sulke gevalle direk aan die behuisingskantoor rapporteer. “Dan moet iets gedoen word.”