’N VROU (45) van Humansdorp is gearresteer nadat sy na bewering haar kêrel (36) Saterdag vermoor het. Die twee het glo oor ’n eks gestry, het die Oos-Kaapse polisie in ’n verklaring gesê. “Die paartjie het omstreeks 14:00 baklei toe die verdagte woedend geword en haar ou met ’n bottel teen sy kop geslaan het. “Sy het hom toe glo daarna met ’n kopdoek verwurg. Gesterf “Die rusie het gevolg nadat die verdagte se eks die vorige dag by haar kom kuier het,” het sers. Majola Nkohli, ’n polisiewoordvoerder, gesê. Die man van George het op die toneel gesterf. Sy naam word eers weerhou totdat sy familie van dié tragiese voorval ingelig is. Die vrou is gearresteer en aangekla van moord. Sy sal vandag in die landdroshof in Humansdorp verskyn. – News24