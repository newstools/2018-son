DIE Congress of Demo­cratic Taxi Associations (Codeta) dreig om sekere busdienste in die stad te “shutdown”. Dis nadat samesprekings tussen die Stad Kaapstad en Codeta oor die verlenging van vervoerkontrakte misluk het. Dié dreigement is slegte nuus so kort ná die onlangse landwye staking van busdienspersoneel. Dié uitgerekte staking het pendelaars se daaglikse roetine omtrent ontwrig. Die kontrakte gaan oor die N2 Express Joint Venture (JV), wat verantwoordelik is vir die bedryf van MyCiTi-busse tussen Mitchells Plain en Khaye­litsha tot by die Civic Centre in die stad. Die JV-aandeelhouers sluit in die Golden Arrow-busdiens (GABS), Codeta in Khayelitsha en die Route 6 Taxi Association in Mitchells Plain. Die N2 Express JV bedryf sedert Julie 2014 vier MyCiTi-roetes: die D01-, D02-, D03- en D04-roete tussen die suidoostelike metro en middestad. Brett Herron, die burgemeesterskomiteelid vir vervoer en stedelike ontwikkeling, sê Route 6 en GABS het met die Stad ooreengekom om die bedryfs­kontrak te verleng. Herron sê: “Daarom sal die N2 Express-diens voortgaan. “Codeta het egter geweier om die verlenging van die bedryfskontrak te onder­steun, so dié diens kan van vandag af ontwrig word. “Ons sal die roetes monitor en pendelaars op hoogte hou van die situasie.” ’n Woordvoerder van Codeta, Besuthu Ndungane, sê hulle het die shutdown reeds met die SA National Civic Organisation (Sanco) op ’n vergadering bespreek. Ndungane sê hoofsaaklik pendelaars in Khayelitsha sal geaffekteer word. Hy vra dat ander vennote van die N2 Express JV met hulle moet saamstaan. Vredesooreenkoms Ndungane dreig: “Die shutdown sal voortgaan totdat ’n ooreenkoms bereik word.” Op ’n positiewe noot het hy bevestig dat ’n vredes­ooreenkoms tussen sy ver­eniging en die Cape Amalga­mated Taxi Association (Cata) aangegaan is om die bloedige taxi-oorlog in Delft te beëindig. Dít was Dinsdag op ’n ver­gadering tussen dié twee verenigings en ander belang­hebbende partye. Almal het ingestem dat die konflik, waarin minstens tien slagoffers verlede naweek gesterf het, beëindig moet word.