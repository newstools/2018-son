AFRIKA en Asië bots vandag in die Ekaterinburg-arena wanneer Senegal en Japan mekaar aandurf. ’n Plek in die tweede ronde is op die spel, so daar behoort vonke te wees. Albei spanne is vol selfvertroue ná seges van 2-1 oor onderskeidelik Colombia en Pole in hul vorige stryde. Dit beteken dat nóg ’n oorwinning vir een van die spanne hom ’n plek in die tweede ronde sal verseker. M’Baye Niang het die beslissende doel vir Senegal teen Pole aangeteken net nadat hy terug op die veld gekom het ná ’n besering. Senegal sal wil hê dat hy weer van voor moet lei en so vroeg moontlik reeds ’n doel kry. Ná sy eerste internasionale doel is Niang nou lus op die Japanners ook te tem. “Ek het ’n doel aange­teken vanweë die harde werk van die hele groep,” sê Niang. “Ons moenie opgee nie en ons moet vandag dieselfde harde werk verrig. Niks is nog vir seker nie. “Japan is ’n goeie span. Ons het lank gelede met voorbereiding vir hulle begin, want hulle het baie gehalte in hul span.” Yuto Nagatomo, Japanse verdediger, glo hy en sy spanmaats moet versigtig wees vir Senegal se teenaanval. “Ons het verwag hulle sal vinnig en sterk wees, maar wat uitstaan, is hul dissi­pline,” meen hy. “Hulle het as ’n eenheid gespeel.” – Fifa.com