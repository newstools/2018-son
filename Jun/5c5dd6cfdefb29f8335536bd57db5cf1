DIT wil voorkom asof daar maar min vrede en versoening in die Verenigende Gereformeerde Kerk se ring van Clanwilliam is. Son op Sondag verneem ’n oud-lidmaat van die kerk het by die ring gaan kla oor ds. Donovan Koordom en die kerkraad van VGK Klawer. Volgens ’n ingeligte, wat anoniem wou bly, is die klag glo oor finansiële ongerymdhede. “Die ironie is dat die klaer self in 2005 aan diefstal van kerkgeld skuldig bevind is,” sê die persoon. Nog iemand met insae vertel “die ring wou Koordom en die kerkraad vir twee maande stuit. Die saak was só aan die brand op Vadersdag dat die vuiste amper geklap het.” Koordom het vrae na sy regsverteenwoordiger verwys, wat bevestig het die ringskommissie het ’n onkerkordelike stuiting probeer toepas. Adv. Chris Kilowan, regsverteenwoordiger van Koordom, het bygevoeg: “Daar is klagtes by die ring ingedien­, maar ons kan nie nou daarop reageer nie. “Omdat dit onkerkordelik is, kan ds. Koordom ook nie daaraan gehoor gee nie.” Tans win Koordom nog regsadvies in. Hy sal mettertyd op ’n gepaste proses besluit. “Ek gaan nie enige vrae beantwoord nie. Kom ons mors nie mekaar se tyd nie en beëindig die oproep,” was ds. Angelique Esau, skriba van die ring van Clanwilliam, se reaksie. Ds. Dawid Carelse, aktuaris van die VGK in die Kaapland-streeksinode én algemene sinode, het ná sy telefoniese versoek Donderdag om per e-pos te reageer, teen druktyd nog nie enige vrae beantwoord nie. Son op Sondag het twee weke gelede berig hoe die Wes-Kaapse hooggeregshof met ’n bevel nisi die ring se strafplan teen die dominee en sy kerkraad stopgesit het. Die ring was glo toe nie happy dat die herder en sy kerkraad hul besluit oor ’n besoek geminag het nie en dat die hele kerkraad nie ’n buitengewone meeting bygewoon het nie. Toe die ring hulle uit die kerkbanke skors, is Koordom en van sy kerkraadslede na die hofbanke. Op 21 Mei het die ring besluit – ná maande se gebede en onsekerheid – om tog te voldoen aan die bevel nisi, wat die hof op 3 Junie beslis het. ’n Kerkregkundige en voormalige moderator van die kerk, prof. Mary-Anne Plaatjies-Van Huffel, het kort daarna aan SoS gesê: “Die kerk is bewus daarvan dat die uitsprake nie ’n towerstaf is wat verhoudinge kan herstel wat versuur het nie.” Kilowan sê: “Ds. Koordom bly positief dat die ring uiteindelik op ’n meer Christelike manier met die gemeente van Klawer sal omgaan.”