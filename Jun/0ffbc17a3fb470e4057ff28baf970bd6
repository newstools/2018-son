DIE Boland-Kavaliers moet die ver pad na Kimberley aandurf vir hul kwarteindstryd van die SuperSport Challenge teen Griekwas. Griekwas het ná 8 wedstryde met 36 punte boaan die puntelys in die Sentraal-streek geëindig. Die Bolanders het ook hul laaste wedstryd teen die OP-Olifante gewen om hul plek onder die laaste ag spanne te verseker. Daar kan net gehoop word dat die Kavaliers se kaptein, Zandré Jordaan, vir die wedstryd beskikbaar sal wees. Jordaan het die stryd in Port Elizabeth weens ’n enkelbesering misgeloop. Die Bolanders se slot Rinus Bothma (kniebesering) en die senter Edwin Sass (skouerbesering) het ook die kragmeting in die Baai misgeloop. Wedstryde tussen dié twee spanne lewer altyd goeie rugby op omdat talle voormalige Boland-spelers vir Griekwas uitdraf. WP, wat vir ’n rekord van twee seisoene die uitspeelronde onoorwonne afgesluit het, kom in Mdantsane in Oos-Londen teen die Vrystaat XV te staan. WP was die naweek in ’n verwoestende bui teen SWD en het sy laaste wedstryd maklik met 41-26 gewen. Die bepalings is: NELSPRUIT: Pumas t. Blou Bulle; KIMBERLEY: Griekwas t. Boland-Kavaliers. OOS-LONDEN MDANTSANE: 13:00: Sharks XV t. Golden Lions; 15:00: Westelike Provinsie t. Vrystaat XV.