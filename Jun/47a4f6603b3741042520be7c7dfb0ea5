SY KEN van swaarkry en het haar vingers destyds stompies gewerk. Ouma Maria Smith van Addo buite die Baai het Dinsdag haar 106de verjaardag gevier. Haar kop is nog helder en sy onthou soos gister hoe sy ’n sak meel kon koop met 2c. Ouma Maria is in 1912 in Somerset-Oos gebore. As jong vrou het sy op ’n plaas gewerk. Sy het landerye geploeg, kombuisvloere geskrop, koring gesny en allerhande takies op die plaas uitgevoer. Sy het later met Eksteen Smith getrou en hulle het 11 kinders gehad. Eksteen is sowat 37 jaar gelede oorlede. Ouma Maria het nou 16 kleinkinders en 4 agterkleinkinders. Sy het al vier van haar kinders en twee kleinkinders aan die dood afgestaan. Sy is blind en begin doof word. Haar rug gee ook in. Spesiaal Rachel Smith (64), ouma Maria se dogter, sê haar ma was nog altyd na aan die Here en sy het elke Sondag pligsgetrou kerk toe gegaan. Deesdae kom hou die kerk spesiaal ’n diens by haar huis omdat sy te oud is om so ver te loop. Dinsdag het die mense van haar kerk by haar ’n draai kom maak om ’n biduur te hou en koek en tee te geniet. Saterdag gaan die groot makietie by hul huis in Addo plaasvind. Al sewe oorlewende kinders en haar kleinkinders gaan vir haar kom kuier, sommige van so ver as Joburg af. Die familie gaan ’n braai hou. “Al sewe kinders gaan vir haar ’n koek bring en dan gaan ons kyk wie het die mooiste koek gemaak. “Eer jou vader en jou moeder en wees hulle altyd gehoorsaam,” is die ouma se raad aan ander wat wil lank lewe. Ouma Maria is mal oor boeremusiek en speel dit elke dag kliphard in haar kamer.