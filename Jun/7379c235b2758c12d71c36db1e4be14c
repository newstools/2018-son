SUID-AFRIKANERS moet nou opstaan teen die hoë petrolprys. Só sê Visvin Reddy, nasionale sameroeper van die organisasie Pappi (People Against Petrol and Paraffin Price Increases). Dit is aan die vooraand van nog ’n petrolverhoging wat Woensdag in werking tree. Volgens die Automo­bile Association (AA) sal petrol met 32 sent per liter styg, diesel met 30 sent en paraffien met 22 sent. Maandag sal betogings landwyd plaasvind as deel van die #FuelPricesMustFall-veldtog. Volgens Reddy is die hoë pryse ’n ellende vir alle Suid-Afrikaners. “Altesame 38% van die inkomste daarvan gaan na die regering. Altesame R238 miljard is die afgelope ses jaar ingesamel. Waar is daardie geld heen? “Die publiek word ook deur die regering mislei oor die pryse van ru-olie. “Hulle sê petrol styg oor die duur ru-olie, maar die feit is dat ru-olie se pryse gesak het. “Ons buurlande soos Swaziland, Mosambiek en Namibië betaal minder vir petrol as ons. “Sasol se petrol word van steenkool gemaak en hulle kan R8 ’n liter vra.” Volgens Reddy eis hulle afslag van 35%, die opskorting van toekomstige pryse, en dat Sasol petrol verskaf teen R8 per liter. “Ons land het nie meer reserwe-brandstof nie. “Met die onbestendigheid in die Midde-Ooste sal ons land in ’n groot gemors wees as petrol opraak. “Die regering het onlangs al die reserwe-brandstof onwettig verkoop,” het Reddy beweer. Hy vra ook dat ’n kommissie van ondersoek ingestel word om al die onge­rymd­hede te ondersoek. “Maandag is die eerste landwye aksie en ’n brief sal aan pres. Cyril Ramaphosa gestuur word. “As hy nie optree nie, gaan ons al die burgers vra om al die in- en uitgange in die land te blokkeer en die land af te sluit,” het Reddy gewaarsku. Mense word gevra om Maandagoggend swart aan te trek en, gewapen met plakkate, by skole, winkelsentrums en ander plekke te ontmoet.