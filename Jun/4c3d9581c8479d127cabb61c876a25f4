DIE Ravensmead Flood Crisis Committee staan nou op teen die Stad Kaapstad om te keer dat hulle letterlik weens vloede wegspoel. Elke jaar wanneer dit reën­, is sekere gebiede in die woonbuurt onder water. Byna twee weke gelede het dit weer in die gebied gereën en het honderde mense weer groot skade gely. Vanjaar is dit erger omdat gebiede wat nooit onder water was nie ook deurgeloop het. Met gister se reën was van die strate die oggend verspoel, maar later die dag was alles weer skoon. Inwoners van Ravens­mead het Dinsdagaand weer vergader om te kyk wat die pad vorentoe is. Een van die lede van die komitee, Ruben Botha, sê die oorstromings is al langer as 50 jaar ’n probleem. “Die Stad het ’n grondwetlike plig om basiese dienste te verskaf, soos die skoonmaak en instandhouding van die stormwaterstelsel. “Daar is nalatigheid aan die kant van die Stad en dit veroorsaak dat mense se huise oorstroom en hulle baie skade ly.” Inwoners vra in ’n memorandum aan die Stad daar moet betaal word vir die verliese wat die inwoners ly en dat hulle nie vir water moet betaal nie omdat die vloede veroorsaak dat hulle meer water gebruik. Weeklikse inspeksie moet ook gedoen word by die pompstasie wat water uit die dam aan die bokant van De la Reystraat na die onderste dam pomp. Hulle wil hê dat wat ook al die blokkasies in die storm­water­pype veroorsaak, moet verwyder word. Inwoners sê ’n budget moet eenkant gesit word om die storm­waterstelsel heeltemal te vervang. Hulle sê hulle het baie skade gehad en is nie in ’n finansiële posisie om beskadigde meubels te vervang nie. Ná die vloed was mense se kos oneetbaar. Die Stad Kaapstad sleep glo voete om met die mense te vergader, soos in korre­s­pondensie gevra is. ’n Plakkaatoptog word beplan om die in­woners se saak met ander te deel. Vroeër het raadslid Siyabulela Mamkeli, burgemeesterskomiteelid van die sentrale area, gesê die stelsel is nie ontwerp om die groot hoeveelheid water te hanteer wat deur die pype loop nie. “Die opvangdamme was ook heeltemal vol water. “Die pompe het die water na onder gepomp, maar dié het toe reeds sy kapasiteit bereik.” Volgens Mamkeli is die water later uitgepomp.