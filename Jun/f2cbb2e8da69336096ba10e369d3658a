RIYAAD Salegie is ’n dief. Hy het as dief by die huis ingegaan en die huis as ’n dief verlaat. Só het adv. Charl van Rooyen, Salegie se lawyer, gister in die Baaise hooggeregshof aangevoer. Salegie (27) staan tereg vir die moord op Bhaven Moodley op 17 Januarie 2016, asook op klagte van huisbraak en roof met verswarende omstandighede. Hy het op dié klagte onskuldig gepleit. Hy het wel skuldig gepleit op die klag van huisbraak met die doel om te steel en diefstal. As dief wou Salegie net geldelik baat vind by die crime, het Van Rooyen gesê. “Daar was nooit ’n ooreenkoms dat geweld gebruik sou word wanneer die mense beroof word nie. “As geweld verwag sou word, watter soort geweld sou dit wees om ’n kwesbare vrou (Moodley se ma) en ’n kwesbare slagoffer te oorrompel?” Van Rooyen het bygevoeg dat Salegie en sy vriend nie gewapen was nie en dat hulle hul gesigte onder klapmusse verberg het. Volgens Van Rooyen is die staat se olifant in die kamer dié vriend, wat nie as ’n getuie geroep is nie. Staatgemaak “Hy sou die inligting kon gee wat die staat en die hof sou toelaat om afleidings op grond van die feite te maak. “Die afleidings wat die staat wil hê die hof moet maak, is nie die enigste redelike afleidings nie. “Daar moet staatgemaak word op die getuienis van die beskuldigde.” Volgens Van Rooyen sou die hof net ’n beslissing kon gee as die vriend ook getuig het en daar twee weergawes was wat deur die hof oorweeg kon word. “Daar is getuienis dat die beskuldigde niks gedoen het om die dood van die slagoffer te veroorsaak nie.” Adv. Ishmet Cerfontein, staatsaanklaer, het aangevoer dat Salegie homself nie van die misdaad losgemaak het nie. Sy het bygevoeg dat mooi gekyk moet word na sy optrede voordat hy in die garage vir sy vriend gaan wag het. “Hy het die huis deursoek. Luidens sy eie weergawe het hy mev. Moodley hoor gil en het toe ondertoe gegaan en daar gewag. Hy het daarna in die lot gedeel. “Dit dui duidelik daarop dat hy hom nie van die misdaad gedistansieer het nie. Hy het nie belangstelling daarin verloor nie.” Cerfontein het bygevoeg dat Salegie in sy pleitverduideliking gesê het hy het gehoor Bhaven noem sy vriend se naam. “As ons die beskuldigde se weergawe aanvaar, beteken dit dat die slagoffer ’n potensiële getuie in die saak sou kon gewees het wat sy aanvaller sou kon identifiseer. “Hoe sou die probleem van uitkenning uitgeskakel word? Dit sou uitgeskakel word deur van die slagoffer ontslae te raak. “Die beskuldigde was bewus daarvan en hy het homself dus daardeur verder met die geweld vereenselwig.” Cerfontein het bygevoeg dat die beskuldigde nooit getuig het dat hy sy vriend oor die aanval op die Moodleys teengestaan het nie. “Inteendeel, hy het sy deel van die buit aanvaar. “Die gedrag van ’n man ná ’n gebeurtenis kan dien as ’n aanduiding van sy gemoedstoestand tydens die misdaad. “Die beskuldigde sou geweld en weerstand moes verwag en sy gedrag ná die gebeure is ’n aanduiding van wat sy voorneme was toe die misdaad gepleeg is.” Regter Lisa Ntsepe gaan op Donderdag 28 Junie uitspraak lewer.