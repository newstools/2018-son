DIE haastige jong vleuels, Sibusiso Nkosi en Aphiwe Dyantyi, maak Saterdag saam met die Blou Bul-slot RG Snyman hul Springbok-debuut in die eerste toets teen Engeland op Ellispark. Saterdag se wedstryd skop om 17:05 af. Die Springbokspan vir die eerste toets spog met agt swart spelers in die beginspan en drie op die plaasvervangersbank. Nkosi het vanjaar vir die Sharks in Superrugby uitgeblink, terwyl Dyantyi in sy eerste Superveldtog saam met die Lions ‘n klomp pragdrieë gedruk het. Snyman is ook beloon vir sy goeie vertonings en dinamiese gedaanteverwisseling as ‘n slot wat meer as net lynstane kan wen. Snyman het vanjaar as ‘n sterk en vaardige baldraer na vore getree. Willie le Roux (London Wasps) maak ook sy terugkeer tot die Springbokspan nadat hy verlede jaar nie raakgesien is nie. Lukhanyo Am (Sharks) en Damian de Allende (Stormers) word as senterpaar ingespan, met Handré Pollard wat die losskakel-verantwoordelikhede by Elton Jantjies oorneem. Faf de Klerk, wat ook in Engeland speel,  maak ook sy Springbok-terugkeer op skrumskakel, terwyl Duane Vermeulen op agtsteman sal uitdraf en die loosvoospeler-trio saam met die kaptein, Siya Kolisi, en  Jean-Luc du Preez anker. Franco Mostert van die Leeus sal Snyman se slotmaat wees, terwyl Pieter-Steph du Toit, kaptein in die verloortoets teen Wallis in Amerika, as plaasvervanger ingespan word. Trevor Nyakane, Bongi Mbonambi en Tendai Mtawarira sak saam in die voorry. SPRINGBOKKE – Willie le Roux, Sibusiso Nkosi, Lukhanyo Am, Damian de Allende, Aphiwe Dyantyi, Handré Pollard, Faf d Klerk, Duane Vermeulen, Jean-Lud du Preez, Siya Kolisi, Franco Mostert, RG Snyman, Trevor Nyakane, Bongi Mbonambe, Tendai Mtawarira. PLAASVERVANGERS: Akker van der Merwe, Steven Kitshoff, Wilco Louw, Pieter-Steph du Toit, Sikhumbuzo Notshe, Ivan van Zyl, Elton Jantjies, Warrick Gelant.