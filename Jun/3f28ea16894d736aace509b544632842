SÓ VEG ’n krieketspan mos terug! Suid-Afrika se vroue het ná twee groot nederlae in die driehoekige T20-reeks Saterdag in Somerset met ’n puik sege oor Engeland teruggeslaan. Die Proteas het met ses paaltjies gewen toe Suné Luus die wenlopie met ’n ses behaal het. Suid-Afrika het 166/4 bereik toe net drie balle oor was, in antwoord op Engeland se 160/5. Dit is Suid-Afrika se hoogste suksesvolle T20-lopiejaagtog ooit. Shabnim Ismail en Zintle Mali was met twee paaltjies elk die Proteas se suksesvolste boulers. Tammy Beaumont (71) was weer eens ’n doring in die Proteas se vlees met haar puik kolfwerk. Lizelle Lee (68) en Luus (63*) was Suid-Afrika se kolfhelde. Luus is onverwags na nommer 3 in die kolforde opgeskuif nadat Stacy Lackay siek geword het. “Ek sou op nommer sewe of agt gekolf het. “Hulle moet dit maar weer doen en my nie vooraf waarsku ek gaan op nommer drie kolf nie. Dit werk,” het Luus gesê. Volgens haar het sy ná die groot nederlae net probeer positief bly, en dié benadering het gewerk. Met dié sege het die Pro­teas hul buitekans lewend gehou om die eindstryd van die reeks te haal. Hulle sal egter Donderdag in Bristol vir Nieu-Seeland oortuigend moet klop en ’n groot telling moet aanteken om ’n goeie lopietempo te verseker. Volgens die hulpafrigter, Salieg Nackerdien, moet die top-orde hiervoor sorg. Vermoëns Hy was in sy skik met die groot terugvegpoging. “Die spelers het verantwoordelikheid geneem en het in hul vermoëns geglo. “Ons het weer na ons boulplanne gekyk en hoe ons by die toestande moet aanpas. “Dit was ’n goeie begin toe ons dié slag die boulwerk met ’n draaier begin het. “Ons het probeer om minder voorspelbaar te wees. “Ons kan nou die wedstryd teen Nieu-Seeland positief benader.”