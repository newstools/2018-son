SEAWINDS se inwoners praat niks nadat ’n skoolseun Maandagaand in hul buurt doodgeskiet is. Zinedine Jacobs (16) is 19:35 in St. Patrickstraat, Seawinds, in Muizenberg met ’n enkele skoot in die bolyf doodgeskiet. Sers. Noloyiso Rwexana, ’n woordvoerder van die Suid-Afrikaanse Polisiediens, het gesê nog ’n persoon is in ’n ander voorval gewond en is hospitaal toe geneem. Die naam van die gewonde persoon is nie bekend nie en die omvang van die wonde is ook onbekend. “Niemand is weens dié voorvalle gearresteer nie en die polisie ondersoek albei voorvalle,” het Rwexana gesê. Zinedine se ma en bure wou nie oor die voorval praat nie. Hy was ’n leerder aan die Hoërskool Steenberg. André Kraak, die skoolhoof, het gesê die skool sal later ’n verklaring uitreik. Past. Trevor Trout, ’n gemeenskapsleier in Vrygrond en omstreke, sê bendes is gevaarlik, maar niks word daaraan gedoen nie. “Elke skietvoorval is bende-related. Geen normale mens sal net begin skiet nie. “Die seun was dalk nie ’n bendelid nie, maar bende­lede skiet net. “Daar is geen strategie teen bendes nie en die mense wat die beleid maak, het geen benul wat op die grond aangaan nie.” Dit is bekend dat lede van die Junkie Funky-bende na Seawinds vlug om daar te bly wanneer die blok in hul woongebiede te warm raak. Vroeër het ander skietvoorvalle die gebied van Seawinds geruk. Die gewonde man is met ’n ambulans na die hospitaal geneem. Albei is in die kop en gesig geskiet. Dit wil voorkom of hulle elders geskiet en toe later op die sportveld gedump is.