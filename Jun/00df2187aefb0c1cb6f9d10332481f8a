NATASHA Mazzone sê Patricia de Lille lieg vir die publiek. Mazzone is die adjunkvoorsitter van die DA se federale raad. Sy sê die Kaapse burgemeester se bewering dat die DA weier om afskrifte van die sogenaamde Steenhuisen-verslag vir haar te gee, is heeltemal onwaar. Mazzone sê: “Die verslag is op 11 Desember 2017 om 08:05 aan haar (De Lille) gestuur en sy het op 13 Desember 2017 om 08:01 daarop gereageer. Daarom is dit ’n blatante leuen dat sy nie ’n afskrif gekry het nie. “Die verslag is ook by die Wes-Kaapse hooggeregshof in­gedien. “De Lille behoort dit te weet, want sy dra volle kennis van die saaknommer van haar hof­aansoek. “Sy het dus deur die hof toegang daartoe as sy sukkel om dit in haar inbox te kry.”