SPESIAAL! Dít was volgens Tendai “Beast­” Mtawarira Saterdagaand sy gevoel nadat hy sy 100ste toets vir Suid-Afrika gevier het. Die Bokke het Engeland in Bloemfontein met 23-12 afgestof. Dié sege het ook die toetsreeks vir Suid-Afrika verseker. Die Bokke het twee van die drie toetse gewen. Die ander oorwinning was laas week op Ellispark in Johannesburg. Die derde en laaste toets is Saterdag op Nuweland in Kaapstad. Die 32-jarige loskopstut wou nie voor die kragmeting baie oor sy besonderse mylpaal van 100 toetse praat nie –veral omdat dit dalk mense se aandag van die toets sou aftrek. Mtawarira het besluit om eerder sy praatwerk op die speelveld te doen deur met ’n voortreflike vertoning teen die Rose in die Vrystaat-stadion vorendag te kom. Hy het agterna gesê: “Die hele week was ongelooflik. “Ek het teruggedink aan waar my reis begin het en is baie dankbaar teenoor al my spanmaats. Ek moes deur baie dinge gaan om tot hier te kom,” vertel die boorling van Zimbabwe. Mtawarira het die Bok-skrum in 90 van sy 100 toetse in die beginspan geanker. Hy het Saterdag 45 minute gespeel voordat hy en die vaskopstut Frans Malherbe deur Steven Kitshoff en Thomas du Toit in die voorry vervang is. In die toets het hy naam gemaak met ’n kenmerkende kraglopie wat die Engelse middelveld aan flarde geskeur het. Dié breekslag het ook regstreeks tot die drie van die agtsteman Duane Vermeulen gelei. “Ek wou baie graag al die pad gegaan het om die drie self te druk, maar ek is ingehaal. Ek is bly Duane het daarvandaan gaan druk,” het hy trots gesê. Beast het ook laat blyk dat hy ’n verrassende oproep van pres. Cyril Ramaphosa gekry het om hom geluk te wens met sy 100ste toets. Hy wou dit aanvanklik nie glo nie. “Die eerste ding wat ek gevra het, was: ‘Wié is dit wat praat? Die president? O, oukei!’ ” het hy gesê. “Toe ek agterkom wie dit is, het my gesprek baie vinnig formeel begin raak. “Die president het my bedank omdat ek baie Suid-Afrikaners geïnspireer het. Ek was net baie verras dat hy geweet het wie ek is.” Rassie Erasmus, die Bok-breier, was ook vol lof vir Beast. “Dit was uiteraard ’n spesiale dag vir Beast. Elke keer wanneer hy aan die bal raak, skree die skare sy naam. “Dit is ’n ongelooflike sielkundige hupstoot vir die hele span. “Die ondersteuning wat ons van die skare op Ellispark in Bloemfontein gekry het en hopelik op Nuweland gaan kry, is minstens vier of vyf punte werd.”