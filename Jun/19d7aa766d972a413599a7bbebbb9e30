DIE inwoners van die woonbuurt Ravinia in Joubertina gaan gebuk onder ’n watertekort en sien glo ook nie ’n watertenker van die munisipaliteit in hul buurt rondry nie. Dr. Malcolm Figg, ’n DA-LP en die party se kiesafdelingshoof vir die Koukamma-munisipaliteit, sê dit gaan al etlike weke so in die woonbuurt. “Die reservoir moet sowat 6 m diep wees vir water om na die huise herlei te word. “Dit het tot 1 m diep gedaal, wat beteken geen water word herlei nie. “Dit is hartseer dat die Koukamma-munisipaliteit nie ’n watertenker beskikbaar het om die water wat die Kouga-munisipaliteit wil skenk, daar te gaan haal nie.” Figg sê hy het op 25 Mei skriftelik die erns van die situasie onder die munisipaliteit se aandag gebring, maar nog nie ’n reaksie op sy brief gekry nie. “Gaan hulle wag totdat die mense sterf? Die toegang tot water is ’n basiese reg. “Wat nou gebeur, is ’n skending van basiese menseregte. “Arm mense kan nie hul toilette spoel nie. Dit is ’n gesondheidsrisiko. “Die mense vra by voorbaat verskoning vir die reuk wat in die lug hang weens die feit dat hulle nie hul toilette kan spoel nie. “Daarmee saam kom rioolprobleme.” Volgens Figg het die munisipaliteit watertenkers in die ander dele van die munisipaliteit soos Louterwater en Misgund omdat die water glo nie by hoogliggende dele kom nie. Son het Donderdag aan die munisipaliteit se kommunikasie-afdeling ’n navraag oor die watersituasie gestuur. Die navraag het vrae ingesluit oor die redes waarom daar geen water is nie, die kapasiteit van die reservoir, asook die beskikbaarheid en gebruik van watertenkers in Ravinia. Son wou ook weet wat die munisipaliteit doen om die situasie reg te stel om te verhoed dat menseregte geskend word. Teen gistermiddag laat was daar nóg ’n erkenning van ontvangs van die navraag nóg antwoorde op enige van die vrae. Luidens mediaberigte in 2016 het inwoners toe ook sonder water gesukkel. Die skole in onder meer Ravinia en Louterwater moes gesluit en kinders vroeg huis toe gestuur word omdat daar nie water was nie. Destyds het AfriForum self die waterlekke in die onderskeie dorpe in die munisipaliteit herstel. Die munisipaliteit het gesê lekkasies het bygedra tot die drastiese daling in die watervlak van die Joubertina-dam, wat tussen 4 en 8 Februarie 2016 van 1,5 m tot 0,5 m gesak het, lui die berigte. Die munisipaliteit was toe ook in die proses om ’n waterpomp aan te skaf om water van die dam na die watersuiweringsaanleg te herlei. Hulle het ook hulp gesoek om ’n lekkasie-opspoorder aan te skaf. In daardie stadium het die munisipaliteit, as ’n korttermynoplossing, water van Louterwater na Joubertina en Ravinia vervoer. Tweehonderd 25 F-houers water is volgens verskillende roosters en aanvraag aan die gemeenskappe verskaf.