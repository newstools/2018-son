AKANI Simbine is vinnig besig om weer sy beste peil te bereik. Dié 24-jarige boorling van Kempton Park naby Johannesburg berei tans voor vir volgende maand se Wêreldbeker-byeenkoms in Londen. Die spoedvraat het uiteindelik vanjaar die 10 sekonde-merk in die 100 m verbygesteek. Dít was toe hy Saterdag in die uitdunne van die Internasionale Assosiasie van Atletiekfederasies (IAAF­)­ se Wêreld-uitdaagbyeenkoms dié vinnigste tyd afgeblits het. Simbine het in Madrid in Spanje die wenstreep in 9.98 sek. oorgesteek. Dit was sy beste tyd vanjaar. Hy het die 100 m in 2017 ses keer vinniger as 10 sekondes afgeblits. Dié Suid-Afrikaner het egter nie in die eindronde dié poging herhaal nie en moes uiteindelik tevrede wees met die derde plek in 10.01 sekondes. Dit is steeds een van sy beste tye dié jaar. Bingtian Su van China was eerste in ’n blitsige 9.91 sekondes. Filluipo Tortu van Italië was tweede in 9.99 sekondes. Henricho Bruintjies (10.13) van die Paarl het vyfde geëindig. Simbine is die huidige SA rekordhouer (9.89) in die 100 m. Hy het laas jaar ’n goue medalje in die kort naelloop op die Statebondspele in Gold Coast, Australië, gewen.