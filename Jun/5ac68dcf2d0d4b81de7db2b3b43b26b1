MALMESBURY. – Shaykh Irafaan Abrahams, president van die Muslim Judi­cial Council (MJC), het die aanval ten sterkste veroordeel. Die MJC sê: “Islam is nie ’n geloof van geweld nie. Die karakter en aard van die Moslem-gemeenskap in Suid-Afrika was nog altyd dié van verdraagsaamheid en respek. Daarom het hierdie aanval op die laaste dag van Ramadaan die gemeenskap baie diep geskok.” Imraahn Mukaddam, bekende in Moslem-kringe, is ’n familielid van Ismail Bassa en het gister met die skoknuus wakker geword. Mukaddam het hom uit die Kaap na Malmesbury gehaas om die familie by te staan. Hy sê: “God het aan my neef ’n waardige dood in ’n plek van aanbidding gegee.” Die Valke was ook gister op die toneel. Dan Plato, Wes-Kaapse minister van gemeenskapsveiligheid, het die aanval ten sterkste veroordeel. Plato sê: “Ek was op die moordtoneel en het die gesinne besoek om my medelye oor te dra en my volle ondersteuning aan die MJC aangebied.” Minister Anton Bredell is ook na die toneel en beskryf dit as ’n vreeslike tragedie. “ ’n Ondersoek deur die Valke en die polisie se onafhanklike ondersoekdirektoraat (Opod) is reeds geloods,” sê Bredell. Opod het gister bevestig hulle ondersoek die doodskiet van die moordenaar, sowel as die optrede van die polisie in lyn met artikel 28 van die IPID-wet. Opod het ook gister bevestig die polisie het aanvanklik rubberkoeëls gebruik. Toe die aanvaller egter die polisie wou aanval, is met ’n 9 mm-pistool op hom gevuur, waarna die vark in ’n modderige veld dood neergeval het. Philani Nkwalase, Opod-woordvoerder, het bevestig die ondersoek is deur die Valke oorgeneem.