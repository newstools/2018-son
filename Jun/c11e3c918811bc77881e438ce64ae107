OUDTSHOORN. – Die saak van ’n man van Dysselsdorp wat daarvan aangekla word dat hy ’n tienjarige meisie met sy windbuks geskiet het, is in die landdroshof van die hofrol verwyder omdat die polisieondersoek sloer. Daniel Botha, die beskuldigde, se regsverteenwoor­diger, Johan Duvenhage, het beswaar aangeteken teen verdere uitstel van die saak. Botha staan tereg op ’n klag van poging tot moord omdat hy na bewering op Kersdag 2017 op ’n groep kinders wat klappers in die straat voor sy huis geskiet het, geskiet en die meisie getref het. Landdros Roelf Konstabel het die saak voorlopig van die hofrol verwyder, maar Botha gewaarsku dat dit teruggeplaas kan word sodra die ondersoek voltooi is. Die kind se ma het gesê dit is onaanvaarbaar. Volgens haar kon dokters nog nie die koeëltjie verwyder nie omdat dit op ’n sensitiewe plek naby haar kind se hart vassteek en ’n operasie dalk haar dood kan veroorsaak.