DIE Automobiel-Assosiasie (AA) voorspel nog ’n styging in die petrolprys, berig AlgoaFM. “Die huidige data voorspel ’n styging van 32c/F vir petrol, 30c vir diesel en 22c vir paraffien. “Sedert die begin van Junie het die rand steeds teen die Amerikaanse dollar verswak, met die gemiddelde koste per dollar wat van ongeveer R12,50 tot byna R13 gestyg het,” het die AA in ’n verklaring gesê. “Gelukkig het internasionale oliepryse oor dieselfde tydperk gedaal en het dit ’n baie klein impak op die syfers. “Byna al die stygings dui op die rand se swakheid. Die prentjie sou baie erger gelyk het as internasio­nale oliepryse nie die afgelope twee weke gedaal het nie. “Met die onbestendigheid van oliemarkte oor die afgelope ses weke kan ’n verhoging in die olieprys nie op die kort- tot mediumtermyn uitgesluit word nie. “Ons beveel weer by alle motoriste aan om onnodige reise te vermy, saamryklubs te begin en ekonomiese bestuurstegnieke te beoefen,” het die AA bygevoeg.