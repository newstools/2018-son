CALITZDORP. – ’n Man wat deur inwoners “pedofiel” gedoop is, pla glo al wat minderjarige meisie is. Ann* vertel: “Ek ken die man baie goed en al lank. Hy het my suster se kind gemolesteer.” Die elfjarige kind was ietwat verstandelik gestrem. “Hy wou nie eens hê die kind moes skool toe gaan nie. Sy was ’n kwartaal uit die skool. “Ek was al by die welsynmense. Maar daar is nog kinders met wie hy snaakse goed doen.” Volgens die antie is die kind deur ’n dokter ondersoek wat bevestig het dat daar met die kind gepeuter is. Daar is glo ook ’n groot klomp pers kondome op die perseel gevind. Nog ’n ouer sê die gevalle is al op ouervergaderings bespreek. Die bewering is dat die man selfs drank vir skoolkinders gee. Een ouer kla: “Die kinders draai stokkies. Hulle steek hul sakke weg en gaan dan na daai huis tussen die bome.” Nog ’n pa vertel hy het al gesien hoe kinders hul skoolsakke in ’n sloot wegsteek en dan later vanuit die rigting van die man se huis met ’n kraantjie wyn aangestap kom. Inwoners het vertel dat die man al voorheen by so ’n saak betrokke was. Kapt. Malcolm Pojie, ’n polisiewoordvoerder, sê: “Die plaaslike polisie en Oudtshoorn FCS is van die beweringe bewus en daar is reeds ’n ondersoek na die beweringe geloods. “Omdat niemand bereid is om ’n beëdigde verklaring af te lê nie, kan dit net as ongegronde beweringe beskou word. “As daar persone is wat bereid is om verklarings af te lê, kan hulle die plaaslike polisie se bestuur spreek.”