NÁ DRIE jaar van uitstellery, vrylatings en herarrestasie sal die wheelie bin-saak eindelik voortgaan. Shakoor Roberts (24) het gister weer in Mitchells Plain se streekhof B verskyn. Hy staan tereg op ’n klag van moord. Hy het na bewering in 2015 sy ma, Gafsa (61), in ’n vermoedelik satanistiese ritueel vermoor. Drie dae nadat sy ma in Maart as vermis aangegee is, is hy vir haar moord gearresteer toe haar lyk in haar wheelie bin in Tafelsig gevind is. Sy is volgens ’n ingeligte erg mishandel. By Roberts se eerste verskyning destyds in die Mitchells Plain-landdroshof het landdros Walter Gold­ing die klong vrygelaat omdat daar nie genoeg getuienis teen hom was nie. Hy is intussen weer gearresteer nadat daar getuies na vore gekom het en Roberts uit die hof weggebly het nadat hy gedagvaar is. Geklee in sy gewone swart outfit het Roberts gesonder as tevore gelyk. Hy het ook af en toe omgedraai om na die hof­galery te kyk om te sien of sy familie teenwoordig was, al was die banke leeg. Roberts se vorige hofsaak is uitgestel omdat sy legal aid lawyer die praktyk verlaat het en ook sodat konsultasie tussen die nuwe regsverteenwoordiger en Roberts kon plaasvind. Gister het die hof gehoor die konsultasieproses is afgehandel. Henri Arends, die voorsitter van die Mitchells Plain-krisisforum, was gister teenwoordig. Arends, wat gister met ’n groot smile by die hof uitgestap het, sê hy is bly dat die saak uiteindelik voortgaan. Hy sê: “Die familie het lank daarvoor gewag. Hul pyn en lyding kan nou uiteindelik begin genees. “Die frustrasies is ook nou verby; nou kan die regsproses begin.” Roberts se verhoor sal op 7 Augustus begin. Hy sal ook op dié dag pleit.