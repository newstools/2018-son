DIE R8 miljard-begroting vir die Buffalo City Metropolitaanse Munisipaliteit is te min om te voldoen aan die stad se dienslewerings­behoeftes. Só het Xola Pakati, burgemeester, Donderdag in Oos-Londen in sy munisipale rede gesê. Volgens hom is die geld nie genoeg om die agterstand in die Metro se dienslewering uit te sorteer nie. Pakati het ook gesê die groot klomp mense wat van die platteland na Oos-Londen trek, bly ’n probleem. Dit lei onder meer tot tekorte wat die verskaffing van water, elektrisiteit en padinfrastruktuur betref. “Dit lyk asof daar geen plan is om die instroming van plaaslike gemeenskappe te bestuur nie, maar ons stabiliseer die situasie.” Gekla Hy’t bygevoeg die Metro werk saam met die departement van ekonomiese ontwikkeling en dié van handel en nywerheid om Oos-Londen se nywerheidsgebiede op te knap. “Die stad het R3 miljoen hiervoor by­gedra, die departement van ekonomiese ontwikkeling R12 miljoen en die departement van handel en nywerheid R50 miljoen.” Pakati het ook gekla oor die betogings oor dienslewering wat in die munisipale areas plaasgevind het. “Sommige (protesaksies) is so gewelddadig. Jy kan nie die regering se eiendom aan die brand steek omdat jy griewe het wat opgelos moet word nie. Jy kan nie ’n kliniek afbrand as jy ’n biblioteek soek nie.”