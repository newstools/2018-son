RASSIE Erasmus se beheptheid met eksperimentering en die span se konserwatiewe ingesteldheid het gisteraand tot sy ondergang gelei. Engeland het Suid-Afrika welverdiend met 25-10 ore aangesit. Dít volg nadat die besoekers in die rustyd met 6-3 voor was. Siya Kolisi, kaptein van die Bokke, en sy manne kan ten minste tevrede wees dat hulle reeds die reeks met 2-0 gewen het. Die toets was maar ’n droewige affêre, veral in die eerste helfte. Albei spanne het gesukkel om aan die gang te kom oor hulle huiwerig was om foute te maak. Die Engelse het die Bok-heelagter, Warrick Gelant, van meet af met hoë hangskoppe gepeper. Die 23-jarige het hom egter goed van sy taak gekwyt en is in die tweede helfte met Suid-Afrika se eerste drie beloon. Owen Farrell het sy span die hele tyd in die game gehou deur vyf strafdoele tussen die pale deur te jaag. Die Engelse se enigste drie van die game het laat in die kragmeting van die regtervleuel Jonny May gekom. Puntemakers: ENGELAND – drie: Jonny May; doelskop: Owen Farrell; strafdoele: Farrell (6). SUID-AFRIKA – drie: Jesse Kriel; doelskop: Elton Jantjies; strafdoel: Jantjies.