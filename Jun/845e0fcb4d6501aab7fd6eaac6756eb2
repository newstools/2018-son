NEGE dae ná die dood van Courtney Pieters (3) kon ’n forensiese ont­leder steeds miergif in die meisie se bloed kry. Dit beteken haar vermeende moordenaar, Mortimer Saunders, moes haar ’n groot dosis miergif ingegee het. Jacobus van Zyl, ’n forensiese kenner wat die toksikologietoetse op monsters van Courtney se organe, bloed en galsuur gedoen het, het gister getuig. Hy sê hy het monsters van haar maag, lewer en niere gekry. Die patoloog het gevra dat hy spesifiek vir miergif moes toets. As deel van sy werk wou hy ook die organe vir dwelms en alkohol toets, maar hy verduidelik die organe het reeds te veel ontbind. Klein Courtney het op 4 Mei 2017 vermis geraak. Haar lykie is nege dae later gevind. Saunders is van haar moord en verkragting aangekla. Hy het erken dat hy haar miergif ingegee het voordat hy haar verwurg en versmoor het. Die staat het egter sy pleitverduideliking verwerp. Van Zyl is die eerste kenner wat as getuie geroep is. Hy het getuig 0,8 mg miergif is nog in die kind se bloed gevind. Volgens hom beteken dit sy het ’n dodelike dosis van dié gif ingekry, hoewel hy nie met sekerheid kon sê of dit tot Courtney se dood gelei het nie. Volgens Van Zyl breek die liggaam die gifstof elke 40 minute af om die gifstof so uit die liggaam te skei. Klein Courtney het egter nie lank genoeg gelewe dat haar liggaam die gifstof kon uitskei nie. Van Zyl het getuig die lippe van iemand wat miergif ingeneem het, word blou. “Hulle kry stuiptrekkings; sy sou nie kon asemhaal nie en sou selfs opgegooi het.” Hy het ook gesê Courtney sou nie haar arms kon gebruik nie. ’n Mens sou die tekens binne 20 minute ná inname kon sien. Ná 30 minute sou sy egter dood gewees het, as sy ’n groot dosis ingekry het. Saunders se lawyer, adv. Morné Calitz, wou weet of die inname van die gif tot die ontbindingsproses sou kon bygedra. Van Zyl het gesê hy kan nie daarop kommentaar lewer nie. Calitz wou ook weet of sy dood is weens vergiftiging. Van Zyl het gesê net ’n patoloog sou dit kon sê. ’n DNS-kenner getuig vandag in dié saak.