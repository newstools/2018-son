TOE Eddie Jones sy sitplek in die afrigters­losie van die Vrystaat-stadion inneem, het hy gehoop om ’n tweede nagmerrie teen die Springbokke te vermy. Maar 48 uur later sluk die afrigter weer aan suikerwater nadat sy span met 12-23 verloor het. Net soos in die eerste toets was die Rose vinnig uit die wegspringblokke met twee pragdrieë. Maar net soos die vorige week het swak dissipline sy span die onderspit laat delf teen ’n gemotiveerde Springbokspan. “Dit is baie teleurstellend, het Jones aan independent.co.uk gesê. “Ons het baie goed begin, maar toe word dit weer soos ’n horror movie. Dit het soos ’n heruitsending van die vorige week gevoel. “Ons het foute op verskeie tye in die wedstryd begaan. Ons probeer nog vasstel wat dit veroorsaak het. “Ons hét ’n duidelike wedstrydplan gehad, maar wanneer iets op die veld gebeur het, kon ons nie op die regte manier reageer nie. “Dit was ’n goeie en harde toetswedstryd,” aldus Jones. Jones en sy breierskorps se besluit om in Durban te bly en te oefen, word as een van die redes vir die Engelse se gesukkel gegee. Die eerste twee toetse was in stede waar lugdruk ’n faktor is. Die Engelse spelers het weer ná 40 minute pootuit gelyk. Al word die laaste toets op seevlak in Kaapstad beslis, kan die Rose se power rekord nou met hul kop begin smokkel. Hulle het nou vyf toetse agtereenvolgens verloor.