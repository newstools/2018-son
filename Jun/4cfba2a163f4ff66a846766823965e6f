DIE langarm-koning is nie meer met ons nie. Kenneth Wentzel (77), die leier van die langarm-orkes Strand Combo, het sy stryd teen kanker verloor. Wentzel het Woensdagaand by sy huis in Macassar gesterf. Hy het ook bekend gestaan as Kenny G. Hy en sy broer Herbert het die band 40 jaar gelede gestig en sedertdien het hulle oor die hele Suid-Afrika gespeel. Hulle was baie gewild onder ballroom-dansers vir hul klassieke musiek. Sy drie seuns Noel, Neugen en Adrian­,­ wat ook lede van die orkes was, het later die gewilde jazz-orkes N2 gestig. Verskeie musikante het hulde aan Wentzel gebring oor sy onbaatsugtige­ lewenswyse. Baie van hulle het gesê as hy saam met die orkes opgetree het, het hy altyd sy beste gelewer. Behalwe sy gewildheid in die musiekbedryf was hy ook ’n leermeester en het sy talent gedeel met talle. Volgens sy seun Neugen kon sy pa 24 musiekinstrumente bespeel. Hy was ook jare lank die leier van die Rusthof Metodiste-blaasorkes. Toe hy meer as 35 jaar gelede na Macassar verhuis het, is hy as die kerk se orrelis en koorleier aangestel. Hy en sy vrou, Johanna, was 55 jaar getroud. Hulle het vyf seuns, 11 agterkleinkinders en ’n aantal agteragterkleinkinders. Wentzel se begrafnis word gereël vir Saterdag 30 Junie in Macassar. Mense wat meer wil weet, kan sy seuns Neugen by 084 378 1048 of Michael by 074 909 5421 bel.