DIE rekords word behoorlik teen Suid-Afrika se vrouekrieketspan in die driehoekige T20-reeks in Engeland opgestapel. Suid-Afrika het dié reeks Woensdag in Taunton rampspoedig met twee enorme nederlae begin. Nieu-Seeland het die Proteas met 66 lopies geklop en daarna het Engeland met 121 lopies geseëvier. Engeland se sege is die grootste in ’n internasionale vroue-T20-wedstryd. Gesamentlik Die 250/3 wat Engeland opgestapel het, is die grootste telling vir vroue in ’n T20-wedstryd. Nieu-Seeland het ’n kort rukkie dié rekord gehou toe hy 216/1 teen die Proteas aangeteken het. Twee Proteas, Masabata Klaas en Stacey Lackay, hou nou gesamentlik die rekord wat geen bouler agter haar naam wil hê nie. Albei het teen Engeland 59 lopies afgestaan, die meeste nóg deur ’n vrou in T20-krieket. Lackay het darem twee paaltjies ingeoes, maar Klaas het geen sukses behaal nie. Tammy Beaumont was die ster vir Engeland met 116 lopies en Suid-Afrika kon met net 129/6 antwoord. Nieu-Seeland se kaptein, Suzie Bates, was haar span se held met 124*. Suid-Afrika het met 150/6 geantwoord. “Ons het ’n behoorlike pak slae gekry. Engeland en Nieu-Seeland het baie goed gespeel,” het die Proteas se kaptein, Dané van Niekerk, gesê. “Die boulwerk sal moet verbeter as ons vorentoe in die reeks die mas wil opkom. “Ons boul wisselvallige lengtes en sukkel met die rigting van die aflewerings.” Van Niekerk was in albei wedstryde die Proteas se beste kolwer met 58 lopies teen die Kiwi’s en ’n goeie 72 teen Engeland. Die Proteas kom môre weer teen Engeland in Taunton te staan, waarna Engeland ook teen Nieu-Seeland sal speel. Die oorblywende wedstryde is: Môre: 13:00: Engeland t Suid-Afrika; 17:40: Engeland t Nieu-Seeland, Taunton 28 Junie: 13:00: Suid-Afrika t Nieu-Seeland; 17:40: Engeland t Nieu-Seeland, Bristol 1 Julie: 15:00: Eindstryd, Chelms­ford.