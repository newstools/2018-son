DIE wedstryd tussen Portugal en Spanje waarin Cristiano Ronaldo sy driekuns aangeteken het, het gewys waarom dit so belangrik is dat krag teen krag die fondament van Wêreldbeker-sokker bly. Een van die groot kommernisse wat vir die sportsoort voorlê, is Fifa se besluit om van 2026 af die eindtoernooi tot 48 spanne te vergroot. Wanneer die toernooi oor agt jaar in Amerika, Mexiko en Kanada aangebied word, sal die eerste keer 48 lande – in plaas van die huidige 32 – deelneem. Waar daar nou nog 64 wedstryde gespeel word, sal daar oor agt jaar 80 wedstryde wees. En dit is dalk hier waar die belangstelling in sokker se groot skouspel sy glans kan begin verloor. Net die beste spanne verdien om plek te kry. En ja, dit gaan beslis meer lande kans gee om hul staal op die groter verhoog te vertoon, maar die gehalte gaan nie altyd dieselfde wees nie. Minder wedstryde soos die openingstryd tussen Rusland en Saoedi-Arabië word verwag. Slaapsokker moet beslis nie aan die orde van die dag wees nie. Dit help ook nie om byvoorbeeld meer Afrika-lande in te sluit as die vasteland se top-spanne nie die mas opkom nie. As lande soos Suid-Afrika in die eindtoernooi in aksie wil wees, moet hulle hulself bewys. Hulle moenie net plek kry omdat Fifa se grootbaas, Giovanni (Gianni) Infantino, meer lande wil insluit om sy gewildheid in wêreldsokker te vergroot nie. Daar is tans vyf Afrika-spanne wat in Rusland deelneem en tot dusver het dinge nie baie goed verloop nie. Met die vergrote toernooi sal daar nege Afrika-spanne wees wat gaan deelneem. Egipte (teen Uruguay), Marokko (teen Iran) en Nigerië (teen Kroasië) het reeds hul rieme in hul eerste onderskeie groepwedstryde styfgeloop. Die 33-jarige Ronaldo het met sy indrukwekkende vertoning teen 2010 se kampioenspan gewys dat hy een van die spelers is wat dié jaar die WB-toernooi aan die brand wil speel.