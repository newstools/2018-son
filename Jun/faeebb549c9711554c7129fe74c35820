DIE Lions-breier, Swys de Bruin, sit met ’n lekker vleuel-tameletjie voor Saterdag se wedstryd teen die Sharks in Durban. Met die Springbok Courtnall Skosan terug in aksie nadat hy lank beseer was, moet hy kopkrap aan wie hy die nr. 11- en nr. 14-trui moet toevertrou. Aphiwe Dyantyi het so pas sy Springbok-kleure verwerf, terwyl ’n ander Bok-vleuel, Ruan Combrinck, ook weer goeie rugby speel. Dan is daar nog Madosh Tambwe wat oorweeg kan word. Skosan het egter Sondag met sy terugkeer teen die Blou Bulle só goed gelyk dat hy moeilik oor die hoof gesien kan word. De Bruin se probleem is dat Skosan en Dyantyi albei linkervleuels is. Combrinck kan egter as heelagter oorweeg word waar hy teen die Bulle ’n goeie wedstryd gehad het. Hy het twee pragdrieë gedruk, waarvan een van die middellyn af. Die oud-Springbok-vleuel Breyton Paulse sê al geruime tyd hy kan nie wag om te sien wat Combrinck op heelagter bied nie. Hy is vinnig en sterk en het boonop ’n yslike skopvoet aan hom.