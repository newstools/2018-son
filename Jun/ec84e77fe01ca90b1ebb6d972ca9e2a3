’N WONDERDOEL deur Dries Mertens het België se Wêreldbeker-sokkertoernooi (WB) gister in die Fisht-stadion aan die gang gekry. België, wat een van die gunstelinge in die WB is, het Panama met 3-0 in Sochi geklop. Mertens het sy doel aangeteken knap nadat die tweede helfte begin het. Dít het België begeester nadat die eerste helfte baie sleg vir hom verloop het. En dít terwyl België skitter van ál die sterre in sy geledere. Dis ook hoekom hy as een van die gunstelinge beskou word om die WB te verower. Hoewel België nou wel sy eerste oorwinning behaal het en lyk asof hy sal kwalifiseer vir die volgende ronde, was dit eintlik maar ’n swak vertoning vir so ’n sterbelaaide span. Ongemaklik Hoewel nóg een van België se sterre, Romelu Lukaku, die ander doele aangeteken het, is die oorwinning danksy Panama se swak verdediging eerder as goeie spel van België. Die beste Belgiese speler, die woelige Eden Hazard (Chelsea), het partykeer maar ongemaklik voorgekom. Hazard en selfs Kevin de Bruyne, wat dié seisoen as die beste speler in die Engelse­ Premierliga (EPL) aangewys is, kon nie veel uitrig nie. Daar sal definitief van België verwag word om ’n baie beter vertoning te lewer wanneer hy en Tunisië mekaar Saterdag in Vladikavkaz pak. En daarna pak België en Engeland mekaar.