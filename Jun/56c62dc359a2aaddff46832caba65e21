DIE man wat daarvan aangekla word dat hy Mandrax van R4,7 miljoen in sy jaart gestock het, sal vanjaar se Labarang in die selle moet vier. Armien Anthony (45) het gister weer vlugtig in die Mitchells Plain-landdroshof verskyn. Anthony, wat deur ’n klag van smokkel met dwelms in die gesig gestaar word, het gister heel confident in die hof voorgekom. Hy het homself oorgegee twee dae nadat sy huis deur die Valke geraid is. Anthony was nie tydens die bust by die huis toe die drugs in die boot van ’n VW Golf in sy jaart in Martinweg in Westgate, Mitchells Plain, gevind is nie. Die kar is deurgesoek en ’n mechanic wat in die jaart was, is vir ondervraging ­geneem. Volgens die bure ken hulle hom as ’n mechanic wat net aan Golfies werk. Die bure beskryf die man as ’n “stil ou” wat altyd die kinders in die area ’n job gegee het om hulle weg te hou van drugs. ’n Ingeligte het aan Son gesê daar is ’n moontlikheid dat An­thony se huis as ’n stoorplek gebruik is. Sy saak is weereens uitgestel. Die staat het aangedui dat hulle steeds borgtog teëstaan omdat die klag teen die beskuldigde ernstig is. Die saak is tot 26 Junie uitgestel.