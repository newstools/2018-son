’N GEWAG van altesaam 36 jaar vir ’n huis het uiteindelik tot ’n einde gekom vir antie Joan Johnson (87). Antie Joan was vandeesweek een van vele inwoners wat die titelakte van hul huisie ontvang het. “Ek het gebid en met baie hoop is ek hier vandag om self my title deed te ontvang,” sê sy. Johnson sê vir haar is dit een van die gelukkigste dae in haar lewe. “Ek is baie happy. Al wou ek graag my huis jare gelede al in my naam gehad het, is ek dankbaar dat dit gebeur het soos die Here beplan het,” vertel sy. Patricia de Lille, burgemeester van die Stad Kaapstad, sê sy is bly dat die Stad mense eindelik hierdie bewys van eienaarskap kan gee, aangesien die meeste van hulle al jare lank gewag het. “Die oorhandiging van titelbewyse is ’n groot stap vir die Stad en vir jou. Ons herstel die wanbalanse van die verlede toe mense onder apartheid eienaarskap van eiendom en grond geweier is,” sê sy. Onder die inwoners wat hul titelaktes ontvang het, is Maria Saal (71), wat sedert 1993 in haar huis in Elsiesrivier woon, asook Mama Lucy Sokhela (93) van Guguletu wat 35 jaar gewag het sodat hul huis hul eie besit kon word. Michael Witbooi van Connaught Estate in Elsiesrivier sê dis sy grootse en kosbaarste asset ooit. En ná 32 jaar het hy die bewys dat die huis waarin hy woon, nou syne is. Welkom Met trane in sy oë sê hy: “Die wag was lank, maar dit is vir my en my vrou, Magdalene, die oomblik waarvoor ons ál die jare baie na uitgesien het. “Hierdie dokument beteken dat ons nou kan sê dit is ons huis; welkom by ons huis.” Witbooi en net meer as 100 ander inwoners van oor die Kaapse Vlakte heen het die seremonie in Bellville-Suid bygewoon waar die titelaktes aan die inwoners oorhandig is.