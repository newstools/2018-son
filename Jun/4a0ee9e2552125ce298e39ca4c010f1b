HY IS van ’n klein dorpie, maar sy drome en passie vir musiek is groot. Darren Jacobus (21) van Midros in Middelburg in die Oos-Kaap het onlangs die nuus van sy lewe gekry. Hy moet sy tassies pak om vroeg volgende maand New York toe te vlieg, waar hy aan Talent America sal deelneem. Deelnemers van oor die wêreld heen sal hulle aanmeld vir dié talent­kompetisie – of hulle nou musikante, dansers, modelle of akteurs is. Jacobus se talent is musiek, en spesifiek die saxo­foon. Hy speel dit sedert hy 15 is en sê hy het die instrument sommer gou bemeester. Jacobus sê: “Ek is twee jaar opgelei deur my leermeester, Franklin Cupido. “Ek het ook geleer by ’n organi­sasie in ons kerk en ná skool is ek ’n jaar opgelei by Rhodes-Universiteit deur ’n saxofonis van Spanje.” “Ek het deelgeneem aan Talent Africa in PE, waar ek drie goue medaljes gewen het vir my klassieke, jazz- en kontemporêre uit­voerings. “Dit was ’n baie groot oomblik vir my. Ek het maar net ’n kans gevat om deel te neem in die hoop dat ek ’n paar medaljes sal losslaan. “Ek het nie gedink ek sal oorsee gaan nie.” Jacobus is ook op SABC2 op die program Show­ville. (Die SABC het nog nie bekend gemaak wanneer die uit­sendings daarvan sal wees nie.) Hy vertel: “Wanneer ek speel, is ek rustig en baie gelukkig omdat dit iets is wat ek verskriklik baie geniet. “Ek speel met emosie en passie sodat my gehoor kan voel wat ek voel en ook die boodskap wat ek probeer oordra, kan interpreteer. “In dié tyd het baie deure vir my oopgegaan, en ek het besef dat alles net danksy die Goedheid van die Hemelse Vader is. “Elke keer wanneer ek speel, wil ek Hom vereer, en ek wil graag hê mense moet dit ervaar.” Musikante Jacobus beskou homself as ’n rolmodel vir ander jong mense in Midros. Hy sê sy verhaal getuig daarvan dat dinge gebeur wanneer ’n mens jou drome volg. Hy sê in die tyd dat hy in die openbaar in die dorp gespeel het, het baie ander jong musikante na vore gekom. “Ek kan net hoop om ander­ jong mense te inspireer om hul drome te volg en om nooit te dink dis onmoontlik om dit te ver­wesenlik nie, veral in ’n plek soos Midros.”