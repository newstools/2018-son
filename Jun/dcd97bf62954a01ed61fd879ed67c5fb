DANIEL Ricciardo is vol pret, gewild en ’n uiters talentvolle F1-motor- bestuurder. Verder is hy oorgehaal om sy geldkoffers te laat bult met sy volgende groot kontrak. Die F1-reeks beweeg nou na die Grand Prix-renne in Oostenryk en Brittanje en die Aussie sal dan sy besprekings met Milton Keynes voortsit met die oog op ’n vennootskap vorentoe tussen dié twee partye. Die laaste paar maande het Ric­ciardo se kanse verminder om by Mercedes of Ferrari aan te sluit. Die gerug wat egter nou sterk loop, is dat McLaren in die Aussie se dienste belangstel. McLaren is glo bereid om gehoor te gee aan wat Ricciardo as ’n salaris eis. Fernando Alonso kan die F1-toneel aan die einde van die seisoen verlaat en McLaren moet dus na ander opsies kyk. Ricciardo het dit nog altyd duidelik gemaak sy grootste mikpunt is om die F1-reeks in ’n mededingende motor aan te durf. Hy is egter ook nie skaam om op erkenning en meer geld aan te dring nie. “Ek glo ek kan ’n wêreldtitel wen en daarom het ek van meet af aan gesê ek soek ’n motor wat my kan help om dit te vermag,” het Ricciardo gesê. “Dit is die eerste gedagte in my kop. “As daar glad nie ’n moontlikheid daarvoor is nie, sal ek na ander opsies kyk, maar ek dink ek het nou genoeg gedoen om my waarde te laat styg.” Puntelys Die Honey Badger het dié seisoen twee wedrenne gewen. Hy spog nou met sewe loopbaan-oorwinnings. Ondanks sy posisie in die derde plek op die puntelys vir die bestuurderstitel word Ricciardo nie werklik ernstig opgeneem as ’n aanspraakmaker om die titel te wen nie. Dit is iets wat hy graag so gou moontlik wil regstel. – grandpx.news