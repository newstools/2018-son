DIE tyd van ’n staatsgetuie se erkentenis aan die ondersoekbeampte in die saak waarin Gurshwin “Varkie” Petersen van die moord op Waven Baartman aangekla word, het gister in die Baaise hooggeregshof onder die loep gekom. Die klagte teen Petersen (26) van Kleinskool hou verband met die moord op Baartman op 25 Junie 2017 in Mike’s Tavern in die informele nedersetting Govan­ Mbeki. Hy word ook aangekla van poging tot moord op Hyron September, Cheslyn Jordaan, Faria Nyoni en Sinayo Zatu, asook van die onwet­tige besit van ’n vuurwapen en ammunisie. Hy ontken skuld op ál die aanklagte teen hom. Speurkonst. Xolani Pheto van die provinsiale bende-taakspan het getuig dat ’n staatsgetuie Maandag (4 Junie) aan hom gesê het dat Petersen hom in die selle by die St. Albans-gevangenis genader en gevra het of hy nog in die saak gaan getuig. Die getuie het geantwoord dat hy gaan getuig, waarna Petersen vir hom gesê het om te getuig dat die skieters klapmusse gedra het. Volgens Pheto het die getuie aan Petersen gesê dat die oorledene, Baartman “’n bra” was en dat hy definitief gaan getuig. Pheto sê hy het die gesprek, wat in die selle by die hooggeregshof plaasgevind het, in sy sakboekie aangeteken. In kruisondervraging het Petersen se lawyer, Hennie Bence, dit aan Pheto gestel dat die inligting nie Maandag eers aan hom gegee is nie, maar wel in Mei gedurende ’n konsultasie. Bence het dit ook aan hom gestel dat die getuie Maandag daaroor getuig het. Hy het gevra waarom Pheto nie aan adv. Garth Baartman, staatsadvokaat, ’n nota gegee het dat die getuienis verkeerd was nie. Pheto sê toe hy wou nie Baartman steur terwyl hy met ondervraging besig was nie.