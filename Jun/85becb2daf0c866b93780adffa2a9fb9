DIT was altyd haar droom om te sing. Só vertel die sangeres Amy Jones van die Paarl wat in 2010 in die top-16 van die gewilde TV-sangkompetisie Idols South Africa geëindig het Die sangeres vertel: “Dit was nie ’n maklike pad nie, maar ek het aangehou, want ek het in my droom geglo. “Ná skool het ek altyd oor en oor na die musical Grease gekyk wanneer ek uit die skool gekom het. “Hayline, my suster, het my altyd remind aan dié dae, en ek kan nog goed onthou die liedjie ‘Hopelessly Devoted to You’ was my gunsteling-lied.” Amy sê in hul sitkamer het sy altyd hul remote control as ’n mic gebruik. “My oorlede oupa Peter Stemmet het my altyd aangespoor om ook te dans. “Ek was by die Drakenstein Primêre Skool en die juffrou het my gevra om te dans en te sing voor die personeel. “Dis toe dat ek by die Suid-Afrikaanse Jeugkoor aangesluit het en ook by die Stellenberg-meisieskoor. “André van der Merwe was ons dirigent en dit was so lekker, want verskillende kulture het deelgeneem aan die koor.” Toe sy 14 jaar oud was, het sy haarself begin leer kitaar speel in die koshuis. “Ek het my eerste liedjie, ‘To Change the World’, geskryf en dit was ’n ongelooflike ervaring.” Amy sê sy wou nog altyd aan Idols deelgeneem het, maar die pad was nie maklik nie. “Ek het vir drie oudisies gegaan en deurgedruk. “Ek het altyd vir myself gesê ek gaan nie toelaat dat mense my agter hou om nie my drome waar te maak nie. Bestuurder “My ma, Elizabeth, en my familie is my grootste ondersteuners en inspirasie. Hulle is die dryfveer in my musiekloopbaan. “Ek is so dankbaar vir my bestuurder, Lee Willcock, want sonder hom sou my musiekloopbaan nie so suksesvol gewees het nie. Ons het saam vir Jirah-produksies begin en dit was die begin van groot dinge!” “Sunrise” was Amy se eerste single in 2016. Daarna is “Forget the Day”, haar vierde single, pal oor die radio gespeel. “Get a Little” is Amy se nuutste single, wat sy saam met Caleb Williams geskryf het. “Dit gaan daaroor dat ’n mens nie altyd alles van jouself hoef te gee nie, want jy kan ook ’n bietjie vir jouself hou.” Bel Willcock by 079 527 1055 vir kaartjies of meer inligting.