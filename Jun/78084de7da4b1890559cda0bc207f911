GEORGE. – Dr. Ian Venter, ’n bekende tandarts van George, behoort teen 19 Junie te weet wat sy lot is. Die saak is Donderdag in die streekhof tot 19 Junie uitgestel omdat ’n verslag van ’n maatskaplike werker nog nie gereed is nie. Venter, wat reeds onder korrektiewe toesig is, is in April in die streekhof skuldig bevind aan die seksuele aanranding van ’n minderjarige kind. Venter is ook in 2014 in die streekhof in Thembalethu, George, vir ’n ander voorval tot vier jaar korrektiewe toesig gevonnis. Minderjariges Hy is destyds skuldig bevind daaraan dat hy seks met ’n 15-jarige seun gehad en pornografie aan hom gewys het. Van sy vonnis se voorwaardes is dat hy nie minderjariges in sy praktyk as tandarts mag behandel nie. Die skuldigbevinding in April spruit uit ’n voorval op 11 April 2015 toe hy ’n 13-jarige seun wat by sy huis in Heroldsbaai oorgeslaap het, seksueel betas het. Die seun het by die tandarts se seun oorgeslaap omdat hulle vriende was. JJ Marx, die staatsaanklaer, het gesê die verslag is nog nie gereed nie, want die beampte wat daaraan werk, is siek. Die hof het Venter se borgtog verleng, maar met streng voorwaardes.