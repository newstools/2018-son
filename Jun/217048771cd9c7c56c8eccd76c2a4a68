DIE Polo Society het weer na die jeug en jong volwassenes uitgereik deur programme en verskillende aktiwiteite aan te bied. Die aktiwiteite sluit in liefdadigheidswerk, pieknieks vir families en positiewe gemeenskaps­events. Volgens die voorsitter van die klub, Chad Petersen, probeer hulle ’n opbouende boodskap in die gemeenskap uitdra om met almal saam te werk, saam te staan en in vrede saam te leef. Die klublede is almal lief vir VW Polo-karre. Aan die einde van Mei het hulle aan sowat 300 hawelose mense warm boeber uitgedeel. Eers was die Polo Society by ’n homeless shelter in Seepunt. Daarna het hulle na die Parade gegaan om ’n glimlag op mense se gesig te sit. “Ons het ook gefokus op ’n merkwaardige vrou, aunty Judy, wat haar huis beskikbaar gestel het om kos te maak en uit te reik na die gemeenskap. “Kanker is by haar gediagnoseer en sy het R113 000 nodig vir haar behandeling. “Ons as ’n klub wil graag help en ons het ook die gemeenskap se hulp nodig om geld in te samel vir haar me­diese koste,” sê Petersen. Hulle beplan om saam met ander karklubs te werk en ’n karaoke-aand aan te bied. Details sal op die Polo Society se Facebook-blad verskyn. As mense nog inligting wil hê, kan hulle Petersen by 076 306 6586 bel. Sondag word daar ook 15:00 by die Westgate Mall in Mitchells Plain ’n geldinsamelingsdag aangebied.