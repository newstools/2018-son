DIE halfkaal liggaam van die 24-jarige Dane Barnes is gisteroggend op ’n oop stuk veld langs Jakes Gerwel-weg in Bonteheuwel gevind. Barnes is in die bors gesteek en beroof. Van sy besittings is op ’n vullishoop langs die kant van Jakes Gerwel-weg gevind. Barnes was op pad na ’n huiswinkel toe hy gesteek is. Sy pa, Denzil, vertel Dane is met vier steekwonde gevind. Dane het Saterdagaand nog met sy ma, Samantha, in sy ouerhuis gesels en is toe na sy girlfriend agter in die Wendy. Sy meisie, Sherazaan Fabrick­, vertel: “Ek het Dane net voor 06:00 laas gesien. Ons was heelnag saam. Hy het gesê hy gaan na die huiswinkel­ en my gevra om saam te stap. Ek kon nie, want my kinders het nog geslaap. “Later die oggend sien ek hom toe hier dood lê. “Ons het twee jong kinders van 18 maande en 4 jaar oud saam.” Kapt. FC van Wyk, ’n polisiewoordvoerder, sê ’n moordsaak word ondersoek.