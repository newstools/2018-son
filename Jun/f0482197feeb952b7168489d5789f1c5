DIE Meyer Sauerman-toernooi het niks te doen met OP Rugby se proewe vir sy Cravenweek-spanne nie. Só verduidelik die Oos-Kaap se hoërskolerugby-voorsitter, Willem October. Hy sê hy verstaan nie waarom daar verwarring is oor die toernooi nie. Dít volg nadat daar berig is dat spelers R200 moes betaal om deel te neem aan die Meyer Sauerman-toernooi, wat deur baie beskou word as deel van die provinsie se proeweproses. “Die Meyer Sauerman-toernooi is ’n jaarlikse toernooi. Daar word ’n heffing vir deelname gevra, maar by enige toernooi was daar nog altyd ’n deelnamefooi,” verduidelik hy. October sê OP se proewe is reeds onlangs by St. Andrew’s College in Grahamstad afgehandel. “Ons proewe het al vroeg in Mei by St. Andrew’s geëindig.” Daar word in verskeie media berig dat die laaste ronde van proewe wel by St. Andrew’s in Grahamstad plaasgevind het. Daar word egter ook berig dat die proses op die Meyer Sauerman-toernooi afgehandel sal word. Son het ’n e-pos ontvang wat lui dat ’n heffing van R200 wel weer op die Meyer Sauerman-toernooi betaalbaar is en dat dit alle koste dek vir proewe, van die eerste ronde tot die toernooi self. Die OP-president, André Rademan, sê hy het ’n verslag­ oor die situasie aangevra en sal daarop kommentaar lewer sodra hy dit onder oë gehad het. “Die OP dra nie kennis hiervan nie en het ook nie toestemming gegee vir so iets nie. Ek wag net vir die verslag van die voorsitter, dan sal ons verder optree.”