LEVONA Jacobs het haarself as die vermoorde Rowena Jacobs voorgedoen om mense te laat glo die jong ma het net verhuis. Die hof het gister gehoor dat Levona selfs ’n beëdigde verklaring by die polisiekantoor in Delft in Rowena se naam gaan aflê het. Levona is aangekla van die moord op haar oorle uncle se vrou, Verna Jacobs, en hul dogter, Rowena Jacobs. Albei vroue is voor 1 Oktober 2015 laas lewend gesien. Hul lyke is op 8 Desember 2015 in hul jaart in Seringstraat in Delft-Suid deur inwoners uitgegrawe. Volgens kapt. Pieter Joubert, wat die saak ondersoek het, het hy op ’n file met briewe in die aparte ingang agter die huis afgekom. In dié file was daar dokumente, insluitende ’n brief van Levona aan haar ma. ’n Verklaring wat “Rowena” kwansuis op 21 Oktober afgelê het, is ook in die lêer gevind. Joubert sê hy het vermoed Levona het dié verklaring afgelê en na die polisiekantoor se kringtelevisiemateriaal gaan kyk. “Sy het 13:43 alleen ingekom en twee leë vorms gevat. Sy het 14:00 weer ingekom, waarna die beampte haar gehelp het,” het hy getuig. Levona het glo die een verklaring aan maatskap­like dienste gegee en die ander een ingehandig by die skool waar Levona se kind skoolgegaan het. ’n Sekretaresse en die hoof van dié skool in Delft het ook gister getuig. Albei sê Levona het by ’n vorige geleentheid die skool besoek om die kind se trekpas te vra. Levona het vir hulle gesê die kind moet by haar ma in Malmesbury gaan woon omdat gangsters haar lewe in Delft bedreig. Hulle sê hulle het aan haar verduidelik dat sy ’n affidavit by die polisie moet aflê en ook ’n verslag van maatskaplike dienste hê. “Op 21 Oktober 2015 was sy terug by die skool met twee briewe: een van maatskaplike dienste en ’n beëdigde verklaring by die polisie. Ons het toe die kind se vertrekbrief aan haar oorhandig. Later daardie maand het ’n skool in Elsiesrivier gebel en die kind se profiele aangevra. “Ons was verbaas, want Levona het vir ons gesê die kind gaan Malmesbury toe,” het die sekretaresse van die skool gesê. Die kind is intussen terug na die skool in Delft. Levona het deur die hofverrigtinge net aandagtig geluister. Die saak duur voort.