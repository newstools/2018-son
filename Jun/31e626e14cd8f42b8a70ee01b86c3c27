EIENAARS van mikro-, medium- en makro-ondernemings (SMME’s) wat meestal inwoners van Windvogel in die Baaise noordelike gebiede is, is ongelukkig. Dít is omdat hulle glo nie hul beurt kry om betrokke te wees by projekte in die area nie. Bethelsdorpweg en ’n deel van Standfordweg is die afgelope week met brandende tyres en ander voorwerpe geblokkeer. Hilton Whitebooi, die eienaar van Hilton Building and Civil Contractors, is ontevrede oor hul SMME’s nie betrek word by gemeenskapsprojekte nie. “Daar is geen unity tussen die SMME’s in die wyk nie. Net die raadslid, Sandra Fillis, neem besluite, maar daar is geen deursigtigheid nie. “Daar moes lankal ’n vergadering met ons gewees het. “In die vergadering moet hulle sê hoeveel die projek werd is en watter persentasie aan plaaslike SMME’s gaan. “Ons almal (SMME’s) werk met ’n stelsel. Almal se name is op ’n lys en dit is veronderstel om geroteer te word tussen ons,” het White­booi gesê. In Bethelsdorpweg in Windvogel maak werkers die pad breër. Inwoners het egter gesê hulle ken dié mense van geen kant af nie en kan nie verstaan hoekom werk nie aan inwoners van die area gegee word nie. Gebruik “Dieselfde het op die hoek van Standford- en Cathe­rineweg gebeur. Daar was veronderstel om vier SMME’s by die projek baat te vind, maar niemand het iets vir ons gesê nie. Ons moet altyd self navraag doen,” het Florence Maree, wat Bisiblox besit, gekla. Benedicta Carew van BDM Hold­ings meen die raadslid trek sekere mense voor. “Ek staan vandag hier as ’n SMME, maar ook as ’n gemeenskapslid. Mense van ander gebiede word gebruik vir werk in ons wyk. “Dis altyd dieselfde werkers en hulle kom van die raadslid se kantoor af. Ons voel ons het nie ’n plek in die gemeenskap nie.” Jamie Damons, ’n inwoner van Windvogel, het gesê sy is reg om te werk. “Ons voel ongelukkig, want daai mense werk lekker, maar ons kry nie werk nie. “Die bietjie werk wat hier is, kan hulle maar vir ons gee.” Chris Thyssen, nog ’n Windvogel-inwoner, het gesê dis onregverdig dat die inwoners nie werk kry nie. “Ek het in 2013 laas op ’n pad gewerk – dis al vyf jaar gelede. Ek het vyf kinders en twee kleinkinders vir wie ek moet sorg.” Die betogers het gepoog om die werkers wat aan die pad werk, in hul spore te stop. Dit het ’n rukkie gewerk, maar kort voor lank het die polisie op die toneel opgedaag. Fillis het by navraag gesê haar rol in die stelsel van SMME’s is om net toesig daaroor te hou en seker te maak alles verloop volgens plan. “Ek self besluit nie wie die werk kry nie. Ek ‘oorsien’ dit net. Kontrakteurs “Die groepie betogers is dié SMME’s wat lid was van die ou komitee van SMME’s in wyk 32. “Hulle het altyd die werk gekry en noudat hulle nie het nie, is hulle ongelukkig. “Wat die projek in Beth­elsdorpweg betref, gaan die vyf SMME’s wat klaar deur die kontrakteurs aangestel is, môre (vandag) aan die pad begin werk.” Die huidige kontrakteur van dié projek wou nie kommentaar lewer nie. Kapt. Johan Rheeder, ’n polisiewoordvoerder, het bevestig die polisie was op die toneel, maar het gesê geen sake is geopen nie.