OP DIE vooraand van Jeugdag môre sukkel die jeug van veral die Baaise noordelike gebiede steeds om werk te kry. Kenners sê jonges is desperaat en wend hulle tot gangsterism, prostitusie en dwelms omdat hulle ledig is by die huis. Karen Kemp, uitvoerende voorsitter van Betheldorp­ se gemeenskapspolisiëringsforum (GPF), meen ’n groot deel van die jeug in die Northerns sit sonder werk en dit tas hulle negatief aan. “Baie jong mense voel hopeloos omdat hulle nie werk kry nie. Dit lei soms na selfdood, dwelmmisbruik, alkoholmisbruik en gang­sterism­. “Daar is ander paaie om te vat. Daar is deesdae baie organisasies wat jong mense help om skills aan te leer. “Hulle moet net vra. Die jeug moet harder probeer. “Die kinders kan nie sê daar is nie toegang tot opvoeding nie. Dis ook nie net die jeug wat met werkloosheid sukkel nie, maar almal – selfs mense met kwalifikasies.” Kemp meen die werklose jonges word dan misbruik omdat hulle desperaat is. “Daar is human traf­ficking­-sindikate wat byvoorbeeld jobs aanbied, maar dan misbruik en bedwelm hulle die kinders en gebruik hulle as slawe. “Dan is daar ook ’n tekort aan skills onder die jeug. “Baie companies soek werkers wat reeds ervaring het, maar wat dan van dié wat pas matriek gehaal het? “Wie gaan vir hulle ’n kans gee?” Kemp sê so ’n persoon se morele waardigheid is baie laag. “Hulle is baie gedemotiveerd en sê vir my dat hulle net hul taxi fare mors as hulle werk loop soek. “Baie van hul ouers kan nie bekostig om hulle te laat studeer nie en hulle word dikwels geforseer om iets te doen waarvan hulle nie hou nie.” Pieter Hermaans, wyksraadslid in Helenvale, sê die jeug kan harder werk probeer soek en daar is deesdae baie projekte in die area wat jeugdiges betrek. “Werkloosheid onder die jeug is ’n baie moeilike ding. “Vyf jaar gelede is daar ’n opname gedoen in Helenvale en daar is bevind dat 90% van Helenvale se jeug werkloos is. “Sowat 53% van die 35 000 inwoners is mense tussen 18 en 35 jaar oud. “Werkloosheid is eintlik ’n nasionale probleem met die jeug wat in die strate rondlê. “As ons net meer investors­ kan aantrek om hulle ’n kans te gee, sal dit help,” sê Hermaans. “Maar die jeug moet ook nie leeglê en verwag werk gaan na hulle toe kom nie. “Jy moet jou kant ook bring en ’n poging aanwend om werk te kry of iets te bereik. Daar is tans nie ’n ekonomie in Helenvale nie en die geld sirkuleer nie hier nie, dit gaan net uit.” Hermaans sê voorts die vereiste van ál die projekte wat in die area voltooi word, is dat dit uit meer as 50% jong mense moet bestaan.