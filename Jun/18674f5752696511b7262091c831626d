HULLE het sewe vriende in bendegeweld verloor, maar nogtans maak hulle musiek wat ’n boodskap van hoop uitdra. Die Major Stunners van Timothy Valley in die Baaise noordelike gebiede is ’n rapgroep wat oor alledaagse probleme in hul gemeenskap rap. Dit sluit dwelmverslawing, tienerswangerskappe, gangsterism, misdaad en MIV/vigs in. Die drie groeplede sê hoe dit is sonder om vuil te praat en hulle cater veral vir die jeug in die Northerns. Die Major Stunners het al leerders by verskeie skole bekoor met hul slim en catchy­ lirieke en bring terselfdertyd bewusmaking van die uitdagings in die lewe van baie jong mense. Die groeplede is Stanley Tarentaal (19), Leroy Alkensteadt (21) en Clayton (13), sy broer. Die producer is Caleb Julie. “Ons het twee jaar terug bymekaargekom en begin musiek maak. Ek en Stanley was lid van verskillende rapgroepe en het altyd mekaar ge-dis,” het Leroy laggend vertel. “Toe het ons ’n peace song gemaak. Ons het ook ‘Hoe like­ jy dit?’ record met behulp van Junant Petersen van Bozza Records.” Hul songs is Engels en Afrikaans en bevat soms Xhosa-frases. Die liedjies het meestal ’n catchy beat en die ouens kan omtrent af-show met hul vinnige kletsrym. Hul inspirasie kom veral van die rapper Eminem en MC, Earl & Agemi van back in the day. Hulle moedig ander ouens aan om die regte vriende te kies, hul guns neer te sit en na meer in die lewe te strewe. In ’n gemeenskap wat gebuk gaan onder armoede en werkloosheid, is crime maar hoog. Boonop beroof en besteel dwelmverslaafdes ander inwoners om dwelmgeld in die hande te kry. Volgens Tarentaal speel groepsdruk ook ’n rol in die neem van slegte besluite. “Ouens gaan tronk toe net om hul vriende te impress. Dit skiet hier in die dag ook. Ons wil eintlik die jong manne inspireer,” sê Tarentaal. Die Major Stunners het ook ’n song genaamd “My verlede” ge-record. “In die song sê ons jammer aan al die meisies wie se harte ons gebreek het en op wie ons ge-cheat het. Die meisies het dít nie verwag nie en sê hulle kry goose bumps wanneer hulle daarna luister,” erken Tarentaal. Clayton het in sy kort loopbaan reeds ’n paar fans. “Dis lekker om ’n rapper te wees en om famous te wees. Die meisies hou baie daarvan,” sê Clayton met ’n skaam smile. Die groep werk tans aan ’n album, maar die details is nog ’n verrassing.