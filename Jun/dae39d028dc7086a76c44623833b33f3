DIE Port Elizabethse Internasionale Lughawe se naam moet na Chief Dawid Stuurman Interna­tional Airport verander word, sê Khoi- en San-afstammelinge in die Baai. ’n Handjievol Khoisan-aktiviste het gister van die Suideinde-museum na die lughawe gemarch om ’n voorstel vir ’n nuwe naam aan die bestuur te oorhandig. Met hul brandende kooigoed en tradisionele drag het hulle omtrent ’n indruk op motoriste en ander Baaienaars gemaak. Verskillende stamhoofde het die geleentheid bygewoon. Die staat het die publiek onlangs genooi om voorstelle vir nuwe name vir die PE-, Kimberley-, Oos-Londense en Kaapstadse lughawe in te handig. Dit vorm deel van die regering se program vir die transformasie van die erfenislandskap. Dawid Stuurman is volgens oorlewering in 1773 in die Gamtoosrivier-gebied buite die Baai gebore. Hoofman Crawford Fraser vertel: “Dawid Stuurman was ’n leier van die Khoi-mense wat teen die Nederlandse en Britse kolonialisme in die Oos-Kaap geveg het. “Hy’t ’n sleutelrol gespeel in die Khoi-rebellie – oftewel die Third Frontier War – wat van 1799 tot 1803 geduur het. “Hy is een van die eerste politieke gevangenes wat na Robbeneiland gestuur is.” Stuurman is twee keer gearresteer – in 1809 en 1819. Hy het in albei gevalle uit die tronk ontsnap. Hy is in 1823 ’n derde keer gearresteer en uit die land verban. Hy is toe na die Britse kolonie Nieu-Suid-Wallis in Australië weggevoer. Hy is glo op 22 Februarie 1830 in ’n hospitaal in Sydney oorlede. “Dawid Stuurman was ’n simbool van teenstand in die struggle van die Khoisan-mense. “Dis ons aanbeveling dat die Port Elizabethse Internasionale Lughawe na die Chief Dawid Stuurman Internasionale Lughawe hernoem word. “Deur die lughawe na hom te noem, sal dit ook ons geskiedenis preserveer en lewend hou,” het Fraser namens ál die teenwoordige Khoi- en San-mense gesê. “Ons wil ook ge­samentlik ’n beroep op die minister van kuns en kultuur, Nathi Mthethwa, doen om ons naamvoorstel ernstig te oorweeg. “Baie voel dalk dat die gepaste naam vir die lug­hawe ‘Nelson Mandela’ of ander waardige aktiviste moet wees, maar ek dink selfs Nelson Mandela sou moes erken dat dit net regverdig sal wees dat ons dit na chief Dawid Stuurman noem.” Senzeni Ndebele, senior bestuurder van korporatiewe sake by die Lughawensmaatskappy van Suid-Afrika (Acsa), en Anthony Groom, uitvoerende bestuurder van die PE Internasionale Lughawe, het die voorstel ontvang. “Ons erken die ontvangs van die voorstel en sal dit saam met die ander voorstelle by die betrokke regeringsentiteit inhandig. “Dit sal onder die Wet op die Raad van Suid-Afrikaanse Geografiese Name val,” het Ndebele gesê.