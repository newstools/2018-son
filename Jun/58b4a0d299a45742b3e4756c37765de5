DIE spanne wat vandag op die tweede dag van die Wêreldbeker-sokkertoernooi (WB) in Rusland speel, is gevul met ster-spelers, berig fifa.com. Egipte en Uruguay pak mekaar in net die tweede wedstryd van dié WB. Albei spanne sal vasbeslote wees om ’n impak te maak in groep A. Daar word baie verwag van Egipte, vir wie dit die eerste WB-wedstryd in drie dekades sal wees. Die aanloop tot die WB was ietwat van ’n melo­drama vir Egipte omdat daar getwyfel is oor die deelname van sy ster-speler Mohamed Salah. Dis weens die skouer­besering wat Salah in die Champions League-eindstryd opgedoen het. Baie fokus sal op die rol van dié Liverpool-man wees, want Egipte sal Uruguay, wat ’n tweemalige WB-kampioen is (1930 en 1950), gou wil troef. Uruguay het self ster-spelers: Luis Suarez en Edinson Cavani is van die dodelikste doelskieters in die wêreld. Helderste Uruguay sal gevaarlik wees solank Suarez nie weer vuil speel nie, soos in 2014 in die WB in Brasilië toe hy ’n opponent gebyt het. Die helderste ster in aksie vandag is egter die Euro­pese kampioen van 2016, Portugal, met sy kaptein, Cristiano Ronaldo, as die poster boy. Ronaldo sal baie van sy Real Madrid-spanmaats moet aandurf om Spanje in groep B te stuit. Spanje, wat in 2010 die WB-kampioen in Suid-Afrika was, word weer beskou as een van die gunstelinge. Hoewel hy een van die beste spanne in die WB het, is hy nog sonder ’n breier nadat Julen Lopetegui eergister afgedank is. Spelers soos Sergio Ramos en Andres Iniesta sal moeilik gestuit word, maar met Ronaldo en André Silva het Portugal altyd ’n kans. Marokko en Iran speel die ander groep B-wedstryd. Met ervare spelers soos You­nes Belhanda en Mehdi Benatia behoort Marokko die gunsteling te wees.