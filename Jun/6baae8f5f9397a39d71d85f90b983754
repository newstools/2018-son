’N CASINO pub in Hoofweg in die Strand is gisteroggend beroof. Volgens die polisie ondersoek hulle ’n klag van sakeroof. Die voorval het om en by 07:10 gebeur toe die bestuurder van die plek die perseel binnegegaan het. Terwyl die personeel besig was om geld te tel, het ’n rower hulle gegryp, met ’n gun gedreig en geëis dat hulle al die geld aan hom moet oorhandig. ’n Ander verdagte het toe die bestuurder gegryp en hom met ’n gun aangehou. Vlug Die bestuurder is vasgebind nadat hy geskop en geslaan is. Die rowers het toe met die geld op die vlug geslaan. Die presiese bedrag waarmee hulle weggekom het, is nog nie seker nie. Die bestuurder, glo ’n Kongolese burger, is in die hospitaal opgeneem met gebreekte ribbes. Sy kollega het gelukkig niks oorgekom nie. Mense met inligting oor die voorval, word versoek om lt.kol. Franklin Plaatjies by 082 469 3359 te bel.