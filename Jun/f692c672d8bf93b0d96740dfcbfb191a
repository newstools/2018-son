HULLE het by die dam naby die Primêre Skool Kroneberg in die Baaise noordelike gebiede gestaan toe hy ewe skielik ’n harde slag agter teen sy kop voel. ’n Boelie het klein Duncan Baartman (7) glo met ’n groot klip teen die kop gegooi. Hy het Maandagmiddag bebloed by die huis aangekom. Duncan se ma, Chantelle (33), het haar boeglam geskrik en eers nie geweet wat met haar kind gebeur het nie. “Maandag het ek by die huis gekom en my kind was in ’n toestand – hy was asvaal. Hy het heeltyd gehuil en wou nie praat nie. Sy hemp was ook vol bloed. “Ons het hom toe na die Livingstone-hospitaal geneem, maar hy het gelukkig nie steke gekry nie.” Sy het mooi met haar kind gepraat en probeer uitvind wat met hom gebeur het. Dis toe dat hy met die hele sak patats uitgekom en gesê het ’n ander gr. 1-outjie het hom Maandag so seergemaak. Boonop het hy haar vertel van die ouer kinders by die skool wat hom al voorheen by die skool geslaan. Duncan sê: “Ek en die ander outjie het by die dam gestaan daar by die skool. “Hy het my met ’n groot klip teen die kop gegooi. Dit was baie seer. Hy het gesê hy wou eintlik die klip in die dam gegooi het en het toe weggehardloop.” Dis nie presies duidelik wanneer die ouer kinders by die skool hom geboelie het nie, maar hy onthou dit nog soos gister. “Die ouer kinders het my aan my hemp gevat. Die een het my vasgehou en met sy hande geslaan. Toe laat hy dat sy vriende my ook slaan terwyl hy my vashou.” Maagpyn Chantelle sê sy het altyd gewonder hoekom haar kind gereeld met kop- en rugpyn by die huis aankom. “Hy is ’n baie stil en teruggetrokke kind. Hy sal partykeer net vir no reason huil of sê hy het maagpyn. “Ek was geskok toe ek Maandag hoor waardeur hy was, want ek het nooit voorheen daarvan geweet nie. “Hoe lank gaan dit al so aan?” wonder Chantelle. Hoewel die klipgooi-voorval buite die skool gebeur het, voel Chantelle steeds haar kind se veiligheid is in gedrang by die skool. Die skoolhoof, Yul Billett, sê hy weet nie van die voorval nie omdat dit buite die skoolperseel gebeur het. “As daar ’n geboelie op die skoolgronde plaasvind, moet ons ’n verslag invul en die departement in kennis stel. “Die reël by ons skool is dat die onderwyser wat bewus is van so iets, dadelik die departementshoof in kennis stel, wat dit dan eskaleer na my toe. “Ons sal ook dan briewe stuur aan die betrokke kinders se ouers om hulle te vra om ons te kom sien.” Billett voeg by hy gaan vandag ondersoek instel oor die beweerde afknouery deur die ouer kinders.