INWONERS van Powertown, Klein-Brakrivier, in Mosselbaai, gaan hul verset verskerp as nie aan hul eise vir behuising toegegee word nie. Meer as 100 inwoners van die informele woongebied langs die N2-snelweg op pad na George in die Suid-Kaap het Dinsdagoggend ’n optog gehou. Hulle het ’n memorandum aan die dorp se burgemeester, Harry Levendal, oorhandig. Die inwoners, van wie baie meer as 25 jaar in die gebied woon, eis dat die munisipaliteit die grond stabiliseer net soos met die “baksteenhuise” in aangrensende buurte gemaak is. Cedric Jansen, ’n inwoner en leier van die ontstoke inwoners, het gesê daar word die afgelope 25 jaar gepraat van die bou van huise op dié grond. “Ons weier om na Sonskynvallei te skuif. Dis mos ’n apartheid-skuif. Ons moet dieselfde behandeling kry as die mense in baksteenhuise. “Dit is nie baie om te vra nie. Ons mense is hier gebore en ons het ’n reg tot grond.” Daar was ’n sterk polisieteenwoordigheid en hulle het die inwoners oor die N2-snelweg begelei. Die burgemeester het die inwoners se griefskrif by die rugbyveld ontvang. Levendal het gesê hy het ’n lang pad met die mense van die gebied geloop, maar die grond is nie geskik vir behuising nie. Hy het die inwoners uitgenooi om binne die volgende sewe dae met hom te vergader. Die organisasies Support Centre for Land Change, die Surplus People Project, Women on Farms, sowel as kerkleiers, het die optog ondersteun.