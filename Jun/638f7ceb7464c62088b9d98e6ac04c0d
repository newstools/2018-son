DIE Nelson Mandelabaai-metro se begroting van R12 miljard vir die 2018-’19-boekjaar is eindelik op gister se raadsvergadering goedgekeur – ná drie vorige mislukte pogings. Algoa FM News berig die African Independent Congress (AIC), wat die beslissende stem gehad het, het die DA-geleide koalisie ondersteun en sodoende verseker dat die begroting goedgekeur is. Die ANC- en EFF-raads­lede, wat die begroting deurgaans afgeskiet het, was nie tydens die stemming in die raadsaal nie. Die ANC op nasionale vlak het blykbaar versuim om sy belofte aan die AIC na te kom om Matatiele weer by KwaZulu-Natal in te lyf nadat dit in 2006 deel van die Oos-Kaap geword het. Mandla Galo, nasionale voorsitter van die AIC, het Dinsdag aan Algoa FM News gesê die ANC-raadslede het aan hulle ’n aanbod gemaak om Matatiele te bekom in ruil daarvoor om teen die begroting te stem. Die AIC se Tshonono Bu­yeye en die United Front-raadslid Mkhuseli Mtsila het die raadsaal onmiddellik ná die stemproses verlaat. Mekaar Athol Trollip, uitvoerende burgemeester, het die twee opposisiepartye – die United Front en die AIC – ná die vergadering daarvoor bedank dat hulle die inwoners van die metro eerste stel. “In die politiek hoef ons nie almal met mekaar saam te stem nie, maar jy moet aan die werk wees, jy moet op jou pos wees en jy moet ons mense eerste stel as jy ernstig is oor dienslewering,” het Trollip gesê. “Dus bedank ek die raadslede en al die koalisieraads­lede wat vandag in die raad was dat ons hierdie besluit kon neem. “Ons is almal verheug dat ons daarmee kan begin om die mense eerste te stel.” Mtsila het nie gestem nie omdat die begroting nie aandag gee aan die behoeftes van benadeelde gebiede rondom die metro nie. Trollip het ook ’n paar sterk woorde vir die ANC se Andile Lungisa gehad en gesê dit was nie ’n verrassing dat Buyeye saam met die DA-geleide koalisie gestem het nie. “Mandla Galo van die AIC het mnr. Lungisa ’n spertyd van 08:00 vanoggend gegee om sy beloftes na te kom en hy het nie daardie spertyd gemaak nie. “Dit is ’n kenmerk van mnr. Andile Lungisa om sake agter die skerms te doen, beloftes te maak en hulle dan nie na te kom nie. “Die ANC sleep al jare lank die AIC agter hom aan oor hierdie Matatiele-kwessie. Uiteindelik is ’n sperdatum nou gestel en hulle het dit nie gemaak nie,” het Trollip bygevoeg. Die volgende raadsver­gadering sal Woensdag plaasvind.