ELTON Jantjies wil bewys hy is steeds die Bokke se beste losskakel. Die 27-jarige Springboklosskakel was die afgelope twee jaar die Bokke se eerste­keuse-nr. 10 in die toetsspan. Die boorling van Graaff-Reinet, wat tot dusver 25 toetse agter die blad het, was in Suid-Afrika se eerste toets van die jaar in aksie. Dit was teen Wallis in Washington in Amerika. In die gure weer was hy en sy spanmaats genoop om ’n meer konserwatiewe wedstrydplan teen die Rooi Drake in te span. Dinge het egter nie volgens plan verloop nie. Die Bokke het die eerste toets onder Rassie Erasmus as Bok-breier verloor. Handré Pollard het tot dusver in die eerste twee toetse teen Engeland sy geleentheid in die nr. 10-trui aangegryp. Jantjies het in die eerste toets as plaasvervanger opgekom. Laas naweek is hy heel­temal weggelaat uit die wedstrydgroep vir die tweede toets teen die Rose in Bloemfontein. Jantjies het gister laat blyk sy weglating was deel van Erasmus se rotasie­beleid. Die Lions-losskakel behoort dus in aanmerking te kom vir Saterdag se derde toets teen Engeland. Dit word op Nuweland gespeel. Hy het gesê: “Dit is goed om te sien hoe al die talentvolle losskakels deurkom. “Hulle sal ons nog vyf of ses jaar kan dra en dit is beslis ’n positiewe ding vir Suid-Afrikaanse rugby.” Jantjies het gesê hy is nou ouer en meer ervare en glo hy kan dit net tot sy voordeel gebruik. “Dit gaan nie oor my as ’n individu nie, maar oor wat ek kan doen om ’n bydrae tot die span se sukses te maak,” het hy verduidelik. “Ek moet seker maak ek neem die regte besluite sodat ek die beste uit die span kry.”