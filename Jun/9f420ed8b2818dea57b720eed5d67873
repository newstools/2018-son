ZOAR. – Met die vallende wintertemperature vee die nuwe ATKV-tak hier behoorlik skoon. Dié tak, onder leiding van Elmero Oosthuizen, het ’n slag geslaan toe hulle honger mae by die plaaslike kliniek gevul het. Jonathan Jantjies, takvoorsitter, verduidelik: “Almal weet mos hoe lank pasiënte by die klinieke moet wag. “Dis nie die nurses se skuld nie. Daarom het ons as tak dit goedgedink om ’n sopkombuis te begin wat juis by die klinieke vir nurses én pasiënte ietsie in die maag sit. “Ons ATKV-span werk fantasties saam en daarom smaak ons sop ook sommer uit die boonste rakke.” Mary, ’n pasiënt, het gesê: “Ek het my lippe amper saam met die sopvleisies afgekou. En toe was die wag ook nie meer so lank nie. Dankie aan die ATKV.” Die tak beoog ook om opleiding vir gr. R’s en by crèches te gee. Daarbenewens gaan die ATKV boeke borg vir leerders wat die beste in Afrikaans presteer. Leesstof sal ook verskaf word. “Dan is daar die groot een – ons gaan die beste rieldansgroep na De Doorns neem vir die ATKV se streekkompetisie. “Mense wat enige by­draes tot die sopkombuis wil maak, kan ons gerus nader,” sê Oosthuizen. Die ander lede van die takbestuur is Delia Pieterse, Willem Pieterse, Reinette­ Arendse, Ilse Johannes­, Willem Barry, Leandra Januarie en Magdelene Christians.