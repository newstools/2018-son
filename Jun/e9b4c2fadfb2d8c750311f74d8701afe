DIE ACDP meen om verdeeldheid te keer en minstens R15 miljoen in die Kaap te bespaar, moet die lughawe nie hernoem word nie. Só sê dié party ná die openbare vergadering Maandagaand op die Kaapstadse Internasionale Lughawe, waar dinge byna handuit geruk het. Son het gister berig hoe Khoisan-aktiviste en EFF-lede oor name gebots het. Die Khoisan meen Krotoa is die geskikte naam terwyl­ die EFF niks anders as hul struggle- en anti-apartheid-ikoon Winnie Madikizela-Mandela se naam wil hoor nie. Een Khoisan-aktivis van die drukgroep Gatvol Capetonian het selfs gedreig om ’n oorlog te begin as die lughawe nie Krotoa heet nie. Die Suid-Afrikaanse Kommunistiese Party (SAKP) meen weer Chris Hani is die regte naam. Intussen eis die ANC Nelson­ Mandela as die nuwe naam. Om alles te kroon, beweer die Klipfontein Housing Asso­ciation nou dat die lughawe op húl grond staan. Die Klipfontein-sendingstasie is oorkant die lug­hawe en N2-snelweg. Volgens dié vereniging se bestuurder, Samuel van Wyk, is die lughawe gebou nadat die Metodistekerk die grond van hul voorvaders op bedrieglike wyse onteien het in 1952. Van Wyk sê: “Daarom stel ons voor dat die lughawe die Abraham January-lughawe heet om ons bydrae tot die stigting van die lughawe te erken.” Onnodig Maar Ferlon Christians, Wes-Kaapse ACDP-leier, sê mense moet liewer die hele hernoem-besigheid los. Volgens hom is dit onnodig om die lughawe ’n ander naam te gee – en beslis nie een met ’n politieke verwantskap nie. Christians voeg by die hernoemingsproses kan meer as R15 miljoen kos. Hy sê: “Die ACDP is van mening die doel van enige hernoeming is om brûe te bou, nie om verdeeldheid dieper te maak nie. “Die ACDP is van mening die naam sluit tans almal in en is vir die meeste Kapenaars en Suid-Afrikaners aanvaarbaar. “Dis tans polities, maatskaplik en histories neutraal.” Die Wes-Kaapse SAKP sê op sy beurt hy sal nie die demokratiese prosesse ondermyn nie. Die Lughawensmaatskappy van Suid-Afrika het vroeër lede van die publiek uitgenooi om name voor te stel vir die lughawens in Kaapstad, Port Elizabeth, Oos-Londen en Kimberley. Dit vorm deel van die nasionale regering se program Transformasie van die Erfenislandskap.