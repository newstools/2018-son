DIE Ierse rugbyspan het Saterdag met sy oorwinning met 26-21 oor die Wallabies in Melbourne ’n wendroogte van 39 jaar gebreek. Hiermee het hulle 11 agtereenvolgende toetsnederlae sedert 1969 op Australiese bodem tot ’n einde gebring. Ierland het hiermee nie net sy tweede plek op die wêreldranglys behou nie, maar gewys hy bly ’n sterk aanspraakmaker op die Wêreldbeker volgende jaar in Japan. Die Iere is giftig wanneer hulle aan die gang kom. Hulle het enduit 60% balbesit en gebiedsvoordeel gehad en die punteverskil van net vyf is nie ’n getroue weer­spieëling van die spel nie. Die Groen Masjien, soos die Iere hul nasionale span noem, het beslis verdien om met meer te wen. Die Wallabies het vroeg ’n sielkundige slag geslaan toe die senter Kurtley Beale ná net 83 sekondes gaan druk het, maar die Iere het karakter gewys om die agterstand gou uit te wis. Die Wallabies se doodsteek was die Ierse losskakel Johnny Sexton. Hy het hul verdediging deurgaans aan die raai gehou, takties slim geskop en 16 punte met die skoen aangeteken. Sexton en Conor Murray was kookwater as skakelpaar. Murray is beslis een van die wêreld se voorste skrumskakels. Hy is rats, taai en onvoorspelbaar. Die terugkeer van die voorryman Tadhg Furlong het ook die Ierse vuur voorlangs gestook. Sy deurslaggewende drie in die twee helfte was ook sy eerste toetsdrie. Die 38 m veld wat hy met sy dryfspel gewen het, was ook meer as enige ander Ierse speler. Met die reeks tans gelyk op een elk is die uitslag van die derde en laaste toets op ’n naaldpunt gebalanseer. Kaartjies vir Saterdag se kragmeting in Sydney is reeds uitverkoop en die verwagting is dat die wedstryd ’n skouspel soos min sal wees. Die wedstryd word van 11:55 op SuperSport se kanaal 201 gewys.