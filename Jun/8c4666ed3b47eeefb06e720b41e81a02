“VERWAG jy nou dat almal jou weergawe van hoe jou vrou dood is, moet glo? Dít nadat jy klaar gelieg het oor jou affair?” Só het Louis van Niekerk, die staatsaanklaer, Jason Rohde gister gepeper. Hy staan tereg vir die moord op sy vrou, Susan. Rohde beweer hy’t Susan nie vermoor nie en sê sy het selfmoord gepleeg as gevolg van sy jollery. Rohde, die voormalige uitvoerende hoof van Sotheby’s, is sedert Maandag in die getuiebank. Gister het Rohde onder kruisverhoor gesê dit wil vir hom voorkom asof die polisie besluit het hy het sy vrou vermoor en dat hulle geen ander opsies ondersoek het nie. Hy’t ook gekla dat hy sy vrou se begrafnis as ’n verdagte moes bywoon, hoewel die polisie geen bewyse gehad het dat hy sy vrou vermoor het nie. Van Niekerk het geantwoord: “Susan is nie hier om vir haarself­ te praat nie. “Ons weet nie wat daar gebeur het nie. “Dit is ons werk om die stukke van die legkaart bymekaar te sit met ál die bewyse wat ons kon kry.” Rohde het teruggekap: “So, julle wil vir my sê enigeen kan sonder rede in hegtenis geneem word en dan moet hy maar wag vir sy dag in die hof?” Van Niekerk het gesê Susan se familie was reg om Rohde se weergawe van die gebeure nie net so te aanvaar nie. “Jy het klaar gelieg oor jou affair en dan wil jy hê hulle moet jou storie net so aanvaar?” Rohde was weer vinnig reg met nóg ’n vraag: “Sê jy dat ’n mens wat jol, outomaties ’n moordenaar is?” Van Niekerk het ook die verskille in die nutsman Desmond Daniels se getuienis en dié van Rohde­ voor die hof gehou. Daniels het Rohde gehelp om die badkamerdeur waaragter Susan was, oop te maak. Daniels het getuig Susan­ het in die badkamer op die vloer gelê terwyl Rohde op sy beurt getuig het sy het nog gehang. Volgens Daniels was die koord los om Susan se nek en daar was geen knoop nie, maar Rohde sê dit was styf en twee keer om haar nek gedraai. Hy het ook getuig dat hy ’n knoop moes losmaak om haar af te haal. Van Niekerk het dit aan Rohde gestel dat hy lieg en dinge opmaak. “Jou eie patoloog en die staatspatoloog se weer­gawe was dat daar net een toumerk om Susan se nek was en dat daar geen merk vir ’n knoop was nie.” Die saak is weer vir Maandag op die hofrol.