ROBERTSON. – Die Valke het Woensdag by die Langeberg-munisipaliteit toegeslaan. ’n Ingeligte sê dat senior amptenare van die munisipaliteit vir bedrog en wanadministrasie ondersoek word. Die hoofstraat het tot stilstand gekom toe die Valke in samewerking met die Worcester- en plaaslike polisie met loeiende sirenes voor die munisipale gebou stilgehou het. Lede van die Valke het lasbriewe gehad om die betrokke amptenare se kantore te deursoek. Son verneem dat van die amptenare glo af siek geboek het oor hulle snuf in die neus gekry het dat die Valke gaan toeslaan. ’n Gewese raadslid, Danny September, het aan Son gesê dat sowat 15 senior amptenare in veral die afdeling finansies ondersoek word. Daar word bespiegel dat amptenare van die behuisingsdepartement ondersoek word. September het gesê: “Die ondersoek kom al jare aan. Van die dae toe ek nog op die raad gedien het.” Son se ingeligte het gesê sover is geen arrestasies nog gemaak nie. Volgens die persoon sal daar binnekort arrestasies volg. Matthew Sheldon, ’n munisipale woordvoerder, kon gister nie vir kommentaar bereik word nie.