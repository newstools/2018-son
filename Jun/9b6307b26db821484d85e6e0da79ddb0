COPS van Kabegapark in die Baai het Donderdag ma gespeel vir ’n drie maande oue weggooibaba wat deur die Heilsleër aan hulle oorhandig is. Kol. Priscilla Naidu, polisiewoordvoerder, sê ’n man wat op Draaifonteinweg, Green­bushes, gestap het, het die meisiebaba in ’n moddersloot gevind en Heilsleër toe gevat. Naidu sê ’n sak en tietiebottel is naby die baba gevind. Sy is in die cop shop se victim centre gewas en warm aangetrek. Teen Vrydag het niemand die baba al opgeëis nie. Sy is na maatskaplike werkers by die Dora Nginza-hospitaal geneem. Enigeen wat weet wie die ma is, word gevra om die Kabegapark-polisie by 041 394 6802 te bel. – News24