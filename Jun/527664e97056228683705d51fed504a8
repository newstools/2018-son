DIE curse as Wêreld- bekerkampioen (WB) is nie die enigste rede vir Duitsland se vroeë uittog by vanjaar se toernooi in Rusland nie. Die Duitsers het die derde agtereenvolgende WB-wenners geword wat in ’n daaropvolgende toernooi in die groepfase uitval. Italië (2006-wenner) is in 2010 in die groepfase uitgeskakel. Die 2010-wenner, Spanje, het vier jaar later – toe Duitsland die beker gelig het – ook in die groepfase gesneuwel. Met Duitsland ook op pad huis toe ná die groep­fase, blyk dit ’n neiging te word, met Frankryk (1998-wenner) wat in 2002 in Suid-Korea ook sy tasse vroeg moes pak. Volgens AFP is dit egter nie ál rede vir die Duitsers se massiewe fall from grace in die Kremlin nie. ’n Afname in die land se kompeterendheid op klubvlak, omstrede spankeuses en ervare spelers se windmakerige houdings word ook as redes verskaf. “Sedert hul briljante sege in 2014 het die hoofrolspelers van Duitse sokker op hul louere begin rus, die geld opgestapel en gedink die goeie tye sal vir altyd daar bly,” lui die berig. “ ’n Terugblik na 2014 sal vertel hoe vier Duitse klubs die uitspeelrondes van die Uefa Cham­pions League­ gehaal het. In 2013 het twee Duitse klubs, Bayern Munich en Borrusia Dortmund, ook die eindstryd van die Champions League gehaal. “In 2011 en 2012 het Dortmund die Bundesliga gewen, maar sedertdien het klubsokker in dié land in ’n monopolie verander met net Bayern wat die liga kon wen. “Joachim Löw se hardnekkigheid om dieselfde spelers te kies, het luidens die berig ook in die kampioene se gesigte opgeblaas. “Veterane soos Thomas Müller, Mesut Özil, Jérôme Boateng, Sami Khedira en Manuel Neuer is spelers wat lankal nie meer lus lyk vir internasionale sukses najaag nie,” skryf AFP.