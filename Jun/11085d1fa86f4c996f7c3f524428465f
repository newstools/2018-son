RICHIE McCaw, die voormalige All Black-kaptein, sal glo sy kop in skaamte laat sak oor sy voormalige span se vrot dissipline op die rugbyveld. Luidens ’n in-diepte-verslag deur stuff.co.nz is agt All Blacks ge-geelkaart sedert McCaw se uittrede in 2015. Sonny Bill Williams het verlede jaar vir die grootste skande gesorg toe hy ge-rooikaart is. Williams het in die tweede toets teen die Britse en Ierse Leeus vir Anthony Watson met die skouer in die gesig gestamp. Die rede vir die All Blacks se swak dissipline blyk, luidens die verslag, ’n verslapping in dissipline te wees, met die nuwe kaptein, Kieran Read, en ander leiers wat nie soos McCaw die wette reg toepas nie. Die All Blacks is ná verlede naweek se sege met 52-11 oor Frankryk weer as vuilspelers en beskermde skelms beskryf. Dít nadat Wêreldrugby Ofa Tu’ungafasi net gewaarsku het oor ’n hoogvat op die Franse vleuel Rémy Grosso. Sam Cane is ook nie vir sy voorarm teen Grosso se gesig gestraf nie. Die Fransman is gehospitaliseer vir letsels in die gesig. Paul Cully, skrywer van die berig, glo die Kiwi’ is hul morele kompas kwyt, want met McCaw is dissiplinêre kwessies vinnig uitgesorteer.