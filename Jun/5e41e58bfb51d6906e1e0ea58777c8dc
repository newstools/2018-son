JADA Pinkett-Smith het onmiddellik geweet toe haar klong die eerste keer seks gehad het. Die vrou van Will Smith het in ’n onderhoud op NBC se show Megyn Kelly Today gesê sy het agter­gekom hy het ’n tipe swag omtrent hom gehad. Die Girls Trip-ster vertel: “Hy het anders geloop. En daar was net ’n verlies ... My seuntjie was net weg.” Die ma van twee het verder vertel: “En ek het na hom gekyk en gevra waar hy was en wat aangaan, en hy sê toe hy was maar net by ’n vriend.” Jada (46) het gesê Jaden, wat nou 19 jaar oud is, het toe sommer self met die sak patats uitgekom. Die aktrise het die voorval in haar kop opgeroep. “Ek het hom toe gevra of daar enigiets is wat hy vir my wil sê en toe het hy die waarheid vertel. Jaden kan nie lieg nie.” Die mamma sê nie hoe oud Jaden was toe dit gebeur het nie, maar sy het onlangs onthul hy het uitgetrek toe hy maar net 15 was. So as jy my vra, dan was dit om en by daai tyd ...