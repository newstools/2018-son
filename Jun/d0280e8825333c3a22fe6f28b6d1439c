TALLE sake wat kerklik opgelos kon word, beland deesdae in die howe van die land. Só sê prof. Mary-Anne Plaatjies-Van Huffel, ’n kerkregkundige. Sy dink die saak oor die Baptistekerk Nazareth se leierskapstryd, Ecclesia de Lange en die Metodistekerk se hofsaak oor haar skorsing en die opskorting van haar status, asook talle ander hofsake, is tekenend daarvan dat kerke ál meer voor die hof gedaag word oor kerklike aangeleenthede en/of die interpretering van kerkregtelike prosedures. “Ek dink kerkrade moet behoorlik toegerus word oor kerkreg en prosedures aangesien hul betrokke is by die toepassing van tug en ver­antwoordelik is vir die administra­tiewe en finansiële toesig,” verduidelik Plaatjies-Van Huffel. Behartig Die professor, wat ook president van die Wêreldraad van Kerke is, sê wanneer dit by geskille kom, is sy van mening die kerk moet die amptelike metode benut om geskille te besleg. Dit is praktyke en tegnieke wat daarop gemik is om geskille buite die hof te skik. “Deur dié metode te volg sal daar nie ’n rede wees om tot die volgende sitting van ’n streek- sinodale kommissie te wag of dat die streeksinode tugsake behartig nie. Dit vat op die oomblik etlike jare om tugsake en geskille af te handel.” Die eerste vroueleraar van die VGK sê sy kan nie kommentaar lewer op die saak tussen die VGK Klawer en die ring van Clanwilliam of enige ander VGK-verwante saak wat tans voor die hof dien nie. Die voormalige moderator van die VGKSA sê wel die kerkorde maak voorsiening vir ’n kommissie van geregtigheid, vrede en versoening. “Die kerk is bewus daarvan dat uitsprake van vergaderings en selfs howe nie ’n towerstaf is wat verhoudinge kan herstel wat versuur het nie,” het sy afgesluit.