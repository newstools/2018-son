DIE Westelike Provinsie gaan nie kanse waag teen die Grens-Bulldogs nie. Die Streeptruie se breier, John Dobson, is op sy hoede vir die Bulldogs nadat hulle die Boland-Kavaliers verlede week onverwags geklop het. Die WP pak die span van die Oos-Kaap Saterdag op die sportterrein van Constantia. Die afskop is 15:00. Dobson het die talentvolle heelagter Craig Barry nader getrek nadat hy verlede week vir die Stormers teen die Lions uitgedraf het. Hy neem die plek van Duncan Saal, wat na die regtervleuel-posisie skuif. Voorlangs het Dobson ook veranderinge aangebring. Die losvoorspeler-nr. 8 Jaco Coetzee sal met sy kaptein, Luke Stringer (6), en Chris Massyn (7) die lostrio vorm, terwyl David Meihuizen en Ernst van Rhyn as die slotpaar sal opdraf. Die stut Mi­ch­ael Kumbirai is ook in die beginspan, met die ervare Scarra Ntubeni as haker en Ali Vermaak (stut) wat die voorry voltooi. Dobson sê: “Ons weet dat Grens ’n baie gevaarlike span kan wees. Dit is waarom ek geen kanse teen hom sal waag nie. Ons sal dus op ons beste moet wees. “Ek moet ook vinnig byvoeg dat ons op ons eie game plan en benadering gefokus bly. Die spelers weet dit gaan ’n taai wedstryd wees. Ek is ook baie opgewonde dat die wedstryd deel uitmaak van ’n klubrugby-program.” Die WP-span is: Craig Barry, Duncan Saal, Dan Kriel, Dan du Plessis, Edwill van der Merwe, Joshua Stander, Justin Phillips, Jaco Coetzee, Chris Massyn, Luke Stringer (k), David Meihuizen, Ernst van Rhyn, Michael Kumbirai, Scarra Ntubeni, Ali Vermaak. PLAASVERVANGERS: Chad Solomon, Caylib Oosthuizen, Neethling Fouché, Johan du Toit, Herschel Jantjies, Tristan Leyds, Cornel Smit.