CHESLIN Kolbe is vasberade om sy doelwit te bereik om die Springbokke se groen en goud oor sy kop te trek. Die 24-jarige boorling van Kraaifontein in die Kaap het die Westelike Provinsie 47 keer in provinsiale wedstryde en die Stormers 49 keer in Superrugby-wedstryde verteenwoordig voor sy besluit om sy loopbaan voort te sit by Toulouse in Frankryk. Die blitsbuksie het dié week in ’n eksklusiewe onderhoud aan Son op Sondag vertel van sy begeerte om vir die Springbokke uit te draf. “Ek het by ’n punt in my loopbaan gekom waar ek ’n besluit daaroor moes neem of ek my loopbaan in Suid-Afrika gaan voortsit en of ek oorsee gaan speel,” sê Kolbe. “Ek glo ek het die regte besluit geneem en het geen berou nie, maar ek droom steeds om eendag vir die Springbokke te speel. “Dis altyd die gedagte agter in my kop. Jy weet nooit wat in God se planne is nie. My fokus is tans net om so goed as moontlik vir Toulouse te speel, maar jy weet nooit watter deure vir jou kan oopgaan nie.” Sedert Rassie Erasmus as Bok-breier oorgeneem het, is die reël oor die kies van oorsese spelers vir die Bokke verslap. Sy voorganger, Allister Coetzee, kon net oorsese spelers kies wat meer as 30 toetse vir die Bokke gespeel het. Kolbe kom dus nou in aan­merking, hoewel hy nog nooit sy land op senior internasionale vlak verteenwoordig het nie. Oor die Suid-Afrikaanse Rugbyunie se U-draai oor die kies van oorsese spelers sê Kolbe: “Dit maak my baie opgewonde, want jy weet nooit wie jou dophou nie. “Ek is seker baie spelers wat oorsee is, voel dieselfde. “Die positiewe ding vir my is dat ek nog baie jonk is. Ek werk tans baie hard en sal seker maak ek is 100% reg wanneer daardie geleentheid my kant toe kom. Hopelik sal daardie deur vir my oop bly.” Kolbe sê hy het ongelooflik baie geleer sedert hy besluit het om sy rugbyloopbaan in Toulouse voort te sit. Hy beskryf sy eerste seisoen in die Top 14 as baie taai en soortgelyk aan Superrugby, waar hy teen baie fisieke spelers te staan kom. “Ek moes baie gou my voete vind. Ek het altyd geweet dat ek teen spelers gaan speel wat twee keer swaarder en groter as ek is. “Om sulke teenstanders aan te durf, is egter ’n gulde geleentheid vir my om te wys dat ek dié fisieke aanslag van dié spelers kan afweer. “Ek glo dit maak nie saak hoe groot of klein jy is nie. “Vir my gaan dit net alles oor die regte ingesteldheid. “Jy moet net in jouself kan glo,” aldus Kolbe. Die Kraaifonteiner het as Stormer bekendheid verwerf omdat hy nie vir reuse terugstaan nie. En hy het dit weer in die Top 14 bewys toe hy sy ou Stormers-spanmaat en Toulon-agtsteman, Duane Vermeulen, gelak het. “Ek het daai duikslag benader met alles wat ek het. “Dit was baie bevredigend, veral wanneer jy weet dat daar ’n videogreep die ronde doen van hoe Duane vir Aaron Cruden, ’n voormalige All Black-speler, soos ’n lappop rondslinger.”