MET die Junie-skoolvakansie wat aangebreek het, verwag weldoeners in die Baaise Northerns ’n toeloop van kinders wat hul honger met ’n bord kos of ’n koppie sop wil stil. Noeleen Moodley van Uitbreiding 30 in Bethelsdorp het ’n sopkombuis vir pasiënte van die Chatty-kliniek by die Chatty-gemeenskapsaal begin. Dis Dinsdae en Donderdae bedrywig. Moodley het die sopkombuis in 2016 begin nadat sy heeldag by die kliniek gesit en toe honger geraak het. Toe sy om haar kyk, het sy gesien ander pasiënte is ook honger. Die sopkombuis het uitgebrei en sy gee nou sop aan tussen 150 en 200 mense. Sy is besorg oor die honger kinders wat nou gaan kom toustaan. “Die kinders kom staan al van vroegoggend af. Glo my, dis my grootste bekommernis vir die week, want ek het baie min van alles. Net die 10 brode word gesponsor deur Craig Hahn. “Partykeer moet ek self brood koop. Al is die sop hoe kragtig, die mense wil ten minste ’n stukkie brood by hê.” Sy voeg by die gas van die saal se stoof is baie stadig. “So, ek sal weer ekstra hard moet smeek by raadslid Trevor Louw en vriende vir Dinsdag en Donderdag se bestanddele. “Ek pay eers op die 1ste my pension. Dan koop ek die nodige sopgoed. Ek doen alles met my pen­sion.” Karen Kemp van die Yethu Safe­ House in West End voed daagliks 200 honger monde. Sy is ewe bekommerd. “In die skoolvakansies is daar ’n toename in kinders wat ook kom vir iets om te eet. “Wat ons nodig het in die skoolvakansies, is die basics sodat die kinders minstens een maaltyd per dag kan hê. “Ons grootste uitdaging is gas om te kook. Ons benodig dinge soos brood, botter, tee, koffie, poeiermelk, suiker, grondboontjiebotter, konfyt, meel om vetkoek te maak, pampoentjies, sap, noedels en eiers. “Vandag (gister) het ek al ’n paar kinders gehad wat iets te ete kom soek het. Ek het gelukkig rolls gehad wat ek vir hulle kon gee, maar ons het baie min voorraad.” Winterskool Kemp het in 2009 haar voedingskema begin. Dr. Veonna Goliath, ’n dosent in maatskaplike ontwikkeling aan die Nelson Mandela-Universiteit, sê kinders is baie afhanklik van maaltye wat by die jaarlikse winterskool vir gr. 10- en gr. 11-leerders by die Primêre Skool Beth­vale aangebied word. “Wat die honger-kwessie betref, het ons gevind dat dit baie ongewoon of raar is dat hulle sal begin kwaad doen om iets te kry. “Inteendeel, die siklus is dat kinders middele begin gebruik om die honger te stil of dit te vergeet. Dis amper soos ’n susmiddel.” Goliath voeg by dit gee hulle dan die guts om problematiese gedrag te openbaar. “Dit is ’n ontsaglike groot probleem. Vakansieprogramme is so nodig, nie net vir stimulering nie, maar ook om die kinders besig te hou.”