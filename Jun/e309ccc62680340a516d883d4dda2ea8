DIE ganse Paarl is steeds in ’n partytjie- mood nadat die fraaie Tamaryn Green Sondagaand die gesogte Mej. Suid-Afrika-kroon ingepalm het. Oral waar jy gaan in die Paarl, praat inwoners gloeiend oor Tamaryn (23) se prestasie en wat dit vir die breë gemeenskap beteken. Tamaryn, ’n mediese student aan die Universiteit van Kaapstad, het die hele land betower. Die adjunkhoof van William Lloyd Primêr, Tamaryn se oud-laerskool, sê Tamaryn se kroning was nie vir hulle veel van ’n verrassing nie. “Ons het dit van haar verwag. “Op skool was sy al ’n elegante en goed gemanierde jong meisie. “Dit was ook geen verrassing dat sy ons onderhoofmeisie was nie. “Sy was nog altyd iemand wat haar drome nagestreef het en uit wie die jong kinders van vandag inspirasie kan put.” ’n Inwoner, Lezel Hoogaard, sê sy het uit haar nate gebars van trots. “Ek het uitgehardloop ná die aankondiging en op my kar se hooter gaan lê. “My neighbours wou weet wat aangaan en ek het vir hulle gesê dat Tamaryn die hele Paarl op die map gesit het.” Ellirene en David Green, Tamaryn se ouers, se drumpel is deurgetrap van inwoners wat hulle kom gelukwens het. Volgens Ellirene is haar dogter ietwat aan die moeë kant nadat sy 11 onderhoude op een dag met verskeie mediahuise reg oor die wêreld gehad het. Lees Sondag in Son op Sondag meer oor Tamaryn se groot prestasie.