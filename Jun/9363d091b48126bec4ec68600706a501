CALITZDORP. – Die doodsengel agtervolg ’n familie wat voel hulle kan nie meer nie. Die familie sê dis asof daar ’n vloek op hulle rus waar lede mekaar met messe uitmoor. Die soveelste lid van die gesin Fortuin-Arnoldus is onlangs doodgelem. Drie weke gelede, in die jongste voorval, is Ezelda Fortuin, ’n ma van twee, glo deur ’n neef doodgesteek. Maria Fortuin (78) vertel: “Ek wil nie hieroor praat nie. My hart kan dit nie meer vat nie. Dit lyk dan asof ons mekaar uitroei. “Is dit ’n vloek? Elke keer as ek hoor van die dood van ’n familielid, dan vrees ek dis al weer een van ons eie bloed wat sy eie bloed doodgemaak het.” Eers het Jonathan Fortuin, die seun van Maria Fortuin, gesterf, na bewering aan die hand van haar kleinkind. Rusie Asof dit nie genoeg is nie, het Susanna Arnoldus net voordat sy op 60 jaar haar eie AllPay sou kry, gesterf met ’n steekwond aan haar linkerbors. Toe sterf Martin Fortuin in ’n rusie met sy broer. Sy broer het hom glo in Royal Heights doodgesteek. Jaffie Apollis, ’n kerkbroer in Bergsig, sug: “Ek dink die kerke moet uitreik na daardie gesin. Hulle het baie beslis baie gebed nodig. “Ja, dit lyk asof die doodsengel deur die gesin trek en dan familielede gebruik om mekaar uit te moor.”