MEER as ’n halwe eeu staan die Primêre Skool Abraham Levy al in Schauderville in die Baaise Northerns. Dié laerskool vier vanjaar sy 60ste bestaansjaar. Christina Haggard, die hoof, sê sedert sy in 2014 as hoof by die skool aangestel is, was daar nog net liefde en omgee by die skool. “Die skool het op 1 Augustus 1958 sy hekke geopen.” Haggard sê ter viering van die skool se 60ste bestaansjaar het hulle vroeër vanjaar ’n kerkdiens gehou waar ’n oud-skolier, Pelham Lessing, ’n praatjie gelewer het. “Die boodskap wat hy oorgedra­ het, is ‘have an attitude of gratitude’,” sê Haggard­. “Dit is vir my ’n awesome boodskap.” Die skool is genoem na Abraham Levy, wat ’n talent gehad het in opvoeding en musiek. Hy het in 1935 ’n King George V Silver Jubilee- medalje verower vir sy uitmuntende werk. Die skool self het verlede jaar ’n Beyond Education Award ontvang omdat hy die kreatiwiteit onder minderbevoorregte kinders na vore gebring en dit die beste van al die benoemde skole gedoen het. Vandag is daar 620 leerders by die skool en hulle word ondersteun met liefde en omgee deur die onnies en hoof. Haggard sê hoewel daar drie laerskole in ’n radius van 1 km van mekaar lê in Schauderville, moet hulle elke jaar steeds kinders wegwys. “Vanjaar is dit die meeste kinders wat ons al ooit gehad het in die skool. “Baie kinders kom van ver plekke af soos Veeplaas en Motherwell en New Brighton­. “Ons het deur die jare donasies gekry van buite af. “Ons het nooit ’n personeelkamer gehad nie en ook nie ’n biblioteek nie. Nou het ons dit danksy skenkings­ aan die skool. “Ons wil graag die geskiedenis van die skool ook daar binne hê sodat die kinders meer kan leer oor hul skool. “Ons is ’n geen-fooie skool en dis moeilik om die geld te kry om die skool op te gradeer. Met behulp van fondsinsamelings soos civvies- dag het ons onlangs die kombuis en toilette opgradeer. “Vir baie kinders is dié skool ’n veilige plek en baie van hulle sukkel weens sosio-ekonomiese omstandighede. “Indien hulle byvoorbeeld nie vir toere of uitstappies kan betaal nie, kyk ons waar ons kan help.” Voorts het die skool ook ’n jungle gym gekry en United Through Sport leer die leerders gratis sportvaardighede. “Maar die nood lê egter by die tekort aan ’n skoolsaal. Die kinders moet elke keer kerk toe stap as dienste gehou word omdat daar nie plek is vir hulle om te sit nie. “As ons net ’n dak kan kry om in die vierkant te sit, sal dit klaar beter en veiliger wees vir die kinders. “Daar is ’n wonderlike gesindheid by die skool. Don’t judge a book by its cover. Ons bou voort op wat was.” Die skool bied op 22 Junie 2018 ’n ete en dansparty aan om geld in te samel. Dit sal plaasvind in die Sacred Heart­-gemeenskapsaal en die kaartjies is by die skool beskikbaar.