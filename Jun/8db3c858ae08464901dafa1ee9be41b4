DIE Grand Slam-kampioen, Ierland, het ’n opwindende November-toetsskedule aangekondig. Eerste aan die beurt is Argentinië, wat ná 12 maande terugkeer nadat die Iere die vorige kragmeting in ’n stampvol Aviva-stadion met 28-19 gewen het. Die tweede toets is teen die All Blacks. Dit sal twee jaar wees sedert die All Blacks laas in die Aviva-stadion gespeel het. Daardie dag het die All Blacks wraak geneem vir hul verrassende nederlaag teen die Iere ’n paar weke vantevore in Chicago. In die laaste van drie toetse maak die Amerikaanse Eagles hul debuut in die Aviva-sta­dion. Dit sal die Amerikaners se eerste besoek aan Dublin wees sedert 2004. Opgeraap Die Eagles sal oorloop van selfvertroue nadat hulle die afgelope naweek vele verras het deur Skotland in Houston te klop. Padraig Power, Ierland se kommersiële en bemarkings­direkteur, sê sy unie is verheug om Argentinië, die All Blacks en die Eagles in November in die Aviva-stadion te verwelkom. “Navrae vir kaartjies van klubs is buitengewoon hoog en ons verwag dat die oorblywende kaartjies vinnig deur die publiek opgeraap sal word,” sê hy. “Ons weet die Ierse ondersteuners kan nie wag om hul span op tuisbodem in aksie te sien nie en ons sien uit na opwindende kragmetings.” Die Iere keer vroeg in November na Soldier Field terug om Italië te pak. — Rugby365