RUSLAND het gister in die Luzhniki-stadion in Moskou gewys dat hy ’n moeilike teenstander in vanjaar se Wêreldbeker-sokkertoernooi op eie bodem gaan wees. Stanislav Cherchekov (afrigter) se span het die openingswedstryd van die WB-toernooi met 5-0 teen Saoedi-Arabië gewen. En ofskoon die Arabiere nou nie die beste teenstanders is vir enige span om homself teen te meet nie, was die oorwinning net die regte aansporing vir die Russe. Moeilike wedstryde teen Egipte en Uruguay wag nog op albei die spanne in groep A. Die tuisspan, met byna 90 000 ondersteuners agter hom, het met meer vuur en geesdrif afgeskop. Rusland het voor die toernooi se begin nie veel sukses behaal nie en dit was belangrik vir die span om goed af te skop. Die Saoedi’s het in die kwalifiseringsrondes die meeste doele aangeteken en veral die doelskieter Mohammed Al-Sahlawi was iemand wat dopgehou moes word. Hy het in die kwalifiseringsronde die meeste doele (16) van almal aangeteken. Teen Rusland het hy egter geen kanse gekry nie. Die Saoedi’s het erg teleurgestel en nie veel doelkanse geskep nie. Rusland het vroeg die druk toegepas en is in die 12de minuut beloon met die toernooi se eerste doel. Iury Gazinsky het briljant afgerond nadat hy die verdedigers ore aangesit het. Rusland het in die 43ste minuut sy voorsprong verdubbel. Dié keer was dit Denis Cheryshev, wat reeds in die eerste helfte as plaasvervanger opgekom het, wat die nette laat raas het. Abdullah Al-Muaiouf, doelwagter van Saoedi-Arabië, het min beskerming van sy verdedigers gekry. In die tweede helfte het dinge ook nie verbeter nie. Die Arabiere, wat hoër as Rusland op die Fifa-ranglys is, het meer balbesit geniet, maar kon nie veel daarmee uitrig nie. Die plaasvervanger Artem Dzyuba het kort nadat hy opgedraf het, die telling 3-0 gemaak. Maar die Russe was nog nie klaar nie. Cheryshev het in beseringstyd met ’n skoot van net binne die doelgebied verdere sout in die Saoedi’s se wonde gevryf. Kort daarna het Aleksandr Golovin met ’n skop van buite die doelgebied die kol getref.