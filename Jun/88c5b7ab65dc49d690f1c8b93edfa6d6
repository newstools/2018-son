HARDE, yskoue winters – byna 20 van hulle. Dis byna 20 jaar van vloede en hoesies wat eenvoudig hul tyd vat om te verdwyn. Dít is die hartseerstorie van Christine Coetzee van Ravens­mead in Kaapstad. Christine (58) is al sedert Oktober 1998 op die behuisingswaglys en nou, sê sy, kry die winters haar onder. Uit desperaatheid het Chris­tine vir haar en haar kroos ’n hokkie onder ’n boom agter in ’n familielid se jaart opgeslaan. En hoewel die Wes-Kaap vanjaar elke druppeltjie reën nodig sal hê, sê Christine sy weet nie of sy dié winter sal oorleef nie. “Oor die jare het nie één behuisingsbeampte al ooit uitgekom om te sien in watter omstandighede ek moet bly nie,” sê sy terwyl die trane oor haar wange stroom. “Nourieaand toe die wind so sterk waai, het ek heelnag gebid dat die boom nie op ons moet omval nie. “Die Here se genade het ons toe aan die slaap gesus, maar toe ek die volgende oggend wakker skrik, was my plek soos gewoonlik weer onder water.” Chris­tine sê haar omstandighede is vernederend en besig om haar onder te kry. Sy vertel: “Ek het nie ’n toilet nie, en wanneer die huismense slaap, moet ons sommer ons ding in ’n emmer buite doen – maak nie saak hóé dit reën nie. “Jy ruik sommer die nattigheid wanneer jy my plek binnekom. “Ek kan nie onthou wanneer laas ek nié pal siek was nie met brongitis. “Die behuisingsmense sê hulle kan my nie help nie, maar niemand kan my ook sê hoekom ek ná 20 jaar nog nie gehelp is nie. “En dít terwyl daar by ’n behuisingsprojek in Parow leë flêtse is wat hulle vir my kan gee. Ek is bereid om daarvoor te betaal. “Ek sal alles in my vermoë doen om seker te maak my kinders het ’n ordentlike dak oor hul koppe voor die dag dat ek my oë toemaak.” Son op Sondag het die departement van maatskaplike ontwikkeling en dié van behuising om kommentaar gevra. Dit was nie net oor Christine se geval nie, maar ook om uit te vind wat hulle beplan om dié winter te doen omtrent diegene in dieselfde ellendige omstandighede as Christine. Die departement van behuising het eenvoudig nie van hom laat hoor nie. Sihle Ngobese van die departement van maatskaplike ontwikkeling sê sy departement se wintergereedheidsprogram sal haweloses prioritiseer deur befondsing aan 29 shelters te verskaf. ’n Bedrag van R47,6 miljoen is volgens Ngobese hiervoor begroot. Planne is ook gemaak om haweloses met hul familie te herenig, sê Ngobese.