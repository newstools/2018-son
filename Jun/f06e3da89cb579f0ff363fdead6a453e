SANTOS en Cape Town Roses het die naweek gesorg vir een van die beste tweestryde nóg in Safa Wes-Kaap se provinsiale sokkerliga vir vroue. Die vroueliga het ná ’n lang uitstel weens die waterkrisis in die Wes-Kaap uiteindelik die naweek weer afgeskop. En toeskouers kan nou sê die lang wag vir ’n beskikbare veld was die moeite werd. Dis omdat Roses en Santos ’n riller van ’n wedstryd in Guguletu opgedis het. Roses het dié opwindende wedstryd op die NY 49 met 3-2 gewen. Roses was soos gewoonlik die groot gunsteling. Hulle oorheers plaaslike vrouesokker nou al twee jaar nadat hulle die Coke Cup en ligatitel verlede seisoen beklink het. Talent Die doelevraat Sine Ts’bu se brace en Noxolo Cesane se doel het vir Roses se sege gesorg. Die 17-jarige Cesane loop oor van talent en behoort binnekort vir Banyana Banyana te speel. Santos verdien krediet vir sy veggees. Chatay Norris en Astria Boks het sy doele aangeteken. Ander Santos-uitblinkers was Megan Gain, Natasha Fortuin en Dione Louw. In die ander wedstryde in en om die Skiereiland het UWK vir Ikamva Ladies met 6-0 verniel. Vasco da Gama het sy seisoen op ’n goeie noot begin deur Dangerous Heroes met 4-2 te klop.