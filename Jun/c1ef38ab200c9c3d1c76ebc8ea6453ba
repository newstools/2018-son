LIFE vir elke moord en 15 jaar vir poging tot moord op sy suster. Dís die vonnis wat die stone-cold bylmoordenaar Henri van Breda gister in die hooggeregshof in Kaapstad opgelê is. Hy is ook ’n jaar gevonnis vir dwarsboming van die gereg. Sy vonnisse sal gelyklopend uitgedien word. Terwyl Henri se nuwe toekoms aan hom uitgestippel is, het dit behoorlik gelyk asof dit ’n wasbeeld van Henri is wat sonder enige emosie te bespeur in die beskuldigdebank sit. Regter Siraj Desai het Henri (23) op 21 Mei skuldig bevind aan die moord op sy ouers, Martin en Theresa, en ouboet, Rudi. Marli, die jongste kind, is ook ernstig gewond, maar het die aanval oorleef. Die moorde is op 27 Januarie 2015 in die gesin se woning op die De Zalze-landgoed buite Stellenbosch gepleeg. Gister het Desai weer gesê die moorde is met voorbedagte rade­ gepleeg. “Jy het jou eie ouers en jou broer met ’n byl doodgekap. Jou pa was die held in dié gewelddadige aanval. Hy het geen afkeerbeserings gehad nie. Sy hele bedoeling was om Rudi te beskerm. “Sy wonde getuig daarvan dat hy sy liggaam gebruik het om sy seun te beskerm. “Hy het seker gedink jy sou hóm nie met die byl kap nie. Ek kan my net indink hoe hy moes gevoel het toe hy sien sy eie seun swaai die byl na hom,” het Desai benadruk. Volgens die regter was daar geen buitengewone omstandighede wat ter versagting van vonnis getel het nie. Koelbloedig “Ja, jy is jonk en ’n lang vonnis sal beteken dat jy nie meer die vryheid van iemand in die gemeenskap sal geniet nie. Maar die aanval was gewelddadig en jou gesin was ongewapen. “Verder weet die hof nóú nog nie hoekom jy dit gedoen het nie. “Jou dade was koelbloedig. Jy wou Marli ook vermoor het. Die gemeenskap verwag niks minder as lewens­lank nie,” het Desai gesê voordat hy Henri ’n lewenslange vonnis vir elke moord en 15 jaar vir die aanval op Marli opgelê het. Henri was by vonnisoplegging net so kalm soos deur die verhoor. Van die begin tot die einde van die verhoor was hy elke dag geklee in sy blou snyerspak. Sy lawyer, adv. Pieter Botha, sal op 27 Junie aansoek doen om verlof tot appèl. Desai het die staat geloof vir goeie werk en die regspan bedank. Lt.genl. Khombinkosi Jula­, Wes-Kaapse polisiekommissaris, het die vonnis verwelkom. Eric Ntabazalila, woordvoerder van die nasionale vervolgingsgesag, het gesê hy is ook tevrede. “Die polisie en die staat het goed saamgewerk vir dié suksesvolle vervolging,” het Jula gesê. Henri se familie wat die vonnisoplegging bygewoon het en sy meisie, Daniellé Janse van Rensburg, wou nie kommentaar lewer nie. 