DIE rotte maak haar mal en het al ’n gat in haar muur gevreet. Só kla Sonia Beukes (68) van Avondale, Atlantis, oor ’n rotplaag by haar huis. Terwyl sy na ’n plaatdeksel wys, sê Beukes, ’n diabeet, sommige van die rotte is groter as ’n kat en vreet alles wat voorkom. Beukes beweer die rotte terroriseer haar so dat sy al haar broek vuilgemaak en byna haar nek gebreek het toe sy van die trappe afval van die skrik. “Dat ’n rot ’n mens kan beroof van jou menswaardigheid is ’n werklikheid,” vertel die ouma na aan trane oor die dag toe sy in haar broek pou-pou. “Ek moes naak buite gaan staan en my afspuit.” Volgens Beukes het sy twee maande laas die kombuis gebruik, want die rotte is daar in beheer. “Ek moet net brood gryp en weer sorg dat ek in my kamer kom soos hulle aangaan.” Sy vertel dat sy steeds met ’n spuitmaag sukkel en mediese sorg moes kry. “Met my hande in die hare het ek byna elke dag na die raadskantore gestap om die mense van die probleem te sê, maar alles verniet.” Die inwoners van die woonstelle sê die probleem kom reeds geruime tyd aan, maar die owerhede vee hul gat daaraan af. Audrey Stringer, ’n buurvrou, vertel hulle het al die raadslid gebel, maar dié was kastig besig. Sy sê die inwoners gaan ’n petisie aan die raadslid oorhandig, want so kan dit nie aangaan nie. Beukes sê sy het ’n kennis wat vir die Stad werk, van die rotte vertel en dié het toe mense uitgestuur. Sy sê die gif wat die mense gegee het, werk soos ’n bom, maar die stank in haar huis is ondraaglik. By Son se besoek was daar twee dooie rotte by die huis. Raadslid Babara Rass sê sy het dringende e-posse aan die gesondheidsinspekteurs gestuur sodat hulle ondersoek instel en die nodige stappe doen. Sy sê daar moet teruggegaan word na die stelsel waar gif in die dreine gegooi word. “Die dreine moet ook meer gereeld skoongemaak word.