TOE sy die oggend by haar voordeur uitstap, het die bebloede lyk van ’n babaseuntjie haar voor haar huis begroet. Michelle Dyers van Kraaifontein het onmiddellik gevoel of die seuntjie nog ’n pols het, al was sy voetjies reeds yskoud. Volgens Dyers het hulle die kind se hospitaalband­jie gekry met sy naam en geboortedatum op wat wys hy is op 1 Mei gebore. Dyers het aan Son vertel dit was omstreeks 06:00 die Maandag toe haar loseerder by die huis uitstap en haar waarsku om nie ’n voet by die deur uit te sit nie. Sy sê sy het nie ag geslaan op die loseerder se waarskuwing nie en by haar voordeur uitgestap. Sy vertel: “Dit was ’n baba wat daar gelê het wat eers soos ’n pop gelyk het. “Ek het eers besef dis regtig ’n baba toe ek die bloed aan die baba sien. “Ek het sy pols gecheck en of hy nog asemhaal, maar ek het niks gekry nie. “Ek was histeries, maar moes myself inhou oor ek nog my kind moes regkry vir skool en ek wou hom nie ontstel nie. “Ek het toe dadelik die polisie gebel en daarna my neighbour. Ek het vir hulle gesê hier lê ’n dooie baby in my jaart, maar ná 45 minute was hulle steeds nie hier nie. “Eers toe ek ’n tweede keer bel, het hulle gesê iemand is reeds uitgestuur.” Volgens Dyers het haar man kort hierna op die toneel opgedaag en ook vir ’n pols gevoel. Dyers sê haar man, wat voorheen ’n reservis in die polisie was, het gesê die kind was nog nie langer as vier ure dood nie. Sy sê: “Die baba se liggaam was nog nie styf nie. “Die polisie het toe gekom en gesê ek moet die baba toemaak oor hy dalk nog leef. “Ek het twee dik handdoeke gaan haal en ook ’n bord om onder die baba te sit. “Ek het toe ook sommer gekyk of die baba enige steekhoue het, maar daar was niks. “Aan die een kant van die wang het dit wel gelyk asof die kind met ’n vuis geslaan kon gewees het.” Dyers se neighbour Vivian Adams sê sy het skoon siek geword toe sy die lewelose baba sien. Adams sê: “Ek kon nie eet nie. Ek kom nou eers reg. “Hoe kan iemand so iets doen aan ’n baba wat nie gevra het om hier te wees nie?” Dyers en Adams sê hulle voel nou om die babaseuntjie te begrawe. Mense wat tot die begrafnis wil bydra, kan Dyers by 062 799 4199 bel. ’n Polisiewoordvoerder, kapt. FC van Wyk, het bevestig die lykie van ’n baba is Maandag in ’n jaart in 2de Laan, Belmont Park, gevind. Van Wyk sê: “ ’n Geregtelike doodsondersoek-dossier is geopen vir ondersoek. “Tans is daar geen inligting beskikbaar nie. Die saak word ondersoek.” Die polisie meen die baba was net ’n paar dae oud.