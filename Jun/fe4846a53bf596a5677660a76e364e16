HY IS die roos in die lewe van ander minderbevoorregte kinders. Joshua Roos van die Strand is net agt jaar oud, maar het reeds sy eie organisasie, Joshua’s Kitchen, waarmee hy die lewe van minderbevoorregte kinders probeer ophelder. Joshua se ouma Manda Roos sê haar kleinkind is nou al langer as ’n maand met projekte in die Strand-omgewing doenig. “Hy het net eendag na my toe gekom en gesê hy wil graag iets vir minderbevoorregte kinders doen. “Joshua het eers by sy ouers in Bloemfontein gebly en baie swaar daar gekry. Ek dink dit is van dáár dat sy liefde vir uitreik na kinders in moeilike situasies kom.” Volgens Manda is hulle verstom oor die werk wat Joshua in gemeenskappe soos Morkel’s Cottage doen. “Die idees waarmee Joshua voren­dag kom, is absoluut amazing. “Ons gaan uit ons pad om hom met sy drome te help. “Ons het nou te hore gekom van ’n ouetehuis waar die ou mense net een maaltyd ’n dag kry, en dan sluit dit nie eens ’n vleisie in nie. Joshua is nou volstoom besig om dáár in te spring en die ou mensies te help.” Joshua self is baie beskeie oor die werk wat hy op sy jong ouderdom in gemeenskappe doen. “Ek kry honger kindertjies baie jammer en probeer help waar ek kan. “Ek beplan ook iets vir Jeugdag, waar ek die kinders wil besig hou met speletjies en natuurlik iets om te eet. “En dan hou ek ook daarvan om vir die ou mense kos te gee,” het hy skamerig gesê. Lesers wat Joshua wil help om sy drome te bewaarheid, kan sy ouma kontak by aaapaper20@­gmail.com of ’n WhatsApp stuur na 084 905 9652.