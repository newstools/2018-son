ENGELAND moenie Eddie Jones­ té gou op die ashoop gooi nie. Dít is die raad van die legendariese All Black-losskakel Dan Carter. Jones het 25 van sy eerste 26 wedstryde in beheer van die Rose gewen, maar nou skielik vyf agtereenvolgens verloor. Carter het in ’n onderhoud met The Guardianegter gou water op die vuur gegooi. Hy sê Jones is ’n uitgeslape taktikus en sal spoedig die regte medisyne vir sy span kry, al is hy onder druk sedert die Sesnasies-toernooi. Nadat die Springbokke Saterdag op Ellispark met 42-39 teen Engeland gewen het, loop Jones weer kwaai onder Britse kritici deur. “Jones moet net by sy plan hou om die beste uit sy spelers te kry voor aanstaande jaar se Wêreldbekertoernooi. “Hy moet net sterk bly, want hy het die spelers om sy droom te verwesenlik. “Al wat Engeland se spelers nou moet doen, is om saam te staan. “Hulle sal beslis in 2019 een van die topspanne by die Wêreldbeker wees. Daaroor twyfel ek nie. “Daar is geen rede waarom hulle die nederlae nie kan omdraai nie,” sê hy.