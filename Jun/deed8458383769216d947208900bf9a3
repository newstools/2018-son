DIE King William’s Town-polisie het groot suksesse behaal in die uitvoering van Operasie Fiela II. Meer as 100 verdagtes is net in die afgelope naweek gearresteer. Kapt. Siphokazi Mawisa, ’n polisiewoordvoerder, sê cops op voetpatrollie het stop-en-deursoek-operasies uitgevoer en verdagtes tussen 19 en 54 jaar oud gearresteer. “Dit sluit misdade in soos dronkbestuur, huisbraak, diefstal, die besit van dwelms, verkragting, handel in drank, aanranding, kwaadwillige saakbeskadiging en die besit van ’n ongelisensieerde vuurwapen.” Die polisie het die vuur­wapen, dwelms en drank gekonfiskeer. Die talle verdagtes het gister in verskeie landdroshowe verskyn. Kol. Syed Cassim, uitvoerende bevelvoerder van die King William’s Town-polisiegroep, sê die polisie is toegewy aan die stryd teen misdaad. “Ons sal voortgaan om stop-en-deursoek-padblokkades uit te voer om misdaad in ons area te voorkom en seker te maak die inwoners voel veilig,” sê Cassim.