EK KAN nie dié bollie opmaak nie, selfs al wil ek! Kim Kardashian het kastig die kans om haar invloed te gebruik ten bate van die nasie – soos Robert F. Kennedy gedoen het. Dis nou as sy luister na een van RFK se dogters. Seriously, Kimmie as ’n Kennedy clone? TMZ berig Kerry Kennedy, Bobby se sewende kind, het Dinsdag op Capitol Hill gepraat. Dit was op die vooraand van die 50ste herdenking van haar pa se sluipmoord. Kerry is gevra wat sy daarvan dink dat die Kardashian-susters by politiek betrokke wil raak. Sy het die vraag baie snaaks gevind – net soos in 2013 toe die clan met die Kennedys vergelyk is. Maar so kort ná Kim se besoek aan die Withuis met ’n petisie aan die oranje president, Donald Trump, het Kerry nie meer gelag nie. Sy het sommer raad gegee oor hoe die susters hulle moet gedra in die politieke arena. Sy glo hulle kan goed wees vir die nasie. Wel, die Yanks het mos gekry vir wie hulle gestem het!