TWEE rapists van Willowvale is Dinsdag vir ’n lang tyd tronk toe gestuur. Kapt. Jackson Manatha, ’n polisiewoordvoerder, sê Pumezo Sikhahlane (23) is in die Willowvale-streekhof tot 25 jaar tronkstraf gevonnis nadat hy aan die verkragting van ’n 11-jarige meisie skuldig bevind is. “Die beskuldigde het die slagoffer op 24 Augustus 2017 omstreeks 10:00 in die Ntsimbakazi Village in Willowvale­, raakgeloop. “Hy het niks gesê nie, maar die slagoffer na sy huis gesleep waar hy haar uitgetrek en verkrag het. “ ’n Saak van verkragting is by die Willowvale-polisiekantoor geopen. Die saak is vir ondersoek aan die Butterworth-polisie se eenheid gemoeid met gesinsgeweld, kinderbeskerming en seksuele misdrywe (FCS) oorhandig.” Manatha sê Sikhahlane is gearresteer en van verkragting aangekla. In ’n ander saak is ’n 24-jarige man vir 20 jaar tronk toe gestuur nadat hy sy niggie verkrag het. Volgens Manatha het die voorval op 9 Februarie 2017 plaasgevind toe die beskuldigde die slagoffer omstreeks 23:00 gevra het om hom na sy huis in die Nqadu Village in Willowvale te vergesel. Gedwing “Die slagoffer het ingestem en hulle het na die beskuldigde se huis gegaan. “Onderweg na die huis het hy ’n mes uitgehaal en die slagoffer na ’n leë woonstel gedwing waar hy haar verkrag het. “ ’n Saak van verkragting is by die Willowvale-polisie aangemeld en dit is aan die Butterworth FCS-eenheid oorhandig.” Die beskuldigde is kort hierna gearresteer en ’n aanklag van verkragting is teen hom aanhangig gemaak. “Die beskuldigde kan nie geïdentifiseer word nie aangesien hy en die slagoffer familiebande het. Hul pa’s is broers.” Brig. Trevor Mey, die bevelvoerder van die Butterworth-polisiëringsgebied, was geskok omdat die beskuldigde die persoon was wat veronderstel was om sy niggie te beskerm. Die Oos-Kaapse provinsiale polisiekommissaris, lt.genl. Liziwe Ntshinga, het geweld teen en verkragting van kinders en vroue veroordeel. Sy het die swaar vonnisse wat aan die beskuldigdes opgelê is, verwelkom aangesien dit sal dien as ’n afskrikmiddel vir alle ander mans wat die seksuele misbruik van vroue en kinders oorweeg.