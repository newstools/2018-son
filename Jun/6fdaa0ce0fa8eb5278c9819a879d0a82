HAWSTON. – Hul area se natuurlike prag word verwoes om larney woonbuurte te ontwikkel en hul plaaslike munisipaliteit vee hom af aan hul besware. Só voel lede van die Paddavlei-ekogroep van dié pragtige kusdorpie. Die groep se lede, wat hulself die Peggies noem, sê die Overstrand-munisipaliteit het in 2014-’15 met verskeie sektore van die Hawston-gemeenskap beraadslag oor maniere om die gemeenskap op te hef. Een hiervan, sê die omgewingskenner Mike Austin, was ’n belofte om die Paddavlei, die ekologiese trots van Hawston, in sy volle glorie te herstel. Die Peggies sê van dié beloftes het daar egter dadels gekom. En Austin voorspel as die Overstrand-munisipaliteit nie vinnig ’n plan maak nie, gaan die Paddavlei-ekostelsel binne die volgende drie jaar heeltemal uitgewis wees. Austin is sedert die 1970’s betrokke by omgewingskwessies. Hy sê hy raak opnuut kwaad as hy net dink hoe roekeloos die Overstrand-munisipaliteit omgaan met die vlei se behoud. “Daar was planne om ’n spog-gholfbaan nie ver van Hawston op te rig nie,” vertel Austin. “Om dié rede is ’n stormwaterpyp naby die vlei geïnstalleer. Water is toe vir dié projek uit die Paddavlei gepomp, maar in dié proses word die vlei en sy natuurlike habitat verwoes. “Vleilande is toe vernietig en rommel is daarin gestoot. “Ons word die een leuen ná die ander vertel. Besoedeling vind op groot skaal in die vlei plaas. Vleilande word orals in die wêreld beskerm, behalwe hier by ons.” Florrie Carolissen sê dis hartseer om te sien hoe hul voormalige trots van ’n vleiland dag vir dag kwyn. “Wat my verder kwaad maak, is dat die R9 miljoen wat geblaas is om die stormwaterpyp te installeer, gebruik kon word om die vleilande op te knap. “Ek sidder om te dink hoeveel spesies al in daardie vlei uitgewis is. Ek kan nie eens meer onthou wanneer laas ek die paddas waarna Paddavlei genoem is, daar gesien het nie. “Ons voel dit is ons goddelike plig om die wetlands te red. Ons wil dit gebruik en uplift om die skollie-elemente in ons gemeenskap uit te roei.” Johannes “Kapief” Wessels sê hy heg groot sentimentele waarde aan die vlei. “As kinders het ons kaalstert daar gespeel. Kerke het daar gedoop. “Toe dit as kind bitter swaar met my ouers gegaan het, kon ek groot visse vir ete vir ons daar gaan vang.” Teen druktyd was daar nog geen munisipale reaksie op die Peggies se talle beskuldigings nie. Tertius Simmers, die DA se parlementêre voorsitter van omgewingsake, sê die munisipaliteit het hom meegedeel die betrokke stormwaterpyp was ’n projek om die oorstromings van huise in die nabyheid van die Paddavlei gedurende die winter te verhinder. “Die stormwaterprojek het niks te doen gehad met die voorgestelde gholfbaan wat ’n paar jaar later voorgestel is nie. “Ek is verder meegedeel die munisipaliteit verwyder gereeld onwettige rommel wat daar gestrooi word, en reël gereelde skoonmaakprojekte saam met ander belanghebbendes,” het Simmers verduidelik. Volgens die Peggies word geen van dié projekte egter in oorleg met die Paddavlei-ekogroep uitgevoer nie.