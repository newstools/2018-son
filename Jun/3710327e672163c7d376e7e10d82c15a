GISTER is Diego Novella, ’n burger van Guate­mala, skuldig bevind aan die moord op sy Amerikaanse girlfriend. Gabriela Alban se familie het gehuil toe regter Vincent Saldanha Novella in die Kaapse hooggeregshof skuldig bevind aan dié moord. Dis op 29 Julie 2015 gepleeg. Alban is verwurg en het ook blunt force-trauma gesuffer. Volgens Saldanha is die beskuldigde se weergawe heeltemal onwaar en daar is niks in sy gedrag wat die teendeel kon bewys nie. “Ek is tevrede met die inligting voor my dat hy op die oomblik van die voorval die vermoë gehad het om tussen reg en verkeerd te onderskei,” het hy gesê. Novella en Alban was in dié tyd in ’n verhouding. Hulle was in Suid-Afrika sodat Alban vir ’n chroniese siekte behandeling kon kry. Hulle het tuisgegaan in die hotel Camps Bay Retreat. Novella het voor en in die verhoor skuld ontken. Hy het beweer hy was op dwelms en het ’n verminderde sin vir verantwoordelikheid gehad. Novella het verder getuig ’n demoon het hom ten tyde van die moord op Alban gepossess. Alban se lyk is in die hotelkamer gevind. Chips en ontlasting het aan haar gesig en voete gekleef. Daar was ook ’n nota met die Spaanse woord “cerote” daarop geskryf. Dit beteken “piece of sh*t”. Daar is lekkergoed en sjokolade in Alban se mond gevind. Dit lyk of dit in haar mond ingeforseer is omdat daar tydens die lykskouing ontdek is sy het beserings in haar mond opgedoen. Novella het beweer hy was nie bewus daarvan dat dit Alban is wat hy vermoor nie; hy het gedink dis ’n demoon waarteen hy homself moet beskerm. Novella het voorts getuig hy en Alban het dagga, dagga-olie en ’n ander dwelm gebruik wat sy gemoeds­toestand verander het. Hy sal na verwagting in Augustus gevonnis word. Vooraf sal argumente ter verswaring of versagting van sy vonnis voor die hof dien. Die verrigtinge begin op 7 Augustus. 