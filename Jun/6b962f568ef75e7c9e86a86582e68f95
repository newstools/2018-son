MARSHALL Latola (32) van Bloemendal sê hy is raadop omdat hy meer as twee maande gelede ’n taxi by iemand gekoop het en nou nog wag dat die verkoper sy deposito van R30 000 aan hom terugbetaal. Dis nou nadat hy die taxi teruggegee het. Latola sê hy was sowat drie tot vier maande die driver van die taxi wat hy in Maart vanjaar by Bathi Hloba gekoop het. “Ek het die taxi by hom gekoop met die understand­ing dat ek hom ’n deposit van R30 000 sou betaal en dan die taxi se paaiemente by hom oorvat. “Ek het ’n maand ná die transaksie die taxi vir hom teruggegee omdat dit te veel probleme gegee het. “Ek het gevra dat hy die geld teruggee wat ek aan hom betaal het, maar ek wag nog altyd.” Latola voeg by sy broer het namens hom die lening vir die R30 000 by ’n bank aangegaan. “Ek ry maar nou vir iemand anders taxi, want daai lening se paaiement van meer as R1 700 per maand moet terugbetaal word. “Ek het twee weke gelede ’n vergadering met Bathi gehad. “Dit was ’n Vrydag. Ná daai dag het hy nog nie weer op my oproepe en boodskappe gereageer nie.” Latola voeg by hy wil net die geld hê, want hy het mos nou ook nie meer die taxi waarvoor hy reeds R30 000 betaal nie. Hy gee toe, hy en Hloba het nie ’n skriftelike ooreenkoms oor die koop van die taxi aangegaan nie. Hloba was gister teleurgesteld toe hy hoor Latola het Son genader. “Ek wil nie met hom ba­klei nie, want ek beskou hom as ’n vriend. “Hy was die bestuurder van die taxi. Ek het die taxi sowat twee jaar gehad en vir hom gesê die taxi-besigheid is nie vir my nie.” Hloba het bevestig die ooreenkoms was ’n een­malige deposito en dat Latola daarna die paaiemente sou oorvat. “Hy het die taxi ná ’n maand teruggegee en vir my gesê die taxi gee hom net stres, want dit gee pro­bleme. Die battery was die enigste probleem. “Ons het die Vrydag ná die einde van Mei ontmoet en ’n ooreenkoms bereik dat ek hom R20 000 – en nie R30 000 nie – sal gee omdat hy die taxi ’n maand gehad het,” het Hloba gesê. Volgens Hloba het Latola dit so aanvaar. “Ek het ook vir hom gesê hy sal nie al die geld op een slag kry nie. “Hy het gesê ek moet hom enigiets gee. Ek is die een wat hom deurentyd gekontak het, nie andersom nie,” het Hloba bygevoeg.