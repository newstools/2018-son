DIE OP-Olifante het gister in Despatch in die WJ de Wet-sta­dion sy SuperSport Challenge-reeks afgesluit met ’n nederlaag van 12-20 teen die Boland-Kavaliers. Die OP kon nie sy goeie vertoning van laas week herhaal toe hy sy eerste oorwinning van die reeks behaal het deur die Grens-Bulldogs met 26-14 te klop nie. Dié keer was die besoekende Boland weer te sterk. Boland was in die rustyd met 10-0 voor. Dié uitslag beteken die OP sluit die reeks af met sewe nederlae en een oorwinning. Die span sit dus in die laaste plek in sy groep. Vir baie is die een oorwinning glad nie goed genoeg nie. Daar word meer van die jong OP-span verwag. Die jong semiprofessionele span het wel goed vertoon in baie van sy wedstryde, maar het die gehalte gemis om van die wedstryde te wen. Daar was beslis wedstryde wat die span kon wen as daar meer gehalte in die span was. Vir die OP draai die fokus nou na die Curriebekerreeks waar daar hopelik ’n baie beter span in die veld gestoot sal word. Die OP het laas jaar ook net so gesukkel en het die Curriebekerreeks ook afgesluit met een van die swakste rekords. Die OP-president, André Rademan, het gesê die span se fokus was eintlik van die begin af op die Curriebekerreeks en die SuperSport-reeks sal gebruik word om sy voete te vind. Daarom word daar verwag die span sal baie beter vertoon as om net een oorwinning te behaal. Die SuperSport-reeks was nie ’n goeie een vir die Oos-Kaap nie. Die Grens-Bulldogs het net bo die OP geëindig in vierde plek. Albei spanne sal dus wil verbeter in die Curriebekerreeks.