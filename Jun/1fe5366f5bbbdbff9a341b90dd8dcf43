SAKHUMZI Marobobo het gister in die saak van verkragting en moord teen die Zimbabwiër Trust Tofa getuig. Marobobo het getuig hy het na die slagoffer gesoek en toe in ’n huis in Motherwell afgekom op Tofa, wat bo-op haar gelê het. Tofa (30) van Motherwell staan tereg op onder meer moord en twee aanklagte van verkragting. Hy staan ook tereg op ontvoering en twee aanklagte van huisbraak met die opset om aan te rand en aanranding met die opset om ernstig te beseer. Tofa dien tans 12 jaar tronkstraf uit vir ’n on­verwante misdaad, roof met verswarende omstandig­hede. Luister Marobobo het sy getuienis begin nadat Tofa weer ’n scene gemaak het. Hy het geweier om in die beskuldigde­bank te sit. Hy het aan regter Jannie Eksteen gesê: “Ek gaan nie sit en luister na ’n man wat nie teenwoordig was nie.” Eksteen het hom ge­waarsku dat dit tot sy voordeel sal wees om te luister en sy regsverteenwoordiger, adv. Chris Nel SC, in te lig oor watter getuienis hy nie mee saamstem nie. Toe hy steeds weier om te sit, het Eksteen beslis dat dit onprakties sal wees om die verhoor in Tofa se teenwoordig­heid voort te sit. Hy het toe beslis dat dit in sy af­wesigheid voortgesit sal word. Tofa is daarna na die aanhoudingselle begelei. Marobobo het getuig dat hy op 18 November 2016 vroegoggend wakker gemaak is met die nuus dat sy niggie, wat die slagoffer is, ontvoer is en dat Godfrey Kumire wreed aangeval is. Marobobo het gesê hy het omstreeks 08:00 na die slagoffer begin soek. Hy het gaan soek by ’n huis waar Tofa as bouer gewerk het, maar hulle nie daar gekry nie, en sy kontakbesonderhede by die huis­eienaar gelaat. Hy het ander Zimbabwiese mans gevra of hulle weet waar Tofa en die slagoffer is. Marobobo het Tofa se vriend Rasta raakgeloop en hom ook gevra, maar die inligting wat hy gegee het, was nutteloos. Marobobo het getuig hy is later huis toe en het gehoor Kumire is dood. Hy en nog Zimbabwiese mans het Tofa later in ’n huis in Ingwestraat gekry. Hy het getuig hulle was naak en het op ’n bed gelê. Tofa het na bewering bo-op haar gelê. Hy het Tofa toe aangesê om aan te trek, want hy gaan hom polisiestasie toe vat. Marobobo het getuig dat Tofa sy broek aangetrek het, maar dat hy geweier het om saam met hulle na die polisiestasie te gaan. Tofa het na bewering twee bottels Redd’s appelbier onder­ die bed uitgehaal, om hulle daarmee aan te val. Klippe Marobobo, die slagoffer, wat intussen haar klere aangetrek het, en die Zimbab­wiërs het toe gevlug. Hy het getuig dat die Zimbabwiërs klippe en bakstene opgetel het om Tofa mee te gooi. Marobobo het gesê hy het die slagoffer na die polisiestasie geneem. Hy het getuig dat hy opgelet het dat haar gesig geswel was en dat Tofa brandwonde opgedoen het. Die verhoor duur vandag voort.