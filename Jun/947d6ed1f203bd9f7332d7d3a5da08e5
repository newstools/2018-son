DIE Crusaders se klipharde bal­draer-flank Pete Samu maak dalk dié naweek sy internasionale debuut vir Australië. Die Wallabies pak Ierland in drie toetswedstryde en Samu was aanvanklik in die Aussie-breier, Michael­ Cheika, se visier om dié maand in hierdie reeks te speel. ’n Stryery tussen die Nieu-Seelandse Rugbyunie en die Australiese beheerliggaam het egter daartoe gelei dat Cheika nie Samu by sy toetsgroep kon insluit nie. Stuff.co.nz het egter gister berig daar is tot ’n vergelyk gekom vir die boorling van Melbourne om van sy kontrak met die Tasman-rugbyunie vrygestel te word. Samu het van 2014 af provin­siale rugby vir Tasman gespeel voordat hy in 2016 ’n gereelde insluiting by die Crusaders geword het. Samu sal ná die toetse sy Superrugby-terugkeer vir die Crusaders maak, maar sluit hom dan aan die einde van die seisoen aan by die Brumbies-franchise in Australië. Cheika soek al lank na ’n hardwerkende baldraer vir sy span en Samu is dalk net die man daarvoor.