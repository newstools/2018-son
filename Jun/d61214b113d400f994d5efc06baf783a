ALL is set vir die opspraakwekkende moordverhoor van Randy­ Malgas en Sergio Slabbert, wat in November afskop. Malgas (28) van Eucoma­straat in Kleinskool en Slabbert (30) van Hoofweg in Kleinskool staan tereg op aanklagte van moord, poging tot moord, roof met verswarende omstandighede, die onwettige besit van ’n vuurwapen en ammunisie. Luidens die klagstaat in Son se besit het een of albei beskuldigdes op 14 Desember 2016 in Kleinskool vir Thobile Buyana aangerand en hom van sy taxi, ’n Toyota Corolla, beroof. Buyana het omstreeks 16:45 met sy taxi in Hoofweg in Kleinskool stilgehou om passasiers te laai toe die beskuldigdes hom nader, vuurwapens op hom rig en hom van sy voertuig beroof. Die beskuldigdes het daarna na 90 Ledgerstraat in Uitbreiding 36 in Bethelsdorp gery waar Shegane Goeda­ en ander mense in die huis was. Die klagstaat lui dat hulle Goeda genader en verskeie skote op hom en die ander geskiet het. Goeda is op die toneel dood en Brandon Davids is in dieselfde voorval gewond. Davids is hospitaal toe geneem vir die behandeling van sy skietwonde. ’n Nadoodse ondersoek op Goeda het aan die lig gebring hy is dood weens skietwonde aan sy bors en maag. Die staat voer aan dat die beskuldigdes saam opgetree en ’n gemeenskaplike doel gehad het. Die beskuldigdes was in besit van 9 mm Parabellum semi-outomatiese vuurwapen en het nie ’n lisensie daarvoor gehad nie. Hulle was ook in besit van ’n onbekende hoeveelheid ammunisie, lui die klagstaat. As Malgas en Slabbert skuldig bevind word, versoek die direkteur van openbare vervolging dat lewenslange gevangenisstraf vir die moord opgelê word, 15 jaar vir die klag van roof met verswarende omstandighede en 15 jaar vir die onwettige besit van ’n vuurwapen en ammunisie. Die verhoor begin op 19 November en sal op die rol wees tot 30 November. Die staat beoog om 20 getuies te roep. Hennie Bence verteenwoordig Malgas en Slabbert. Adv. Liesel Landman kla aan. Malgas is vroeër saam met Gurshwin Petersen en Loyiso Mi­yako vrygespreek aan die moord op Mondray Jacobus op 2 Maart 2013 in Reconciliation-straat, Kleinskool. Jacobus se oë is ná sy skietdood uit sy oogkaste geskiet.