DIE inwoners van die Steen Villa-flêtse wat Woensdag deur Sohco, ’n eiendomsbeleggingsmaatskappy, uitgesit is, kamp steeds voor die kompleks uit. Die sowat 29 families weier om in die plaaslike gemeenskapsaal te gaan slaap en het die hele nag in die koue deurgebring. Die Economic Freedom Fighters (EFF), sowel as die LP Freddie Adams, het saam met hulle die koue trotseer. Tina Schoor, leier van die Steenberg-komitee vir inwoners, sê hulle het die Kaapstadse burgemeester, Patricia de Lille, se aanbod van die hand gewys om van die gemeenskapsaal gebruik te maak Schoor sê hulle weier om van Pontius na Pilatus te trek óf om in nog ’n Blikkiesdorp te beland. Sy vaar uit: “Die Stad moet ons in huise sit. “Ons is ordentlike mense. “Daai plekke wat hulle aan die mense voorsien, is konsentrasiekampe. “Ons behoort nie daar nie. Ons het heelnag hier buite gesit. “Teen die oggendure het dit so erg geword dat dit ondraaglik was.” Volgens Schoor het hulle Sohco-personeel nog nie met ’n oog gesien nie. Schoor beweer dat Sohco se mense ’n geldnood het. Tydens Son se besoek was daar reeds kontrakteurs besig om die leë flêtse op te knap. Dís om die nuwe huurders daarin te laat woon, beweer die inwoners. Yvette Greeff, een van die inwoners, was gefrustreerd en het aan Son gesê sy kan nie haar kinders se vrae beantwoord nie. ’n Huilende Greeff sê: “My negejarige seuntjie vra my of ons nou op straat gaan slaap. “Dis moeilik as jy kinders het. Die meeste van ons het kinders. “Ons kinders skryf tans eksamen en moet nou in hierdie omstandighede woon.” Greeff sê hulle probeer kalm bly, maar die polisie maak dit moeilik vir hulle. Sy vaar uit: “Ons is nie hier om geweld te veroorsaak nie, maar as hulle dit soek, sal hulle dit kry. “Ek is gatvol en het net mooi genoeg gehad.” Die Stad het aan Son gesê hy is nie die eienaar van die Steen Villa-flêtse nie en die verslaggewer na Sohco verwys. Sohco wou ook nie vrae beantwoord oor of hulle by die laekostebehuisingsprojek betrokke was nie.