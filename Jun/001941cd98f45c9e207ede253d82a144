KRUISFONTEIN se rugbyspan sal nie kan bekostig om Polisie in hul wedstryd in die Oostelike Provinsie se Grand Challenge te onderskat nie. Polisie was in sy laaste twee wedstryde nie op sy beste nie, maar is in staat om Kruisfontein môre op Kemsleypark in Port Elizabeth te verras. Kruisfontein is onoorwonne en die gunsteling om weer te wen, maar as hy sou slaplê, sal daar moeilikheid wees. Skouspel Gardens is die ander onoorwonne span en dié groen truie het ’n veel makliker taak teen Gelvan Wallabies om op die wenpad te bly. Die wedstryd tussen Harlequins en Born Fighters in die Adcock-stadion behoort ’n skouspel te wees. Albei spanne hou daarvan om die bal lug te gee en die toeskouers kan hulle regmaak vir ’n klompie mooi drieë. Nog ’n interessante kragmeting is die wedstryd tussen Park en die onvoorspelbare Spring Rose. Die bepalings is (tuisspanne eerste): Groep A: Progress t Windvogel, Gelvan Wallabies t Gardens, Star of Hope t Brumbies, Despatch t Trying Stars, Suburban t Missionvale. Groep B: United Barbarians t Madibaz, Harlequins t Born Fighters, African Bombers t Jeffreysbaai, Polisie t Kruisfontein, Park t Spring Rose. Afskop: 15:30.