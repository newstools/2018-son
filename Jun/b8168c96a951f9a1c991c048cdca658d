DAAR bestaan ’n groot moontlikheid dat Stacey “Jamie” Adams gedurende ’n 50ste verjaardagpartytjie vermoor en verkrag is. Omtrent al wat ’n inwoner is van De la Reystraat, East­ridge, in Mitchells Plain, is Saterdag na ’n buurman se 50ste verjaardagpartytjie genooi. Die meeste inwoners het dit bygewoon, maar Christo­pher “Boetie” Brown (25) het nie. Dis dalk gedurende dié tyd, toe almal weg was, dat die vieslike daad Saterdagaand gepleeg is. Stacey het vroeër Saterdag vermis geraak. Lede van die Mitchells Plain Child Rapid Response Unit het die kleintjie se lyk Sondagmiddag gevind –naak en in ’n blou council-sak. Die lykie was in ’n vlak graf op die jaart waar Brown woon. Laeeqah Adams (42), die slagoffer se ouma, vertel van haar laaste paar minute met Stacey. “Saterdag het ons breakfast geëet, toe wou Jamie die main-huis se toilet gebruik. “Nadat sy klaar was, het sy afgekom en gevra of sy cartoons kan kyk. So 19:00 toe sy nie weer afgekom het nie, het ek haar neef gevra om haar te roep. “Hy het teruggekom en gesê dat sy nie in die huis is nie. Ons het gedog, oukei, miskien is sy buite, maar toe ons buite kyk, was sy nie daar nie. “Ek het toe aan haar neef gesê om by die 50ste birthday-paartie te gaan kyk, want almal was daar. “Hy het teruggekom en gesê dat daar baie kinders is, maar nie Jamie nie.” Die ander kinders het toe die neef ingelig Stacey is na bewering laas gesien saam met Boetie, wat ook nie by die paartie was nie. Toe die neef by Boetie gaan klop, het hy hom glo ingelig hy het Stacey Vrydag laas gesien. Die ouma verduidelik: “Toe begin die rumour dat Jamie se ma haar kom haal het, maar die Sondagoggend toe haar ma my bel om haar reg te kry, het ek geweet iets is nie reg nie.” Volgens Sasha-Lee (24), die pragpoppie se gebroke mammie, kan sy steeds nie die pyn verwerk nie. Sasha-Lee sê Vrydag het sy Delft toe gegaan omdat sy en Boetie stry gekry het. “Sy niggie het ingekom en vir pap gevra. Hy het toe onbeskof met my geraak en my met ’n vurk gegooi. “Sondag het ek nog straight na hom toe gegaan en hom gevra om my kind vir my te gee. “Sy was nie ’n kind wat sommer sou wegbly nie en sy het net na hom toe gegaan.” Die ma beskryf haar dogter as ’n lieflike meisie wat altyd respek gehad het. “Sy was my enigste kind en al het ek hoop gehad, weet ek dat dit sy is, want hulle het die klere wat sy aangehad het in die drom langs haar lyk gekry. “Die drugs waarop hy was, maak hom aggressief.” Brown is Sondag in hegtenis geneem en sal in die hof verskyn sodra hy aangekla word. 