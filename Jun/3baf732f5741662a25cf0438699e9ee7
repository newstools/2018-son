DIE Engelse sokkerspan hou asem op oor een van sy sterspelers, Dele Alli, se dyspier­besering. Reuters berig Alli kon nie aan gister se oefensessie tydens die Wêreldbekersokkertoernooi (WB) in Rusland deelneem nie. Hy het die dyspierbesering in Maandag se sege met 2-1 oor Tunisië opgedoen. Engeland kom Sondag in die Nizhny Novgorod-stadion teen Panama in sy tweede WB-wedstryd in groep G te staan. As hy die wedstryd wen, is Engeland se plek in die laaste 16-uitspeelronde van die WB verseker. Alli, wat sy klubsokker in Engeland vir Tottenham Hotspur speel, het op Twitter oor sy skeet gepraat. “Dit is frustrerend om ’n klein besering op te tel. Ek sal alles in die stryd werp om weer gou ten volle fiks te wees,” het hy geskryf. Intussen het die afrigter van Portugal, Fernando Santos, sy span verdedig teen aanmerkings van vervelige sokker speel. Portugal het Woensdag Marokko met 1-0 geklop danksy ’n vroeë doel deur Cristiano Ronaldo. Dít was egter nie ’n oortuigende vertoning deur die Europese kampioenspan nie en word nou vergelyk met die vervelige wyse waarop hulle Euro 2016 verower het. In die Euro-toernooi moes Santos se span ook met min balbesit klaarkom, terwyl grootliks op doele deur die kaptein en talisman, Ronaldo, gesteun is. Dit blyk of dieselfde taktiek in Rusland gevolg word. Maar Santos sê in sy boek daar is nie so iets soos mooi sokker nie. “Ek weet nie wat mooi is nie,” het die voormalige elektriese ingenieur gesê. “Ek kan wel sê, jy kan ’n Europese en WB-titel net wen deur goed te speel.” Santos is egter effe bekommerd oor sy span se onvermoë om doele deur middel van ander spelers aan te teken. Volgens hom was daar gister ’n gebrek aan intensiteit teen Marokko en weet Santos sy span beskik oor spelers met spoed en vaardighede.