WANNEER gaan Chippa United ophou om sy beste spelers te verkoop? Linda Mntambo, Paseka Mako en Abel Mabaso het almal reeds die klub vir Orlando Pirates verruil in die huidige transfer window. Dit is ook presies dié drie spelers wat Son voorgestel het Chippa moet aan vasklou as hy enigsins volgende seisoen wil vorder. Nou is dit skynbaar Thabo Rakhale se beurt om te skuif. As die vorige drie verlede seisoen die beste van Chippa was, kan Rakhale beskryf word as die tweede beste. Hy het sy mede-spanlede goed op die aanval bygestaan, maar dit wil voorkom hy is nou op pad na Kaizer Chiefs. Doele Die 28-jarige veelsydige midfielder het 13 keer vir die Chilli Boys uitgedraf sedert hy in Januarie by die klub aangesluit het. Hy het goed gevaar in sy kort tyd by die klub en doele aangeteken teen Chiefs en SuperSport United. ’n Bron na aan die klub sê daar is tans onderhandelinge aan die gang, maar dit lyk na ’n uitgemaakte saak dat Rakhale verlore is vir die klub. Die transfer window is nog oop tot einde Augustus en dus sal daar dalk nog heelwat aanwinste vir die Chilli Boys wees. Die verkoop van sterre is egter iets wat Chippa summier sal moet stopsit as hy enigsins wil groei, maar uiteindelik praat geld uiteraard die hardste.