’N DAG ná die ontvoering van ’n twee maande oue baba is ’n verdagte gearresteer. Sinovuyo Nodali (32) is Sondag in Atlantis vasgetrek nadat die baba Saterdag weggeraak het. Die baba en haar agtjarige sussie se ma het hulle Saterdag in Nodali se sorg gelaat terwyl die ma inkopies gaan doen het. Toe sy later terugkeer na die Kiki Hostels, waar sy die kinders in Nodali se sorg gelaat het, was net haar oudste dogtertjie tuis. Sers. Noloyiso Rwexana, ’n polisiewoordvoerder, sê: “Die ma het navraag gedoen en die verdagte se kêrel het aangedui dat Nodali by hul huis opgedaag het, al haar klere gepak het en toe daar weg is.” Die kêrel beweer Nodali het hom ’n dag voor die ontvoering vir geld gevra. Opgespoor Volgens hom het hy die geld vir haar gegee. Rwexana sê Nodali is van Tsolo in die Oos-Kaap. Die polisie het egter gedink sy is moontlik Johannesburg toe. Ná deeglike ondersoekwerk van die polisie het hulle haar Sondagaand in Atlantis opgespoor. Die baba is veilig. Nodali sal waarskynlik vandag in die Wynberg-landdroshof verskyn. Die vermiste baba is intussen met haar ma herenig.