DIE oggend-draffie van Malcolm Figg, ’n DA-LP, het gisteroggend in ’n oogwink in ’n gevaarlike situasie verander toe ’n gewapende rower ’n vuurwapen op sy dogter gerig het. Figg sê hy en sy dogter (27) – ’n mediese dokter wat anoniem wil bly – het omstreeks 07:30 gaan draf. In Admiraltyweg het hulle ’n vrou hoor gil. “Kort daarna het twee mans uit Erasmusrylaan verby ons gehardloop. Een van hulle het ’n swart sak by hom gehad. “ ’n Boukontrakteur, munisipale werkers en ’n vrou met die naam Samantha – in ’n motor – het ook op die gil gereageer. “Ek het vir Samantha gesê hulle het na die straat aan die strandfront gehardloop en as hulle daar kom, gaan hulle in ’n taxi spring en dan is hulle weg.” Volgens Figg is hulle agter die mans aan, wat na die strand gehardloop het. “Ek het ook die verkeer gestop om te help en toe is daar ’n klomp lede van die gemeenskap op die strand om te help om die twee vas te trek. “Een van hulle het ’n vuurwapen uitgehaal en dit op my dogter gerig. “Ek het vir haar gesê om terug te staan. “Jy raak yskoud as ’n vuurwapen op jou kind gerig word. Stel jou voor hoe moet mense voel wat daagliks gekaap en beroof word.” Figg het bygevoeg dat een van die ander mans die gewapende verdagte gepak het. “Die vuurwapen was ’n rewolwer met een koeël in. Ek het gedink dit is ’n toy gun, want daar was kleeflint omgedraai. Die ander verdagte het ’n mes by hom gehad. “Atlas-sekuriteit het baie gou gekom om te help. “Vandag (gister) is bewys wat gedoen kan word om misdaad te bestry wanneer ’n gemeenskap saamwerk.” Kol. Priscilla Naidu, ’n polisiewoordvoerder, het die voorval bevestig. “Daar word beweer dat ’n vrou omstreeks 07:40 op die hoek van Erasmus­rylaan en Admiraltyweg vir ’n taxi gestaan en wag het. “Twee onbekende mans het saam met haar gestaan. Een van hulle het skielik ’n vuurwapen uitgehaal en die ander ’n mes. “Hulle het haar gedreig en haar handsak, selfoon en persoonlike items gegryp en weggehardloop.” Volgens Naidu het ’n verbygaande motoris die gillende vrou gesien en stilgehou. “Nadat sy vir die be­stuurder verduidelik het wat gebeur het en hulle na die polisiekantoor onderweg was, het hulle ’n groep mense en ’n sekuriteitsbeampte rondom twee mans in die parkeerterrein by Pollokstrand sien staan. “Toe hulle daar stilhou, het sy die verdagtes herken. Al haar goed is in hul besit gevind. “ ’n Lid van die gemeenskap het beslag gelê op ’n .38-rewolwer en ’n mes.” Die twee verdagtes van 26 en 30 jaar oud is in hegtenis geneem. Die polisie ondersoek die moontlikheid dat die verdagtes met ander misdade in die gebied verbind kan word.