DIE personeel van die White Door Centre of Hope in die Oos-Kaapse dorpie Pearston moet soms kos by hul huise gaan haal om slagoffers van mishandeling te voed. Mendolise Mintoor, die projekbestuurder by dié victim support centre, sê een van die uitdagings wat hulle in die gesig staar, is die befondsing van maatskaplike ontwikkeling wat laat betaal word. “Ons moet dan in ons eie kaste en yskaste gaan kyk wat ons kan gebruik om die slagoffers iets te gee om te eet.” Die sentrum ondersteun sedert sy totstandkoming in 2015 daagliks talle mense; veral gevalle van huishoudelike geweld. Mintoor sê hulle help alle slagoffers van mishandeling. Dit sluit verkragting in. “Die meeste gevalle in Pearston is gevalle van huishoudelike geweld. Verkragting kom ook algemeen voor. “Ons het al ’n tienjarige seuntjie hier gehad wat verkrag is.” Sy voeg by dat hulle ook oornag-slaapplek bied. “Ons het dié week oornag-slaapplek aan ’n 18-jarige slagoffer van die Langkloof gebied. “Die polisie het haar toe verder na Graaff-Reinet vervoer. “Ons oornaggeriewe is naweke ook beskikbaar vir wanneer boy­friends en girlfriends baklei,” het sy bygevoeg. Mintoor en die caregivers bied lay counselling wanneer slagoffers by hulle om hulp aanklop of daarheen gebring word. “Ons vertolk ’n ondersteunende rol. Ons kantoorure is van 08:00 af tot 16:00, maar ons is ná ure ook beskikbaar. “Die werk is nie sonder uitdagings nie. “Ons loop oral om ons werk in die gemeenskap te doen en die afstande is partykeer baie ver. “Daar is ook nie altyd ’n polisievoertuig beskikbaar om ons te vervoer nie. “Maatskaplike werkers gee ook nie onmiddellik aandag aan die sake wat ons na hulle verwys nie. “ ’n Voorbeeld is dié van die tienjarige seuntjie se verkragting. Dit was die tweede keer dat dit met hom gebeur het.” Mintoor voeg by dat ondanks alles, gaan hulle voort met hul liefdestaak. “Dit is soms baie hartseer om te hoor wat met die slagoffers gebeur het. “Maar ons kan nie swak word en voor hulle huil nie. Ons moet sterk wees vir hulle. “Hier in klein dorpies is daar nog ’n samehorigheidsgevoel. My kind is jou kind en andersom.” Volgens Mintoor kan hulle ook nie vir slagoffers besluit wat hulle te doen staan nie. “Hulle maak sake wat hulle agterna terugtrek. Dis hul besluit. Ons bied ondersteuning. “Ons sal altyd daar wees vir die slagoffers sodat hulle ook weet wat hul regte is. Hulle kan verseker wees dat alles wat tussen ons gesê word, vertroulik is.” Enige iemand wat hul hulp nodig het, kan hulle by die Pearston-polisiekantoor gaan spreek.