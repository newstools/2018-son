DIE Madibaz se rugbyspan moes Saterdag op sy tuisveld baie hard werk om Har- lequins­ se aanslag af te weer. Die Studente het op hul veld op die Suid-kampus in Port Elizabeth dié wedstryd in die Oostelike Provinsie se Grand Challenge met 19-13 gewen. Dit het aanvanklik gelyk of die Madibaz sonder veel moeite sou wen, want dinge het van meet af aan nie vir Harlequins reg verloop nie. Binne 25 minute het die Madibaz met 12-0 voorgeloop, maar daarna het Harlequins lekker vlam gevat. Harlequins kon egter by tye nie van sy goeie aanvalswerk met drieë afrond nie en die Studente het kop gehou om die oorwinning te beklink. Die meeste ander wedstryde het ook baie mededingend verloop, maar Gardens en Despatch het wel groot oorwinnings behaal. Despatch het die Brumbies met 41-17 geklop en Gardens is steeds onoorwonne. Gardens het op hul tuisveld in Uitenhage teen Suburban gewys waarom hulle nog nie gestuit kon word nie. Die Groentruie was op hul stukke en het met 72-22 gewen. In hul laaste sewe wedstryde het Gardens 296 punte opgestapel en 110 afgestaan. Kruisfontein is soos Gardens­ ook nog onoorwonne. Kruisfontein het Park in Humansdorp in ’n taai stryd met 32-24 geklop. Jeffreysbaai, Trying Stars, Bombers en Star of Hope was die wenners in die ander wedstryde. Die uitslae is: Madibaz 19, PE Harlequins 13; Gardens 72, Suburban 22; Jeffreysbaai 21, Polisie 16; Trying Stars 22, Wallabies 13; Kruisfontein 32, Park 24; Despatch 41, Brumbies­ 17; Bombers 20, Born Fighters 18; Star of Hope, 22, Windvogel 13.