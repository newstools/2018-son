DIE persoon wat hom kan klop, moet nog gebore word, sê Tyson Fury, die voormalige swaargewigbokskampioen van die wêreld. Fury maak Saterdagaand in die Manchester-arena sy lang verwagte terugkeer na die kryt wanneer hy teen Sefer Seferi van Albanië te staan kom. Dit is Fury se eerste geveg sedert hy Wladimir Klitschko op 28 November 2015 as wêreldkampioen onttroon het. Fury, wat ’n allemintige 2,05 m (6 voet 9 duim) in sy sokkies staan, het in ’n onderhoud aan The Telegraph gesê hy gaan die heel beste bokser word wat die wêreld nog gesien het. “Niemand is nog gebore wat my kan klop nie. Ek is oorgehaal om my weer as die wêreld se beste swaargewig te vestig,” het hy gesê. Fury was in ’n stadium baie oorgewig, maar sedert hy weer begin oefen het, het hy ’n allemintige 44,5 kg afgeskud. Fury het gesê hy kyk reeds verby Saterdagaand se geveg. “Ek sukkel om saans te slaap. Ek sien in my verbeelding hoe ek Anthony Joshua soos ’n donderslag teen die kant van die kakebeen tref. “Ek sien hoe ek Deontay Wilder uitslaan – al 95 kg van hom. Ek sien hom in ’n patetiese bondeltjie op die krytvloer lê.”