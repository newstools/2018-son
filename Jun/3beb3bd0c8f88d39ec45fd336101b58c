“JOU ma se d**s! Voertsek! Jy is so swart soos testikels!” So het die vermeende Zimbabwiese killer en rapist Trust Tofa gister in die Baaise hooggeregshof aan die ondersoekbeampte in sy saak gesê. Volgens Tofa (30) is die ondersoekbeampte die rede dat daar klagte teen hom is. Tofa, van Motherwell, staan tereg op onder meer moord en twee klagte van verkragting. Die klagte spruit uit ’n voorval op 18 November 2016. Hy staan ook tereg op ontvoering en twee klagte van huisbraak met die doel om aan te rand, asook aanranding met die doel om ernstig te beseer. Tofa dien tans 12 jaar tronkstraf uit vir ’n onverwante saak wat verband hou met roof met verswarende omstandighede. Dr. Tony Moodley van die Thuthuzela-sorgsentrum by die Dora Nginza-hospitaal het getuig hy het die verkragtingslagoffer ná die voorval ondersoek. Moodley het gesê die slagoffer se hemp was vol bloed. Hy het verder getuig sy het geen onderklere aangehad nie, maar hy kon in sy ondersoek niks ongewoons vind met die langbroek wat sy dié dag aangehad het nie. Volgens Moodley se ge­tuienis was daar swelling en bloeding onder albei die slagoffer se oë en aan weer­s­kante van haar neus. Moodley het bygevoeg die slagoffer was ten tyde van die ondersoek reeds 24 weke swanger. Sy het ’n skeurwond van ’n halwe sentimeter aan haar linkerringvinger gehad en ’n skeurwond van 1,5 cm aan haar linkerduim, het hy getuig. “Sy was erg getraumatiseer en het tydens die ondersoek gehuil.” Volgens Moodley het die slagoffer tydens sy ondersoek na drank geruik. Haar oë was bloedbelope, maar dit kon as gevolg van die huilery gewees het, het hy bygevoeg. Moodley het verder getuig die slagoffer was drie keer swanger en het nie voor­behoedmiddels gebruik nie. Voor die ondersoek was haar laaste omgang met ’n man op 7 November 2016. Volgens Moodley het hy tot die gevolgtrekking gekom onsedelike aanranding kan nie uitgesluit word nie. Hy het gesê die slagoffers se geskiedenis is in ag geneem toe hy tot dié gevolg­trekking gekom het. Moodley het getuig daar is ook in ag geneem dat 60% van seksueel aktiewe vroue wat op ’n ouderdom is waar hulle kinders kan baar tydens onsedelike aanranding geen vaginale beserings opdoen nie. Volgens sy getuienis word beserings aan die geslagsdele opgedoen wanneer ’n slag­offer weerstand bied. Wanneer ’n slagoffer uit vrees oor wat met haar kan gebeur nie weerstand bied nie, is daar nie beserings aan die geslagsdele nie. Thando Manekwane het daarna begin getuig. Tofa het op 18 November by Manekwane se huis ingebars en volgens die slagoffer se getuienis toe vir Godfrey Kumire met ’n ysterstaaf aangerand. Hy het getuig Tofa het die slagoffer saam met hom gesleep nadat sy niggie hom (Tofa) met kookwater gegooi en hy haar daarna met ’n mes in die kop en nek gesteek het. Volgens Manekwane se getuienis het hy en sy ander niggie toe ’n selfoon by bure gaan soek om die polisie en ambulans te bel. Terug by die huis het hy vasgestel Kumire, ook ’n Zimbabwiër, se arms is gebreek en hy kan nie praat nie. Bloed het uit sy ore gevloei. Hy is later dood.