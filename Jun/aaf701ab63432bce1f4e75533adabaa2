ALTESAAM 25 jaar tronkstraf. Dit is die lot van twee lede van die Young Dixie Boys wat ’n treindrywer vermoor en beroof het. Jathiem Hamid en Dorian Diedericks het kort voor hul vonnis hul deuntjie verander en skuld erken op die moord op Piet Botha. Die twee is gister in die Kaapse hooggeregshof gevonnis. Hulle is in Mei skuldig bevind op vyf aanklagte, wat moord, roof, die oortreding van die Poca-wet en die besit van ’n vuurwapen insluit. Cedric Andrews, nog ’n Dixie Boy, is skuldig bevind aan die besit van ’n vuurwapen en ammunisie. ’n Minderjarige seun wat saam met hulle aangekla is, is vrygelaat. Botha, ’n treindrywer, is op 11 Julie 2016 op die Netreg­-stasie doodgeskiet. Hy was besig met ’n verfrissingskursus op die lyn. Hy was klaar met die kursus en het gewag op ’n trein wat hom na Kaapstad sou neem, waarna hy na sy huis in Malmesbury sou gaan. Beeldmateriaal van die kringtelevisiekameras wys hoe drie mans Botha aanval, hom skiet en sy sakke gryp. Regter Mark Sher het Hamid en Diedericks as volg gevonnis: Vir moord is hulle 20 jaar opgelê. Vir roof is hulle tot 12 jaar gestraf. Hulle is tot agt jaar gevonnis vir die besit van ’n vuurwapen en twee jaar vir die besit van ammunisie. Vir die oortreding van die Poca-wet is hulle drie jaar tronkstraf opgelê. ’n Gedeelte van die straf vir die aanklag van roof sal apart uitgedien word. Al die ander vonnisse word saam met dié vir moord uitgedien, wat beteken die twee moet effektief 25 jaar sit. Andrews is tot agt jaar gevonnis. Sher het die polisie geloof vir hul goeie werk om die jongens te help toekap. “Ons weet die polisie werk onder haglike omstandighede, maar in dié geval het hulle gehelp om moordenaars agter tralies te sit.” Hy het ook Botha se weduwee, Tania,­ bemoedig. “Ek hoop u kry soort van berusting deur die vonnis. “Alle sterkte in die toekoms.” Buite die hof het Tania gesê sy is verlig dat die hoofstuk afgehandel is. “Die lewe gaan aan. Ek moet nou leer om sonder my lewensmaat van meer as twee dekades saam te leef.”