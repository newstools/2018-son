HY GAAN al die groot name in wêreldboks vernietig, sê Tyson Fury, voormalige swaargewigbokskampioen van die wêreld. Fury het dié waarskuwing gerig terwyl hy voorberei vir sy eerste kragmeting sedert 2015. Hy klim op 9 Junie die eerste keer weer deur die toue wanneer hy teen Sefer Seferi van Albanië te staan kom. Fury het ’n video op Instagram geplaas waarin hy sê hy kan nie snags slaap nie, omdat mense dink Anthony Joshua en Deontay Wilder is beter boksers as hy. “Ek was nog nooit so fiks, sterk, vinnig en oorgehaal vir sukses nie. “Trouens, ek het in my hele lewe nog nooit beter gevoel nie.” Fury sê Joshua en Wilder moet lig loop, want die Gypsy King is op pad. “Ek gaan AJ met ses linkerhaakhoue agtereenvolgens slaan. En Bomb Squad (Wilder), ek kom vir jou, baby. “Ek gaan julle almal vernietig,” sê Fury. Fury het tot dusver ál 25 sy gevegte gewen. Hy het 18 teenstanders uitgeslaan. Intussen is daar groot opgewondenheid vir Fury se terugkeer in die Manchester-arena en kaartjies verkoop fluks.