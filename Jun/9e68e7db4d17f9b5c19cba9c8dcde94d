EDDIE JONES onthou nog die dag toe Nelson Mandela sy Wallaby-span ’n oorwinning oor die Springbokke op Ellispark gekos het. Jones, wat deesdae die Engelse rugbyspan afrig, kry Saterdag weer ’n kans om die Bokke te troef op die veld wat hy as die “geestelike tuiste van rugby” beskryf. Sedert 1972 het die Rose nog nie daarin geslaag om die Bokke op Ellispark te klop nie. Nadat die 58-jarige Jones Johannesburg twee keer as breier van die Wallabies besoek het, glo hy nou hy weet hoe om  Engeland se reeks van vier agtereenvolgende nederlae in Suid-Afrika tot ’n einde te bring. Die Engelse Rose het Sondag in Suid-Afrika aangekom en berei hulle tans in Durban voor. Hulle sal Vrydag na Johannesburg vlieg voor Saterdag se titaniese stryd. Jones het aan Independent.co.uk gesê die dag toe Madiba sy span van ’n sege weerhou het, was deel van ’n gesmokkel met sy Wallaby-span se kop. “Ek dink dit was in 2005. Ons het die Springbokke die vorige week oortuigend geklop,” vertel hy. “Toe ons in Johannesburg kom, toe dink ek dit was ’n spesiale geleentheid vir Nelson Mandela. “Ons moes vir die bus wag. Die bus was laat. “Die polisie het ons toe begelei, maar die polisiemotors het nog stadiger as die bus gery. “Ons het eers 50 minute voor die game by die veld opgedaag en uitgeklim om op te warm. “Toe ons na die kleedkamer wou terugkeer, het iemand voor die ingang in ’n gholfkarretjie gesit. “Dit was Nelson Mandela! “Ons kon hom nie vra om te skuif nie en moes toe maar geduldig daar wag. Met die rustyd was ons reeds 15 punte agter op die telbord.” Jones sê hy verwag dus dié keer dat daar weer met sy Engelse span se koppe gesmokkel gaan word, maar dié keer is hulle glo oorgehaal daarvoor. “Dít is die soort ding wat gebeur wanneer jy op toer in Suid-Afrika is. Jy moet net baie geduldig wees en seker maak jy aanvaar die dinge wat buite jou beheer is.” Die Engelse breier staal hom ook vir ’n vyandige atmosfeer. “Dit is fantasties en ek is baie opgewonde daaroor. As daar nou één toets in wêreldrugby is wat jy graag wil wen, is dit  teen die Springbokke op Ellispark.”