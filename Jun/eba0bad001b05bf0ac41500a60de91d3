VRYHEIDSDAG word opgedra aan die helde en heldinne van dié land, asook aan diegene in die res van die wêreld wat ons ondersteun het in die vryheidstryd. Ons gedenk Hector Pieterson, Solomon Mahlangu, Oliver Tambo en Nelson Mandela, maar tog is daar talle vergete helde en heldinne wie se name nie so gereeld genoem word nie. In sekere gemeenskappe is standbeelde opgerig om groot gebeurtenisse te herdenk; ander se nalatenskap is saam met hulle graf toe. As nagedagtenis pryk die name van ’n paar gevalle local heroes op straatnaamborde of een of ander politieke party het ’n tak na hulle genoem. Dis nie genoeg dat die enigste herinnering aan Coline Williams en Robert Waterwitch ’n standbeeld in Ou Klipfontein­weg in Athlone is nie. Dis nie genoeg dat die grootste eer aan Ashley Kriel die Ashley Kriel Hall in Community House in Soutrivier is nie. Of dat dit só moeilik was om geld te kry om ’n dokumentêr oor sy lewe te maak nie. En hoe word Anton Fransch vereer? Ek het Coline en Robert­ vroeg in 1989 ontmoet. Dit was dieselfde jaar dat hulle deur ’n bom opgeblaas is. Dit was dieselfde jaar dat die laaste munisipale verkiesings onder apartheid gehou is en die Mass Democratic Movement (MDM) ’n defiance campaign gereël het. Ek het Coline nóg ’n keer daai jaar gesien. Dit was by Ledger House in Athlone, en sy was soos altyd besig om te organiseer. Soos altyd besig met aktiwiteite om vir haar gemeenskap in Bonteheuwel, asook vir die ander inwoners op die Kaapse Vlakte én dié in die Boland, ’n beter lewe te help skep. ’n Dapper en onbaatsugtige entjie mens. Ek sou Robert nooit weer lewend sien nie – Robert, die een wat nie baie gepraat het gedurende ons ontmoeting nie. Robert, met die string beads om die nek in die kleure van sy geliefde vryheidsbeweging. Ek sou egter sy kis en dié van Coline sien in die Katolieke Kerk St. Mary of the Angels in Lawrence Road in Athlone. Hóé kan ’n mens hul laaste mis vergeet?Daar was ’n sterk teen­woordig­heid van kitskonstabels in blou overalls, onlustepolisie en veiligheids­polisie om ’n crowd van sowat 5 000 rouklaers te monitor. Toe die stem van Peter Mokaba, destyds die president van die South African Youth Congress (Sayco), oor die mikrofoon weerklink, het die polisie verward gereageer, asof die veiligheid van die land eensklaps bedreig word. Hoe kan ’n mens dit vergeet? ’n Vriend, John Matthee van die Paarl, sal nooit vergeet hoe sy neef Vivian Matthee die Lesotho-grens oorgesteek het om as ’n vryheidsvegter opgelei te word, maar nooit lewend teruggekeer het nie. Sy familie moes jare later sy been­dere in Lesotho gaan opgrawe. Hy is daar onder ’n alias begrawe. Hulle het hom in die Paarl se Parys-begraafplaas herbegrawe. Hoe kan ek my vriend Saul “Solly” Wewers van Robertson vergeet? Solly, wat in 1976 as ’n 14-jarige so erg deur die polisie aangerand is en uit die skool geskors is omdat hy kwansuis ’n terroris was. Solly is voor sy dood vereer as ’n MK-veteraan. Hoe kan ons vergeet ...?