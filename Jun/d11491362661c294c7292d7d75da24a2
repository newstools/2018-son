GEDURENDE die eerste jaar van ? baba se lewe is ’n moeder se teenwoordigheid belangrik vir die kind se gesonde ontwikkeling. Ja, die pa speel ’n belangrike rol, maar die ma het ’n kernrol. Sy is die een wat die jong lewe vorm. Die band tussen ’n ma en kind is besonders, en die liefde van ’n moeder is onvoorwaardelik en kom met vele opofferings en baie uithouvermoë. Tog kry ’n mens gevalle waar ’n moeder aan die agterspeen suig wanneer haar kuiken volwassenheid bereik. Hulle vergeet van die mamma wat nagte om met ’n skreeuende, wriemelende lyfie teen haar bors gesit het. In die meeste mammas se oë bly hul kind die klein baba wat sy met liefde versorg het – dit maak nie saak hoe oud jy word nie. ’n Mens het altyd jou ma nodig, al raak baie van ons met ons eie lewe besig. Sy sit en hoop op ’n telefoon­oproep of ’n kuier, maar ons het nie eens tyd vir onsself nie, wat nog te sê van haar. Ons plaas haar in ’n oue­tehuis, waar eensaamheid en hartseer haar metgesel is. Dis ’n besonderse voorreg om ’n ma te wees en om jou ma in jou lewe te hê. Die afwesigheid van ’n moeder in ’n huis is dikwels sigbaar. Vir baie is Moedersdag ’n pynlike ervaring, want hulle dink hartseer terug aan die dae dat Mamma nog gelewe het. As jy nog van die gelukkiges is wie se ma hier is, waardeer haar. ’n Ma vertroos, voed en beskerm. Daagliks sien ons moeders wat teen dwelms veg. Baie moes hul kinders aan die dood afstaan – mammas wat huilend voor grafte lê. ’n Ma is die draer van alles wat veronderstel is om haar te breek. Sy is die anker in die storm, al is sy self broos en kwesbaar. Maar in elke môre vind sy nuwe krag om oor te begin. Haar moeë liggaam kry nooit die rus wat dit verdien nie. Sy moet buigsaam wees, en nederig. Soggens hoor jy haar in die kombuis werskaf. Snags, wanneer almal slaap, sleep haar voete rusteloos rond. Sy is die gewer, opvoeder, ontvanger en tuisteskepper. Sy is die vrou, die hoeksteen van die gesin. Sy mag nooit kla nie.Wanneer sy huil, huil sy alleen voor die Here. Vandag het baie gesinne die voorreg om hul moeder te bederf. Gee haar liefde in oorvloed en blomme by do­syne. Ons leef net een keer. Ja, vir baie is vandag net ’n geldmaakfoefie, maar dit neem nie die belangrikheid van die rol van ’n moeder weg nie. Moeders moet vereer word, al is dit een keer per jaar. Haar waarde is ver bo dié van korale. Deur teleurstellings, geluk en trane is sy die gom wat alles bymekaar hou. Aan die vrou wat nog nie ’n ma is nie: Jy is ’n Nana, Tietie of Ousus. Jy dra die titel in ’n ander vorm. Aan die kinderlose vrou: Jou gebede sal verhoor word. En aan dié vroue wat nie die titel van ma verdien nie: Verander jou lewe. Pas jou kind op. Hy of sy kyk op na jou. Moeders, julle is kosbaar. Geniet ’n geseënde Moedersdag.