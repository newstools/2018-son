AS JY nog niks beplan het vir Jeugdag nie, het ek knapgat-planne vir jou! Die geliefde Afrikaapse rapper Quintin Goliath, oftewel Jitsvinger, gaan sy nuwe song “Strategis” by sy show Knapgat bekend stel. Met hierdie song wil die rapper ons struggle-helde vereer. Dié kunste-aktivis wil ook ’n inklusiewer gesprek oor bydraes tot die struggle voer en hulde bring aan diegene wat gesterf het in die Trojan Horse-slagting in Athlone in 1985. Dit is vir Jitsvinger belangrik om die stories van ons plaaslike helde deur sy musiek te laat hoor. Die rapper wou nie veel uitlap oor wat hy alles vir die show gaan opdis nie. Maar hy het wel laat val dat hy ’n paar van sy songs op sy album Jitsologie ge-remix het en nie kan wag om dit met die gehoor te deel nie. En om dinge nog interessanter te maak, gaan die talentvolle aktrise Kay Smith haar lyf MC hou by die event. As jy, nes ek, ’n groot fan van Jitsvinger is, kan jy kaartjies na die show wen. Dit vind Saterdag by die Rolling Wood-winkel by Yorkstraat 4, Muizenberg, plaas en begin 20:00. Sê vir ons wat jy dink die definisie van ’n “knapgat” is. Stuur jou antwoord na ons SMS-lyn 35128. Kaartjies is by Quicket te koop teen R80 en by die deur teen R100.