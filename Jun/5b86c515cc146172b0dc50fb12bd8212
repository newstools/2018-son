AKON wil sy eie Wakanda stig! Die “Lonely”-sanger het Donderdag bekend gemaak hy wil ’n stad soos die een in Black Panther in Senegal begin en dit sal sy eie geldeenheid AKoin hê. Ek lees op E! Online die sanger, wat deesdae sy lyf sakeman hou, se planne is reeds mooi uitgelê. In die voorstel vir Akon Crypto City word sy planne só verduidelik: “Terwyl AKoin dwarsdeur Afrika as ’n stabiele geldeenheid gevestig word wat entrepreneurskap aanhelp, word Akon Crypto City ook nou ontwikkel. “Dit sal die eerste stad wees wat 100% op ’n kripto-stelsel gegrond is. AKoin sal die kern van alle transaksies vorm. Die stad sal gebou word op sowat 8 km² wat Senegal se president aan Akon geskenk het.” Daar gaan skole, kolleges, ’n lughawe en sportstadion wees.