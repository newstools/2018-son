DAAR sal nie net gesteun kan word op die terug­kerende Seabelo Senatla se vermoë om drieë te druk wanneer die Blitsbokke die naweek in Londen in aksie is nie. Die Springboksewesrugbyspan skop môre sy eerste dag van die Wêreldreeks se voorlaaste toernooi af met wedstryde teen Rusland, Kanada en Samoa. Suid-Afrika moet in die Engelse hoofstad sukses smaak en dit dan volgende naweek in Parys, Frankryk, opvolg om weer die reeks­titel te wen. Die terugkeer van Senatla van Superrugby was in die aanloop tot die naweek se toernooi ’n groot besprekingspunt. Senatla is egter nie die enigste speler op wie se knoppie daar gedruk moet word om sukses in die Twickenham-stadion te verseker nie. Die Blitsbok-veteraan Branco du Preez en Justin Geduld sal ook die naweek moet vinger trek as die Suid-Afrikaners aan hul kampioen-status wil vasklou. Du Preez en Geduld was twee van die Blitsbokke wat gedurende vanjaar se Statebondspele (in die Australiese stad Gold Coast) kwaai teleurgestel het. Soveel so dat hulle vir die volgende Wêreldreekstoernooi in Singapoer nie eens die span gehaal het nie. Vir albei spelers is die volgende twee naweke van sewesrugby dus ’n perfekte geleentheid om sake reg te stel. Vir Du Preez (28) is dit ook belangrik om te wys hy is nog ’n waardevolle speler. Jong spelskeppers soos Selvyn Davids en Dewald Human blaas tans in Du Preez en die beseerde Rosko Specman se nekke vir gereelde speelkans. Geduld (24) het ook ’n goeie rede om die naweek sy beste spel op te dis. Dít is wanneer hy in sy 35ste Wêreldreekstoernooi speel. Dié aantal toernooie beteken dat Geduld hom aansluit by die Blitsbok-erelys vir spelers met  35 en meer toernooie. Blitsbokke op TV (Môre, DStv se kanaal 205) – 10:50: Suid-Afrika t Rusland; 13:56: Suid-Afrika t Kanada; 17:02: Suid-Afrika t Samoa.