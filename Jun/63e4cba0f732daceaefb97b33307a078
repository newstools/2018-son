TREINE wat brand, is maar net een van Metrorail­ se talle probleme. Die spooroperateur het dié week nog drie treinwaens verloor toe ’n trein by Steenbergstasie op die suidelike lyn gebrand het. Dit is pendelaars wat aan die kortste end trek. Met Maandag se brand was daar weer aansienlike vertragings en ook treinkansellasies. Die burgerregte-organisasie #UniteBehind sê dit alles stel ook pendelaars se lewe in gevaar. “Metrorail noem van die bedreiging wat hulle moet trotseer rakende vandalisme. Ons glo egter nie dit is net kansvatters nie. “Ons is van mening dit is ’n georganiseerde misdaadsindikaat,” sê Matthew­ Hirsch, ’n woordvoerder vir #UniteBehind. Ricardo Mackenzie, ’n lid van die staande komitee oor vervoer in die Wes-Kaapse wetgewer, sê vandalisme van openbare- vervoer-infrastruktuur is ’n ernstige probleem en dis beslis ’n krisis. Hirsch noem daar sal maar gesien moet word of die ooreenkoms tussen Prasa, die provinsiale regering en die Stad Kaapstad gaan help. Mackenzie is egter meer optimisties. “Met die bykomende finansiering van byna R50 miljoen is ek positief dat dit sal bydra om meer boots op die grond te hê.” Vrydag het Son berig hoe treinryers hulle kan gereed maak vir nog meer vertragings. Dit is terwyl die treinoperateur besig is met die opgradering van die netwerk. Werk aan die suidelike lyn is sowat 65% voltooid, maar daar is nog geen aanduiding wanneer Metrorail met werk aan die ander drie lyne sal begin nie. “Ons is in die proses om ’n ooreenkoms op te stel, wat riglyne en ’n tydlyn sal bied, met ’n veiligheidsplan met veral vroue, kinders en gestremdes in gedagte,” sê Hirsch. Mackenzie meen die kwaaddoeners is besig om die ekonomie dood te maak. “Mense kan nie by die werk kom nie, is nooit vroeg by die huis nie en word amper elke dag gesê om alternatiewe vervoer te kry. Een treinwa minder is een te veel en dit het ’n reuse-impak op die trein- ryer.” Metrorail het teen druktyd nog nie op vrae gereageer oor wat hulle doen om treinbrande te verhoed nie.