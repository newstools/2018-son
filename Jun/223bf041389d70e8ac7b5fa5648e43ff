HAAR brein het stilgestaan en sy het gepanic toe sy hoor die liggame van twee van haar familie­lede is in hul jaart opgegrawe. So het Levona Jacobs gister­ in die Kaapstadse hooggeregshof getuig, waar sy hof loop vir die moorde op dié einste familielede. Verna Jacobs en haar dogter Rowena se ontbinde lyke is op 8 Desember 2015 in Seringstraat in Delft opgegrawe. Oorgeslaap Verna is op 1 Oktober 2015 laas lewend gesien en Rowena ’n week voor dit. Verskeie getuies sê Jacobs het van Maart 2015 saam met die twee gewoon. Jacobs sê egter sy het by haar ma in Elsiesrivier gewoon, maar baie by Verna en Rowena oorgeslaap. Die staatsaanklaer, adv. Carine Teunissen, het Jacobs gister aan kruis­ondervraging onderwerp. Jacobs het getuig drie mense het haar op 8 Desember ingelig die ma en dogter se lyke is opgegrawe. Sy het die gebied egter drie dae soos die pes vermy. Jacobs het getuig sy het die nag van 8 Desember in ’n bouval in Nooiensfontein oorgeslaap omdat sy nie by haar ma wou oorslaap nie. Die oppasser van die bouval het haar ook ingelig dat die polisie haar soek. Die volgende dag het sy elders geslaap en is toe op 10 Desember na haar niggie in Mitchells­ Plain, waar sy gearresteer is. Teunissen het gesê Jacobs wou haar spore doodvee. Sy wou weet: “As jy soveel omgegee het vir Rowena en Verna, hoekom het jy nie net na Seringstraat gegaan nie? “Hoekom het jy ook nie die ondersoek­beampte gaan sien soos hy gevra het nie?” Jacobs het gesê sy het gehoor die huurders wat sy by die huis laat intrek het, is toegesluit en dat sy oortuig daarvan was dat die cops haar ook sal “toekap”. Toe Teunissen haar vra wanneer laas sy Verna en Rowena gesien het, het Jacobs begin kopkrap en haarself vasgepraat. Sy het gesê sy het Rowena twee dae ná 26 September – toe sy dié gebliksem het – gesien en Verna die naweek van 10 Oktober, toe sy haar na haar man se graf toe gevat het. Regter Mushtak Parker en Teunissen het haar in die rede geval. Parker wou weet hoe dít moontlik is as sy die huurders op 11 Oktober laat intrek het. Hy het gesê: “Jy het gister getuig jy het vir hulle gesê jy weet nie waar Verna en Rowena is nie, en dat hulle mag intrek. “Sy was dan op 10 Oktober saam met jou. Dit is toe jy in gesprek was met die huurders. Wou jy hê hulle moes op Verna se kop intrek?” Jacobs het gesmile en gesê tegnies gesproke was die huis reeds hare omdat sy dit mondelings by Verna gekoop het. Parker het haar gekap: “Jy glimlag, lyk ons is besig met ’n grap! Jy lieg vir die hof, of ál die ander getuies het vir die hof gelieg.”