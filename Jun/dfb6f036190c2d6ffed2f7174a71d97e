ZINEDINE Zidane verdien dalk binnekort ’n massiewe £44 miljoen (R746 miljoen) per jaar as hy die pos as afrigter van Katar se nasio­nale sokkerspan aanvaar. Zidane het die sokker­wêreld Donderdag geskok met die bekendmaking dat hy bedank as die breier van Real Madrid. Dit nadat Los Blancos net die naweek tevore ’n derde agtereenvolgende Champions League-titel onder hom ver­ower het. Luidens The Sun is Katar desperaat vir Zizou se dienste. Katar bied die Wêreldbeker-sokkertoernooi (WB) in 2022 aan en wil ’n mededingende span saamstel. Ranglys Luidens die koerant is verwag dat die Fransman met sabbatsverlof sou gaan, soos Pep Guardiola en Luis En­rique, maar dat dié stewige aanbod dalk net te aanloklik daarvoor sal wees. Katar is tans 101ste op die internasionale sokkerbeheerliggaam, Fifa, se ranglys. Hy het nog net een keer in sy geskiedenis vir ’n WB ge­kwalifiseer: Dit was in 1934. Omdat hy die gasheer is, hoef dié woestynland nie vir deelname in 2022 te kwalifiseer nie. – Sportredaksie