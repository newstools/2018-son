’N MENS moet weet waar jy vandaan kom om te weet waarheen jy op pad is. Só het Louis McIves, ’n tradisionele leier van die Helderberg, tydens Jeugdagvieringe in Sir Lowry’s Pass Village gesê. McIves is die hoofman van die Abakwa-stam in die Helderberg en het die dag gebruik om met die jeug te praat oor hul stamboom. Van die jeugdiges was verbaas toe hulle hoor waar die bruin mense vandaan kom. “Ná die vrystelling van die slawe is hulle in Somerset-Wes en Sir Lowry’s Pass gevestig. Hier het die Metodistekerk ’n groot rol gespeel. “In Sir Lowry’s Pass was daar ’n tronk waar die slawe onder haglike omstandig­hede aangehou is,” het Mc­Ives vertel. Hy het bygevoeg die Helderberg het ’n ryk geskiedenis van Khoisan- en Hottentot-gemeenskappe, maar dié is met geweld deur die imperialiste van hulle grond afgedryf. Volgens die hoofman was die inheemse mense veeboere wat teen en onder die Hottentots-Hollandberge gewoon het. Hulle het reeds twee krale in die berge ontdek. Hy sê ook die Strand en Somerset-Wes moet na inheemse mense hernoem word. Die naamsverandering van die Hottentots-Hollandberge is reeds aan die gang. Hulle wil hê dit moet die Ginakwa-berge genoem word.