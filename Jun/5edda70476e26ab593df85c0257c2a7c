HAAI, Sonlanders. Vandag begin ’n splinternuwe verhaal uit die pen van CHRISTO MEYER. Hy noem dié verhaal Die Duiwel Is Los. Geniet die eerste hoofstuk!Om die Afrikaanse taal te bevorder word hierdie #OomSonnie met trots geborg deur Afrikaans.com. MAX Adendorf is nie iemand wat aan bose geeste glo nie, maar die oomblik toe hy Creepy Town se hoofstraat binnery, voel hy ’n ongemaklike krieweling op die krop van sy maag. Al die straatligte hierlangs is buite werking. Boonop is die mis so dig, hy kan dit nie waag om voet in die hoek te sit nie. Hy wens hy het geweet wanneer die regering van plan is om die paaie in dié geweste reg te maak. Shame, hoekom moet die plattelanders gedurig aan die agterspeen suig? Hulle betaal ook mos darem belasting. Die woorde van die dametjie agter die toonbank by die Corner Café ’n ent terug weerklink meteens klokhelder in sy ore: “Die duiwel is los in Creepy Town, maar Meneer sal maar self moet uitvind.” Wat het die vrou daarmee bedoel? Hoekom het die joernalis in hom nie verder daaroor uitgevra nie? Hy is dan bekend as ’n koerantman wat gewoonlik ’n storie tot op die been oopvlek. Of is hy besig om sy touch te verloor? Hierdie rit kan nie juis as aangenaam beskryf word nie. Hy het ’n verkeerde afdraai gevat en boonop het sy selfoon hom ook in die steek gelaat. Vervlakste battery. Hy moes noodgedwonge iewers stilhou en om hulp gaan aanklop. “Ek dink ek het verdwaal,” het hy teenoor die vriendelike kassiere erken. “Waarheen is Meneer op pad?” wou sy weet. “ ’n Plekkie met die naam Creepy Town. Ek het geen idee waar dit is nie.” Haar glimlag het in ’n oogwink verdwyn. Haar oë het groter as ’n opgeblaasde ballon gerek. “Ek weet waar daai plek lê,” het sy saggies, byna fluisterend, geantwoord, “maar ek sit nooit my voete daar nie. Die duiwel is los in Creepy Town.” Hoe bedoel jy nou? wou Max vra, maar dit was belangriker om uit te vind in watter rigting en hoe ver hy nog moes ry. Sy nuusredakteur het hom gestuur om ’n storie te kom doen en hy verwag van Max om te deliver. Daar was nie tyd vir ginnegaap nie. Danksy die vrou, wat haarself as Cindy voorgestel het, is hy darem amper by sy bestemming. Hy skakel die radio aan, maar die sein is vrotter as ’n sekere selfoonnetwerk wat onlangs in die nuus was. Die grrr-geluid is irriterend en hy sit die ding onmiddellik weer af. Toe Tom Groenewald – of Groenies, soos almal hom noem – hom deur die loop van die dag vra om ’n storie op die platteland te kom doen, het Max sonder aarseling ingestem. Die wegbreek sal my goed doen, het hy gedink. Hy het vrede gemaak met sy verloofde, Antoi­nette, se skietdood en besluit om hom van nou af net op sy werk toe te spits. Die herinneringe sal altyd daar wees, maar die dag toe haar moordenaars gevonnis is, het hy afsluiting gekry. Max skrik. En nou? Wie de donner is so befoeterd om voor sy kar in te loop? Vervlakste vroumens. Wat sal haar besiel? Haastig trap hy briek. Is die vrou van lotjie getik? Sy staan net daar en staar hom uitdrukkingloos aan. Hoekom het sy ’n trourok aan? Max wil die deur oopruk, uitspring en gaan hoor wat haar storie is, maar net so skielik soos sy verskyn het, net so verdwyn sy toe weer. Toe hy hom weer kom kry, is daar geen teken van haar nie. Wat het van haar geword? “Die duiwel is los …” maal dit deur sy kop. Hy ry effens vinniger, swaai by ’n systraatjie in en slaak ’n sug van verligting toe hy voor ’n gastehuis stilhou. Uiteindelik. Hy dink hy verdien ’n behoorlike nagrus ná al die drama wat hy die laaste paar uur deurgemaak het. Toe hy uitklim, loop hy hom in ’n geniepsige windjie vas. Hy sien hoe die donkerte met mening op die dorpie toesak. Hy maak seker sy Audi se alarm is aangeskakel voordat hy met sy tas in die een hand gaan uitvind of hier slaapplek is. Die vrou agter die toonbank is nors se tweeling­suster. Hy twyfel of sy weet wat dit be­teken om te smile. Sy is kort en dik en het krullerige hare­ en ’n neus so groot soos ’n tuisgebakte vetkoek. Met haar uiloë beskou sy hom van kop tot tone. Hy sal like om te weet wat deur haar gedagtes gaan. Word alle gaste so agterdogtig aangegluur? “Is jy alleen hier?’ vra sy in ’n harde, diep manstem, ’n stem wat hom aan ’n sekere arrogante Afrikaanse sanger herinner. “Toe ek laas gekyk het, was hier niemand by my nie,” gee hy haar ’n bietjie van haar eie sarkasme. “Jy moenie vir jou kom staan en slim hou met my nie, verstaan jy my?” “Toe ek laas gecheck het, was daar ’n graad in joernalistiek agter my naam. Is dit nie slim genoeg nie?” Hy kyk reguit in haar gesig en sien hoe haar wange verkleur. “Is jy van die koerant? Ek het regtig nie bedoel …” “Dis oukei,” maak hy van haar mond ’n padkafee. “Ek het ’n lang trippie agter die rug en soek net ’n bed om my kop op neer te lê. As jy nie omgee nie.” Terwyl hulle die formaliteite afhandel, wil sy weet vir watter koerant hy werk. “Ons koerant se naam is Verslag. Toe maar, ek het nie gekom om ’n berig oor jul gastehuis te doen nie. Ek is hier om te skryf oor Barabas Vloekenhof, die man wat verdink word van die moord op sy vrou.” Verbeel hy hom, of sien hy ’n trek van verligting op haar gesig? “Mariana Vloekenhof was ’n goeie vrou,” begin sy vertel. “Stil, teruggetrokke, baie saggeaard. Sy’t nie verdien om so wreed van hierdie aarde af te gaan nie. “Niemand verstaan wat in Barabas ingevaar het nie. As jy meer van haar wil weet, moet jy met Sanna Koljander, haar buurvrou, gaan praat. Sanna weet baie meer as ek. Sy sal jou alles vertel.” Hierdie gastehuis is nou nie juis wat Max luuks sal noem nie. Sy kamertjie is piepklein en die waterverf teen die muur het beter dae geken. Ten minste is daar darem ’n stort met warm water in. En ’n tweepuntprop om sy selfoon te charge. Iewers in die nag skrik Max wakker van voetstappe in die gang. Hy lê doodstil en luister aandagtig. So duidelik soos daglig hoor hy hoe die plankvloere kraak. Wie kan dit wees wat so laat hier ronddwaal? Dalk is dit net ’n security guard wat sy patrollie kom stap, probeer hy homself gerusstel. Maar sê nou dis wel ’n security guard, hoekom kom die voetstappe dan reg voor sy kamerdeur tot stilstand?Om die Afrikaanse taal te bevorder word hierdie #OomSonnie geborg deur Afrikaans.com.