DIE ouers van Jeremiah Speaks (2) van Uitsig wat glo oor ’n tydperk mishandel is en in die hospitaal beswyk het, sal later weer in die Kaapse hooggeregshof moet antwoorde gee. Renzia Louw, die kleuter se biologiese ma, en haar man, Taswell, het Vrydag in ’n voorverhoor in die hof voor regter Mushtak Parker verskyn. Jeremiah is in April in ’n hospitaal dood. Sy ouers verskyn op aanklagte van poging tot moord en kindermishandeling. Die staat wag op ’n doktersverslag om vas te stel of die aanklag van poging tot moord na moord verander moet word. Jeremiah is in Februarie 2017 opgeneem in ’n hospitaal, waar spesiale ingryping gedoen moes word om sy lewe te red. Volgens die staat was die kind erg ondervoed en het sy wonde septies geword omdat dit nie behandel is nie. Jeremiah het voor sy dood aan ernstige spastiese serebrale verlamming gely. Hy was ook intellektueel en fisiek gestrem. Behalwe dit, was hy boonop blind en het moeilik gesluk. Hy het konstante mediese hulp benodig en moes in ’n sentrum vir mense met gestremdhede woon. Renzia het ook ’n nege­jarige seun. Van Desember 2016 tot Februarie 2017 is die kinders in Taswell se sorg gelaat. By tye het die egpaar glo albei kinders in hul Uitsig-huis toegesluit en hulle alleen tuis gelos. Die staat voer aan dat Renzia bewus was van die mishandeling. Die staatsaanklaer in die saak, Liezl Herbst, het die hof meegedeel sy wag ook steeds op ’n verslag wat saamgestel moet word van al die inrigtings waar klein Jere­miah gehelp is. Parker het ’n hofbevel uitgereik dat die verslag teen 21 Junie gereed moet wees. Die saak is op 22 Junie weer in die hooggeregshof.