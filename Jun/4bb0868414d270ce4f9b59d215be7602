DIE opdrag om hul selfone af te skakel is ook een van die redes waarom die Blitsbokke Sondag in Parys, Frankryk, hul Wêreldreeks-titel suksesvol verdedig het. Neil Powell, afrigter van die Springbok-sewesrugbyspan, het Dinsdag onthul hy het die spelers aangesê om hul sel­foon ná die senutergende kwarteindstryd teen Spanje weg te pak. “Voor die laaste twee wedstryde het ek vir die manne gesê om nie na hul selfoon te kyk nie, vertel Powell. “Normaalweg sal die manne hul selfoon uithaal om boodskappe van hul geliefdes en in die sosiale media te lees. Uitgewerk “Ek het toe ná die kwarteindstryd vir hulle gesê die selfone moet weggepak bly en as hul vrou of geliefdes kwaad word, kan hulle my maar die skuld gee,” het Powell gesê. Die Blitsbokke se bobaas-spelskepper Justin Geduld sê hy was aanvanklik nie te ingenome met die besluit nie. Hy erken egter dit het perfek uitgewerk, met die Blitsbok-span wat met eenvormige fokus die laaste twee uitspeelwedstryde gaan wen het. “Ek het nie aan die begin daarvan gehou nie, maar dit het beslis op dié manier beter afgeloop,” het Geduld gesê. Snoop, soos die boorling van Ravensmead in die Kaap onder sy spanmaats bekend staan, het in Parys weer meer soos die aanvallende speler van ouds gelyk. Geduld erken self hy het in ’n paar toernooie gedurende dié seisoen maar baie wisselvallig vertoon. “Dit was vir ons ’n baie lang seisoen en dit is altyd moeilik om in elke toernooi op jou beste te wees. Ek dink daar was so een of twee kere dat ek die span in die steek gelaat het. “Die belangrike ding vir my was om nie negatief te raak nie en optimisties te bly. Sommige van die foute het ingesluip waar ek te hard probeer het om geleenthede vir spelers aan my buitekant te skep,” verduidelik Geduld. Vir die Blitsbok-veteraan is dit egter belangrik om uit sy foute te kon leer. Hy sê hy sien nou uit daarna om op sy beste te wees wanneer die Blitsbokke aan die Wêreldbeker-toernooi deelneem. 