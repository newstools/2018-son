“DIS die grootste kopseer wat ek al ooit in my hele lewe gehad het.” Só sê Dawood Brandt, ’n gefrustreerde pensionaris van Eikendal in Kraaifontein. Dít kom nadat sy water­rekening skielik ten hemele gestyg het nadat die Stad Kaapstad die omstrede blou watermeter – ’n waterbesparingstoestel – by sy huis ingesit het. Brandt (70) sê hy was verlede jaar erg verbaas toe die stadswerkers hom inlig dat hulle die watermeter by sy huis moet installeer. Volgens Brandt het dit nie vir hom sin gemaak nie omdat sy waterrekening nog nooit agterstallig was nie. Hy sê: “Hulle (die werkers) het aan my gesê hulle móét volgens die regulasies die nuwe meter insit. “Ek het gesê ek gebruik die ou meter al 33 jaar en het nog nooit ’n probleem daarmee gehad nie. “Maar hulle het daarop aangedring om dit in te sit, want dis deel van die poging om weens die droogte water te bespaar.” Brandt sê drie dae later is hy weer deur die beamptes ingelig dat hy agterstallig is op sy waterrekening – en dat die bedrag sowat R4 000 beloop. Pensioengeld Hy sê hy het onwillig betalingsreëlings gemaak om elke maand R400 af te betaal. Hy kon nie bekostig om die R4 000 op een slag af te betaal nie omdat hy net ’n bietjie pensioengeld het om van te leef. “Ek het die geld mooi elke maand afbetaal. En nou laas Maandag, op 28 Mei, toe kry ek ’n brief wat sê ek is R9 000 agterstallig op my waterrekening. “Nou weet ek nie waar ek die geld gaan kry nie. “Ek weet nie hoe my skuld só opgestyg het ten spyte daarvan dat ek elke maand betaal het nie,” het Brandt moedeloos gesê. Die Stad het gister teen druktyd nog nie op Son se navraag gereageer nie. 