DIE koor van die Despatch Primêre Skool is ná hul eerste deelname aan die Sing in Harmonie-kompetisie deur na die eindronde. Sing in Harmonie is een van die grootste skoolkoorkompe­tisies in Suid-Afrika en inskrywings is landwyd vir alle laer- en hoërskoolkore oop. Die episode waarin hulle in die uitdunronde optree, is Woensdagaand opgeneem en word later vanjaar uitgesaai. Venita van Wyk, die koorjuffrou, het gesê die beoordelaars wys in elke episode net een wenner vir juniors en seniors aan. “Dan het die beoordelaars vier kanse in die seisoen om ’n koor te red. Dit beteken in plaas van een wenner kies hulle twee. “En Woensdagaand toe besluit hulle Despatch kry ook twee wenners. “So, ons en die Laerskool Susannah Fourie is senior-wenners en die Despatch Voorbereidingskool die junior-wenners.” Van Wyk is baie trots op die skoolkoor. “Dis die eerste keer dat ons aan die Sing in Harmonie-kompetisie deelneem. Dis ook ons eerste kompetisie in twee jaar. “Ons is trots op die kinders, wat in so ’n kort tyd so hard gewerk het en ons gemeenskap het die positiewe inspuiting nodig. “Die koor was nog altyd ons skool se trots. So, die personeel en almal is baie opgewonde.” Musiekvideo Van Wyk voeg by die koor het eers vier maande gelede vir die kompetisie begin oefen. Sy sê die skole van die Suid-Kaapstreke wat deurgedring het, sing op 2 en 3 Desember in die Baai. Die wenner kry ’n CD-opname ter waarde van R20 000, ’n musiekvideo wat op kykNET uitgesaai gaan word en R10 000 kontant. “Maar ons voel reeds soos wenners, want ons kinders het blootstelling aan die televisie- lewe gekry. Oppas! Hier kom Despatch!” voeg sy by. Die uitdunrondes se episodes word van September af Sondae 16:00 op kykNET uitgesaai. Die nasionale uitdunne is dan in Januarie 2019, waar kore na Gauteng vervoer word om dan in ’n extravaganza saam met Suid-Afrika se bekende kunstenaars op te tree.