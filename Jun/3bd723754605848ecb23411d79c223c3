MZWANDILE Stick glo hy het wat dit verg om een van die beste afrigters ter wêreld­ te wees. Die 33-jarige boorling van Port Elizabeth is in 2016 aangestel as ’n lid van Allister Coetzee se afrigtingspan, maar was nie laas jaar by die Springbokke betrokke nie. Die nuwe Bok-breier, Rassie Erasmus, het hom egter weer by die Bokke betrek. Stick het gister laat blyk dat hy baie gelukkig is oor die geleentheid wat hy gebied word. Stick sê: “Ek is tans op ’n baie goeie plek as breier. Dis ’n eer om my land te dien. Ek het dit voorheen as ’n sewesspeler gedoen. “Die huidige afrigtingspan glo in my. Ek het nog nooit in my eie vermoëns getwyfel nie. “Ek weet ek het wat dit verg om tot op die hoogste vlak af te rig en die beste in die wêreld te wees.” Stick sê sy hooffokus is die aspekte van die spel wat te doen het met samespel en ondersteuning. Getalle Hy sê: “My job is om seker te maak dat genoeg ondersteuners om die speler met die bal is. “Dit gaan alles oor getalle. Soms fokus spanmaats te veel op die baldraer en vergeet hulle hoe om hom te volg. “Ek fokus op hoe klein dinge gedoen moet word wanneer ons nie balbesit het nie.” Stick glo ’n speler kan nie net op sy grootte staatmaak nie: “Spelers moet slim speel, daarom werk ek met hulle as individue. “Ek moet ook die spelers se vaardighede onder balle wat luglangs kom, opskerp. “Teen Engeland het ons dit tot dusver reggekry om dié aspek van die spel te oorheers.”