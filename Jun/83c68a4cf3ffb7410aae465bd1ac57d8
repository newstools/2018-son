TEMBA Bavuma moet die geleentheid aangryp wat met AB de Villiers se uittrede uit internasionale krieket ontstaan het. Dit is die mening van Dave Nosworthy, die man wat die Titans afgerig het toe De Villiers sy stempel by dié span in sy eerste eersterangse seisoene begin afdruk het. “Ek voel die tyd is ryp vir Bavuma om in die orde na nr. 4 in die Proteas se span (toetse en ODI’s) op te skuif. “Natuurlik is De Villiers ’n groot verlies en hy sal nie maklik vervang kan word nie, maar dis ’n kans vir Bavuma om te wys wat hy kan doen. “Hy verdien dit om eerste die kans gegun te word om sy voete in hierdie posisie te vind,” verduidelik Noswor­thy, wat al in Suid-Afrika, Nieu-Seeland en Engeland afgerig het. In toetse word Bavuma gewoonlik as nr. 6 in die orde gekies en hy het nog net twee ODI’s gespeel. Nosworthy sê: “Theunis de Bruyn en David Miller is ander spelers wat vir nr. 4 oorweeg kan word. “Miller moet dalk eerder laer in die orde speel.” Die Proteas se afrigter, Ottis Gibson, erken hy is on­seker wie in De Villiers se belang­rike posisie moet kolf. Volgens Gibson is daar nou ’n opening in die span wat gevul moet word en die kolwers sal moet hand opsteek daarvoor. Aiden Markram is as aanvangskolwer in toetse gevestig, maar kan vir die ODI’s as nr. 4 gebruik word. Volgens hom sal dit belangrik wees dat die ou wat in daardie posisie kolf, sy eie spel sal speel en De Villiers nie sal probeer nadoen nie.