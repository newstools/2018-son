GEORGE. – Al is die mayor van George, Melvin Naik, vir 60 dae as DA-lid geskors, is hy op kantoor. Die DA het ook intussen met sy eie interne ondersoek begin, maar dit raak nie Naik se pos nie. Naik het vroeër op eie versoek met verlof gegaan nadat die Valke in April op die kantore van die stadsraad en die munisipaliteit toegeslaan het. Die klopjag hou onder meer met beweerde tenderbedrog verband. Naik het Dinsdag op ’n raadsvergadering die jaarlikse begroting ter tafel gelê en hy het ontspanne voorgekom. Abel Kiwit, ANC-lid, het hom ook as burgemeester terug verwelkom. Bonginkosi Madikizela, Wes-Kaapse DA-leier, en Anton Bredell, DA-voorsitter in die Wes-Kaap, het George Maandag besoek en die DA-koukus in die stadsraad toegespreek. Onskuldig Bredell het Woensdag aan Son gesê as die Valke by ’n plek instap, is dit ernstig. “Uit die DA se oogpunt wil ons al die feite op die tafel kry voordat ’n finale besluit geneem word. Ons handhaaf steeds die standpunt dat iemand onskuldig is totdat hy skuldig bevind word. Sy regte word nie benadeel nie.” Naik mag nie op die oomblik DA-koukusvergaderings bywoon nie. Volgens Bredell is hy bewus dat Naik terug op kantoor is en hy het benadruk dat net die stadsraad die burgemeester uit die pos kan skors. Ingeligte DA-lede het gister aan Son gesê die moontlikheid bestaan dat die DA-leierskap in George gaan vra dat die “recall clause” toegepas word om Naik as burgemeester te verwyder. Daar behoort in die nabye toekoms duidelikheid oor die saak verkry te word. Kiwit het by navraag gesê hy het Naik in sy amp as burgemeester terug verwelkom, want daar was die afgelope tyd nie politieke leierskap nie. “Sy tydelike skorsing uit die DA beteken niks nie. Dit verlam net die werksaamhede van die raad.” Son het verneem die ANC gaan op vandag se stadsraadsvergadering mosies van wantroue teen Charlotte Clarke, die onderburgemeester, sowel as Gerrit Pretorius, die speaker, voorstel.