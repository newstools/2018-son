DIE EPWP-werkers wat die Sekondêre Skool David Livingstone in Schauderville oorbou, wil nie meer net R15 per uur verdien nie. Gister het sowat 40 werkers hul tools gedown en geweier om verder te werk indien iemand hulle nie tegemoetkom nie. Die werkers bestaan uit plaaslike inwoners, mans en vroue van Schauderville in die Baaise Northerns. Hulle is tans besig met die tweede fase van die projek van sowat R80 miljoen. Konstruksiewerkers, elektrisiëns en loodgieters is gatvol om underpaid te wees en sukkel om die pot aan die kook te hou. Warrick Mitchell (27) sê hulle het twee weke gelede met die kontrakteur gepraat, en dié het glo ingestem om vir hulle R180 per dag te gee. “Dit sal R30 meer wees as wat van hulle tans kry. “Ons het ’n memorandum aan die gemeenskapskakelingbeampte (CLO), Wayne Jordaan, oorhandig wat ons eise stel. Hulle het gesê hulle sal so gou moontlik na ons terugkom.” Woensdag het die werkers egter die slegte nuus gekry dat hulle maar steeds moet happy wees met R150 ’n dag en dat die R180 nie meer betaal kan word nie. Hulle meen dis onregverdig teenoor hulle en die mense in beheer van die betaling kan nie nou teruggaan op hul woord nie. Jordaan sê fase 2 van die projek het in Junie verlede jaar begin en sal tot volgende jaar duur. “Laas week was hulle so opgewonde oor die R180. Die ongelukkigheid kom ook in met die tien werkers wat hulle vir skills development wil stuur. “Dit gaan slegs ’n maand duur en hulle wil dié werkers dan net R50 ’n dag gee – dis onaanvaarbaar,” sê Jordaan. Die werkers sê hulle soek ten minste R20 ’n uur, of R200 en meer per dag vir hul harde werk. Masiano Barnes (30) sê hy kan nie reg na sy kinders omsien met sy min pay nie. “As jy rent betaal, is jy klaar plat. Ek het vyf kinders en ’n verloofde om voor te sorg en dan moet ek nog school fees betaal ook. “Ál wat ek kan koop, is kos vir die huis en krag.” Carmen Noble (35) sê ook sy sukkel om haar finansies te laat uitwerk elke maand. “Ek het twee kinders om voor te sorg en een van die pa’s ondersteun nie die kind nie. “My pa is sieklik met hartprobleme en sy medikasie is baie duur. My een dogter het spesiale behoeftes. As sy iets oorkom, moet ek self sorg dat sy by die hospitaal uitkom.” Petra Prince (58), ook ’n werker, sê haar man is werkloos en sy is die enigste broodwinner in hul huis. “Ek sorg ook vir my dogter en ook vir my seun wat in die gevangenis is. “Ek is lief vir my werk en wil nie by die huis sit nie, maar R150 ’n dag is regtig te min,” sê Prince. Banele Lugongolo van die Oos-Kaapse departement van openbare werke sê hy word nie toegelaat om met die media te praat nie.