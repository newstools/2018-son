SUURBRAAK. – ’n Antie hier is raadop oor sy nie ’n identiteit het nie. Maggie Jantjies (60) sê sy sit nou al met vyf ID-boekies, maar wanneer sy sake wil doen, werk nie een van hulle nie. “Ek moet elke keer dieselfde stappe doen om ’n identiteit te kry, maar elke keer word ek nie by instansies se stelsels aanvaar nie,” het sy gekla. Volgens haar moet sy elke keer ID-foto’s laat neem en dan ook R150 betaal om ’n nuwe ID te kry. Jantjies sê wanneer die nuwe ID in haar posbus beland en sy besigheid wil gaan doen, bestaan sy glad nie volgens die land se boeke nie. Sy sê sy het toe uitgevind dat daar iewers in die land ’n vrou is wat presies dieselfde naam, van en ID-nommer as sy het. Die vrou leef nog. “Ek weet nou nie meer wat om te doen nie,” het Jantjies gekla. Nou die dag toe sy haar belastingopgawes wou gaan ingee, wou SARS se system haar ook nie aanvaar nie. Volgens Jantjies sê binnelandse sake net elke keer dat sy moet terugkom om weer vir ’n nuwe ID aansoek te doen. “Dit gaan mos nou elke keer gebeur dat daai ID nie wettig gaan wees nie,” het Jantjies ontsteld gesê. ’n Amptenaar by binnelandse sake het aan Son gesê dat Jantjies ’n tweede naam op haar aansoekvorm moet invul. Sy behoort dan ’n nuwe iden­titeit te kan kry.