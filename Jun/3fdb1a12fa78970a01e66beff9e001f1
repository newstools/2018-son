DIE polisie waarsku voertuig-eienaars om op hul hoede te wees vir inbrekers. Dis nadat ’n man Saterdag in KwaNobuhle in die Baai van ’n gehuurde kar beroof is. Sers. Majola Nkohli, ’n polisie­woordvoerder, sê ’n man van Gwampistraat het omstreeks 21:30 wakker geskrik van ’n lawaai. Dit was toe die agterdeur oopgeforseer is. Net daarna het twee gewapende mans by die huis ingestorm. Nkohli sê een van hulle het die man en sy girlfriend met ’n vuurwapen gedreig terwy sy medepligtige die huis deurgesoek het. Drie selfone, ’n TV-stel en laptop is gesteel, waarna die inbrekers in die slagoffer se gehuurde VW Polo gevlug het. Kontak Die voertuig is enkele minute­ later verlate aangetref in Philemon Konastraat. Nkohli sê die polisie raai diegene wat in besit van voertuie is, aan om diefwering en veiligheids­hekke by hul huise te laat installeer. Hy meen dit behoort die eienaars die geleentheid te bied om die polisie te kontak gedurende ’n inbraak. Nkohli maan voertuig­eienaars ook om seker te maak dat voertuie se sleutels en ander sleutels nie in sig gelaat moet word wanneer hulle snags kooi toe gaan nie. Enigiemand met inligting oor dié inbraak kan die ondersoek­beampte, sers. Andile Gusha, gerus bel by 082 441 8139.