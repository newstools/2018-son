GEORGE. – ’n Dief het nog gedog hy hou hom dik met sy mes as wapen, toe word hy sommer hard gemoer. Die voorval het Maandagaand in Truterstraat in Rosemoor gebeur. Gerald Stemper (28) vat nie twak van gewapende kabouters nie. Hy het gou opgetree toe hy sien ’n ou wil hom en ’n vriendin aanval. Stemper vertel: “Die ou het nader gekom, mes getrek en my vriendin se Samsung-selfoon gevat. “Ons het net oorgestap na my neef se plek en die ou het van nêrens gekom en ons kom dreig. “Terwyl die verdagte die selfoon in sy jas se sak druk, het ek op hom gespring, die mes gegryp en hom grond toe gedwing. Toe hy wou try loskom, het ek hom hard met die vuis geslaan in sy gesig. Gesoebat “Die mes het eenkant toe geval. Hy het losgekom en wou vlug.” Gelukkig het inwoners gesien wat gebeur en kom help om die verdagte te jaag en te vang.Die selfoon is teruggekry en die verdagte het hard gesoebat om vergifnis, maar hulle het die cops laat kom. Gideon Bless, ’n inwoner, sê inwoners span nou saam om hul omgewing skoon te maak van druggies en skelms. Lt.kol. Avril Kriga, ’n polisiewoordvoerder, het die voorval bevestig. ’n Verdagte (25) is in aanhouding. ’n Saak van diefstal word bekyk.