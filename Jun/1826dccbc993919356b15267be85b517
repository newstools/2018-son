HENRI van Breda is Donderdag drie lewenslange vonnisse opgelê vir die moorde op sy pa, Martin, ma Theresa en sy broer Rudi. Hy is 'n verdere 15 jaar opgelê vir poging tot moord op sy suster Marli. Regter Siraj Desai het Van Breda ook 'n verdere 12 maande opgelê vir dwarsboming van die gereg. Van Breda se regsverteenwoordiger, adv. Pieter Botha, het aan Desai gesê hy het instruksies om aansoek te doen vir lof tot appèl. Die aansoek sal op 27 Junie aangehoor word. Regter Siraj Desai het vir Henri (23) sowat twee weke gelede skuldig bevind aan die moorde op sy ouers en broer Rudi. Die moorde is op 27 Januarie 2015 in die gesin se huis op die De Zalze-landgoed buite Stellenbosch gepleeg. Desai het in sy uitspraak gesê die moorde  is met voorbedagte rade gepleeg want Henri moes opstaan om die byl te gaan haal. Hy het eers sy broer aangerand en daarna sy pa en toe sy ma. Marli is laaste met die byl gekap, maar sy het die aanval oorleef. Die minimum vonnis vir moord met voorbedagte rade is lewenslank. Henri se regspan kon geen buitengewone omstandighede aan die hof voorhou oor hoekom hy nie life moet kry nie.  