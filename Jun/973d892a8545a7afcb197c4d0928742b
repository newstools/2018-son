TOEWYDING, dissipline en vasberadenheid was die naweek die fokus van ’n marsjeer-en-drilkamp vir 36 seuns van die Bethvale Primêre Skool in Bloemendal. Richard Draai, voorsitter van die skoolbeheerliggaam, sê die kamp – aan die begin van Nasionale Kinder­beskermingsweek – was die inisiatief van AO Marius McCarthy van die Bethelsdorp-polisiestasie. Hy is as lid van die polisie se projek vir veiliger skole na die skool gesekondeer. “Die ander hoogtepunt vir die seuns – behalwe vir die naweekkamp – was toe hulle Maandag voor die hele skool op die byeenkoms hul marsjeer- en drilpassies ten toon gestel het. Dit was ’n baie trotse oomblik vir almal wat by die projek betrokke was.” Volgens Draai is die drilpeloton verlede jaar gestig. Leerders met dissiplinêre probleme is geïdentifiseer om daarby aan te sluit. Die groep bestaan ook uit anders seuns wat nie noodwendig dieselfde probleme het nie. “Dit is gedoen om ’n regverdige balans te hê en te voorkom dat hierdie groep as negatief beskou word.” Draai voeg by dat ná vele vergaderings is besluit om die kamp in Mei te hou en om 36 seuns van gr. 5 tot gr. 7 te kies om dit by te woon. “Die groep leerders is geïdentifiseer en die ouers het ingestem om goedkeuring vir die seuns te gee. “Die naweek was baie suksesvol. Verskeie gassprekers is vir die naweek gereël, insluitend die polisie, ’n maatskaplike werker, motivering­spreker en pastoor, wat Sondag ook die gewyde diens waargeneem het. “Dit moet ook beklemtoon word dat die naweek nie ’n sukses sou gewees het indien die onderwysers nie die projek ondersteun het nie. “Die skoolhoof, Cedric van Vuuren, en die onderhoof, Freddie Hufkie, moet gekomplimenteer word vir die leiding van die projek,” het Draai bygevoeg. Kapt. Sandra Janse van Rensburg, ’n polisiewoordvoerder, sê die polisie is baie trots daarop om by die projek betrokke te wees. “Die ouers, onderwysers en polisie het hul naweek opgeoffer en hulle het dit gedoen uit liefde en omdat hulle ’n impak op die leerlinge wil maak. “Ons beskou die naweek in ’n baie positiewe lig. Die kinders het dit vreeslik geniet en ons sien daarna uit om dit vinnig weer te doen.” Sy voeg by dat almal wat betrokke was, baie passievol was oor die kamp en die drilpeloton wat gestig is. “Al maak ons ’n verskil in net een kind se lewe, het ons iets bereik.”