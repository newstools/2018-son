’N MECHANIC en ’n tjommie is Dinsdagaand in Ravens­mead doodgeskiet. Christopher Matthews (36) en Yolanda Fredericks (27) is eers erg aangerand en daarna in die kop geskiet. Die lyke van Matthews en Fredericks is die volgende oggend naby Orpheus Close in White City gekry. Volgens Matthews se familie was sy gesig erg opgeswel en vol houe. Hy is ook in die kop geskiet. Sy lyk het op ’n veld gelê en Fredericks se bebloede lyk het voor die hek van ’n huis gelê. Matthews se ma, Kathy (54), sê: “Hy was my enigste seun en het by sy tante gebly. “Ek het hom nog verlede Maandag gesien en het nie verwag hy sou sy dood op so ’n manier kry nie. “Ek het altyd verwag hy sou in ’n motorongeluk doodgaan, want hy was baie lief vir karre. “Dit is ’n groot skok wat ek nog nie verwerk het nie.” Eveline Witbooi (52), sy tante, sê: “Ons het van niks geweet nie, want hy was nog die Dinsdagaand by die huis. “Sy girlfriend het hom nog die Woensdag by die huis kom soek. “Ek het gesê hy het nie die vorige aand huis toe gekom nie. “Sy het toe gesê sy worry dat hy dood kan wees. Ek het na die Elsies­rivier-polisiestasie gegaan en hulle het my na Ravensmead verwys. “Daar het hulle bevestig dat ’n man en vrou in die kop geskiet is en dat ons hom by die lykhuis moet gaan uitken.” Volgens sy girlfriend, Sheryline Cupido (34), weet hulle nog nie wat die motief vir die moorde was nie. “Ons was drie jaar bymekaar en het ’n seuntjie, Sherlizio Cupido, wat twee jaar oud is. “Hy het tik gebruik, maar was nie ’n gangster nie.” Natasha Abdul (36), Fredericks se niggie, het haar as ’n stil mens beskryf. Abdul sê: “Sy het altyd gekom en gegaan. So, ons was nie ge-worry toe sy nie Dinsdagaand huis toe gekom het nie. “Sy het altyd kom kyk hoe dit met haar dogtertjie, Lunay (6), gaan en het dan weer geloop. “Sy was Sondagaand laas by die huis en van haar vriendinne het haar nog Dinsdagmiddag gesien. “Ons weet ook nie wat gebeur het nie.” Die omstandighede rondom die skietery is nog onbekend en niemand is tot dusver gearresteer nie. Die polisie het ’n dubbele moordsaak geopen. Hy was glo ’n gevreesde gangster en die Terrible Josters het hom na verneem word afgehaal. Niemand is tot dusver gearresteer nie.