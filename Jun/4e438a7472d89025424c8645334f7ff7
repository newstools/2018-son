DIE Stad Kaapstad sê hy charge mense R4 000 vir die installering van die omstrede blou water­meter, oftewel die waterbesparingstoestel, om hulle te straf vir watervermorsing. Xanthea Limberg, mayco-lid vir informele nedersettings, water- en rommeldienste en energie, bevestig verder die Stad het nou ’n opsie van voorafbetaling. Dit volg nadat ’n volle raadsvergadering op 31 Mei veranderinge aan die waterverordening goedgekeur het. Son het op 8 Junie berig Kapenaars moet hulle regmaak vir prepaid water, want die council beplan om die blou watermeters by 90% van die Stad se huise te installeer en dié waterbestuurstelsel het ’n prepaid-funksie. Limberg sê: “ ’n Prepaid-meter is nou ’n opsie bykomend tot die waterbestuurstelsel as ’n council watermeter.” Son het ook berig ’n pensioentrekker van Kraaifontein, Dawood Brandt (70), sit nou met ’n water­rekening van sowat R9 000. Dit volg nadat die Stad ’n waterbesparingstoestel by sy huis geïnstalleer en ’n hele R4­ 000 op sy rekening gecharge het. ’n Woordvoerder van die Water Crisis Coalition, Shaheed Mahomed, sê hy vermoed dié bedrag is opgeblaas, want die waterbestuurstelsel kos nie só baie nie. “Hoe kom die Stad by die bedrag van R4 000 terwyl daar ander watermeters is wat sowat R1 000 kos?” wil hy weet. Luidens die Stad se tenderdokumente wat Son onder oë gehad het, is die tender vir die vervanging van ou watermeters met die nuwes ten bedrae van R60 miljoen in Desember 2017 aan vier firmas toegeken. Dis LJA Construction (vir die Stad se area 1), Solar Distributors Africa (area 2), Zephron Plumbing Contractors (area 3) en Bowerz Projects (area 4). Limberg sê die R4 000 is nie om die installeringskoste te dek nie. Sy voeg by inwoners wat nie die waterbeperkings verbreek het nie, sal nie R4 000 gecharge word as hul watermeters vervang word nie. Sy sê: “Jy word gecharge omdat jy die waterbeperkings oortree het. Dis basies ’n penalty.” Volgens Limberg word vooraf­betaalde watermeters al vir ’n paar jaar in die tariefbeleid toegelaat. “Hierdie update van die by-law is daarop gemik om die by-law in lyn te bring met die Stad se beleid,” verduidelik sy.