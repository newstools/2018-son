DAAR behoort nou nie meer getwyfel te word oor watter hakers die Springbok-afrigter, Rassie Erasmus, na die Wêreldbeker-toernooi (WB) moet neem nie. Bongi Mbonambi het in die laaste twee toetse teen Engeland gewys waarom hy meer gereeld die Springbokke se nr. 2-trui moet dra. Dis die einste Bongi wat ’n jaar gelede nog net as ’n kwotaspeler beskou is. Viool Saterdag was net die tweede toets waarin die Westelike Provinsie- en Stormer-haker in die Springbokke se beginspan was. Verlede jaar moes hy tweede viool speel vir die Leeus se Malcolm Marx, wat voor die toetsreeks teen Engeland beseer is. Marx het nou ten volle van die besering herstel en is beskikbaar om sy plek in die beginspan terug te eis. Dit gaan egter ’n moeilike besluit vir Erasmus wees om nou te veel aan sy wenspan te torring. Voor die toetsreeks was die beskik­baarheid van hakers ’n groot kopseer vir hom. Daar is selfs gepraat daaroor dat die Blou Bulle se Adriaan Strauss uit aftrede ontbied moet word en om ’n noodsein aan Bismarck du Plessis in Frank­ryk te stuur. Mbonambi en sy adjudant Akker van der Merwe het egter teen Engeland gewys hulle en Marx is manne op wie Erasmus kan staatmaak. Mbonambi se ingooiwerk in die toetse in Johannesburg en Bloemfontein was skitterend. Hy het ook vernuf getoon as ’n speler wat balbesit by die afbreekpunte kan omkeer. Oor die moontlikheid van grootskaalse verandering vir die derde toets het Erasmus ná die toets Saterdag aan Rapport gesê: “Ons wil besluite neem wat ons groep vir die WB sal uitbou. “Ons wil nie later moet raai oor ons groep vir die WB nie. Terwyl ons diepte, kennis en ervaring bou, wil ons steeds wen.” Erasmus en sy bestuurspan sal egter nie tevrede wees met hoe traag sy spelers die tweede agtereenvolgende toets teen Engeland begin het nie. In Johannesburg was die Bokke ná 18 minute met 3-24 agter en in Bloemfontein het Engeland weer vroeg die botoon gevoer met ’n voorsprong van 12-0. Die Springbokke het egter moedig teruggeveg om teen rustyd met 13-12 voor te loop. Die Springbokke het daarna volle beheer geneem met tieragtige verdediging en kragtige skrumwerk, waarvoor die Rose nie ’n teenvoeter kon vind nie. Erasmus sê Jacques Nienaber, die verdedigings­afrigter, sal egter baie bly wees daaroor dat die Bokke Engeland ’n volle 65 minute verhinder het om punte aan te teken. Swak Erasmus het egter nog nie ’n oplossing vir die Springbokke se treurige begin tot wedstryde nie. Nie eens die kaptein, Siya Kolisi, kon sê hoekom hulle so swak begin nie. Kolisi het gesê: “Die afrigter sê vir ons ál wat hy wil sien, is intensiteit. “Solank ons intensiteit toon, kan ons wedstryde beheer. Karakter is vir ons die belangrikste.”