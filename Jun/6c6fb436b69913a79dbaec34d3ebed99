BYNA ’n maand nadat ’n gevangene in Polls­moor in Kaapstad vermoor is, kon sy familie uiteindelik sy oorskot uitken en kan hulle hom nou begrawe. Wayne Schmidt (39) van Ocean View is op 3 Mei in dié tronk doodgesteek, maar sy familie is nie ingelig nie. Daphne Jonas, sy ma, sê ’n vrou van Ocean View het die slegte nuus aan hulle kom oordra. Jonas sê: “Ek het gedink dit kan nie waar wees nie. Wie sal hom dan nou wil dood hê?” Sy het haar seun ’n maand gelede laas lewend gesien en kon hom eers gister in die Sout­rivier-lykshuis uitken. Maar sy familie sê hulle is steeds nie heeltemal seker wat met hom gebeur het nie. Schmidt was uit op parool toe hy gearresteer is vir die besit van dagga. Help Hy het nie hof toe gegaan nie en is weer gearresteer en Pollsmoor toe gevat. Hy was omtrent twee weke in die tronk toe hy doodgesteek is, sê sy ma. “Ons het gehoor hy wou ’n ander gevangene help wat aangerand is toe hy gesteek is,” verduidelik Jonas. “Korrektiewe dienste dink niks van ’n mens nie, want hulle het nooit die ordentlikheid gehad om ons van Wayne­ se dood te sê nie. “En toe sukkel ons nog om sy liggaam te kry, want ons het nie ’n geboortesertifikaat of ’n ID vir hom nie. “Ons het heeltyd gewag op ’n verslag oor sy vinger­afdrukke sodat ons sy lyk kan gaan uitken,” sê sy. Die nuus het uiteindelik gister by Jonas uitgekom dat die verslag gereed is en sy haar kind se lyk kan uitken. “Dit was ’n gesukkel, maar nou kan ons my kind finaal te ruste lê,” sê sy. Die departement van korrektiewe dienste het ná ’n paar dae nog nie op Son se navrae hieroor gereageer nie.