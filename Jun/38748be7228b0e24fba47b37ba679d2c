DIS amptelik. OP Rugby is nie meer onder administrasie nie. Die president van die OP-rugbyunie, André Rademan, sê hy is verheug oor SA Rugby se besluit dat die OP nie meer onder administrasie is nie. “Dis ’n groot mylpaal vir ons,” het hy gesê. OP Rugby is in April 2016 onder administrasie geplaas oor die groot finansiële uitdagings wat hy in die gesig gestaar het. Sedertdien het Rademan president geword en hard gewerk om die situasie om te draai. SA Rugby se aankondiging beteken dat OP Rugby weer sy regmatige plek in die nasionale stelsel terug het en ook weer stemreg het. “Dis wonderlike nuus. Die OP is nou terug waar hy hoort,” het Rademan gesê. Die aankondiging wys ook dat OP Rugby onder Rademan op die regte pad is. Hopelik sal die juk van klousule 28 wat van die OP afgehaal is, die pad oopmaak vir groot borge om na vore te tree. Die president van SA Rugby, Mark Alexander, sê die winde van verandering waai in OP Rugby. “Die nuwe strukture en nuwe bestuur baan nou die weg vir ’n blink toekoms vorentoe. “Daar is die laaste paar maande hard gewerk om die finansiële verknorsing die nekslag toe te dien en OP Rugby verdien ’n klop,” sê hy.