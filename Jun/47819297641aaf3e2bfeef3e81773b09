SKIELIK was daar ’n noodaankondiging en sirenes wat afgaan in die Karl Bremer-hospitaal toe die bylmoordenaar Henri van Breda na die teater geneem is. Van Breda is gisteroggend in die noodgevalle-eenheid van dié hospitaal opgeneem nadat hy probeer het om sy eie lewe te neem. Dis egter nog nie duidelik op watter wyse hy selfmoord wou pleeg nie. By Son se aankoms by die hospitaal het die sekuriteitswag by die ingang gesê Van Breda is vroegoggend deur ’n swart polisievoertuig ingebring. Dit was duidelik dat die sekuriteit opgeskerp is en mense nie sonder ’n hospitaalkaart die hospitaal kon binnegaan nie. Die sekuriteitswag in die noodgevalle-eenheid het ook aan Son bevestig van Breda is deur twee bewaarders by die hospitaal ingelei. Toe ’n foto van Van Breda aan die sekuriteitswag gewys is, het hy bevestig dat dit wel die bylmoordenaar is wat ingebring is. Of Van Breda met gesnyde polse ingebring is, kon die sekuriteitswag nie bevestig nie. Hy het verduidelik: “Hy het ’n baadjie aangehad en ek kon nie sien of hy verbande aan sy polse gehad het nie.” Die sekuriteitswag het egter heeltyd gaan seker maak of Van Breda steeds in die saal is. Toe gaan die sirenes af en daar word oor die interkom aangekondig daar is ’n noodgeval. Toe die sirenes afgaan, moes Son se verslagspan en alle ander pasiënte skielik die noodgevalle-eenheid verlaat. Toe alles stil word en normaliteit terugkeer, is die wag weer in om te gaan kyk of Van Breda daar is. Sy reaksie was: “Hy is weg! Hy is nie meer daar nie.” Verpleegster Van Breda is vermoedelik in die tyd stilletjies na die teater geneem. Toe Son se joernalis aan ’n ander sekuriteitswag Van Breda se besonderhede gee om seker te maak dat hy wel weg is, het hy met ’n verpleegster teruggekom. Die verpleegster se woorde was: “Wil julle hom sien? “Hy is teater toe en daarna sal hy in ’n saal opgeneem word. “As julle hom wil sien, moet julle eers toestemming by die hoof van die tronk ontvang. “Hy moet dan ’n brief aan julle gee wat julle saam moet bring wanneer julle hom kom besoek.” Van Breda is verlede week deur regter Siraj Desai skuldig bevind aan die moord op sy ma, Theresa; pa, Martin; en broer, Rudi. Hy is ook skuldig bevind aan poging tot moord vir die aanval op sy suster, Marli. Die regter het beslis Van Breda moet in die hospitaalafdeling van die Pollsmoor-gevangenis aangehou word totdat hy op 5 Junie vir vonnisoplegging in die hof sal verskyn. Teen gistermiddag druktyd het korrektiewe dienste nog nie op Son se navraag gereageer nie.