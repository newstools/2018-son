DIE veroordeelde bedrieër Bongo Nombiba se aansoek om verlof tot appèl teen sy skuldigbevinding en vonnis is gister in die Baaise handelshof van die hand gewys. Die voormalige ANC-raadslid is in Maart skuldig bevind op klagte van geldwassery en bedrog en is in April tot vyf jaar tronkstraf gevonnis. Adv. Vuyisile Calaza, No­mbiba se nuwe regsverteenwoordiger, het in sy betoog gesê die hof het met Nombiba se skuldigbevinding die getuienis van medepligtiges oorweeg. “Die aansoeker het saam met die lede van die nie­regeringsorganisasie gewerk om derduisende rande te verdoesel. “Dit beteken hulle kan nie net as gewone getuies behandel word nie. “Dit beteken hul getuienis is ontoelaatbaar en dat die verhoor onregverdig was teenoor die aansoeker,” het Calaza in die hof aangevoer. Hy het bygevoeg dit is in die belang van geregtigheid dat verlof tot appèl toegestaan word en dat borgtog aan Nombiba toegestaan word hangende so ’n aansoek. Adv. Wilhelm de Villiers, die staatsaanklaer, het aangevoer gegewe die getuienis sal ’n ander hof nie tot ’n ander besluit kom nie. De Villiers het bygevoeg die getuies was goed en dat dit nie nodig was om hulle te waarsku ingevolge art. 204 van die Strafproseswet nie. Landdros Johannes Claassen het die aansoek van die hand gewys. Hy het gesê daar was nooit ’n aanduiding dat die twee getuies medepligtiges was nie. Hy het met De Villiers saamgestem dat geen ander hof tot ’n ander besluit sal kom nie. Nombiba het R20 000 van sy wyk se diskresionêre fonds vir persoonlike doeleindes gebruik.