’N MAN wat vier maande voortvlugtig was en naarstig deur die polisie gesoek is, is eindelik vasgestrek. Fabian “Die Ag” Briessies (36), ’n selferkende 28-bendelid, is laas Donderdag deur die Valke se dwelmeenheid (Saneb) in hegtenis geneem. Briessies, wat veral in die Gouda-omgewing berug is en deur baie mense gevrees word, is deur die polisie in Tulbagh gesoek vir die moord op Dennis Booysen (63). Briessies het Booysen na bewering in Januarie in die voordeur van sy huis in Gouda doodgeskiet. ’n Grootskaalse soektog, wat talle polisiebeamptes, speurders, die polisie se lugvleuel, Operation Combat, en die honde-eenheid ingesluit het, is kort ná Briessies se verdwyning van stapel gestuur. Briessies, oorspronklik van Uitsig, het twee maande ná sy verdwyning eksklusief met Son gepraat toe hy vanuit sy skuilplek gebel en vertel het dis nie hy wat Booysen geskiet het nie, maar ’n vriend van hom wat ook ’n 28-lid is. “Ek wil my oorgee, maar ek weet die boere (polisie) gaan my vrekskiet, want hulle wou dit lankal doen,” het Briessies toe vertel. Briessies het ook voorheen by Son gekla die cops target hom gedurig. Hy het in daardie stadium hof geloop vir tien sake teen hom. Blameer ’n Bron na aan die polisie het Son meegedeel die polisie het Briessies wel soms onnodig ge-target. “As enigiets in Gouda gebeur het, het die polisie eerste vir hom (Briessies) blameer,” vertel die bron. Kapt. Philani Nkwalase, woordvoerder van die Valke in die Wes-Kaap, sê: “Lede van die Valke se dwelmeenheid het op 24 Mei inligting ontvang oor ’n verdagte wat in Tulbagh gesoek word op ’n klag van moord, asook ander klagte. “Die verdagte was na bewering betrokke by ’n skietery waarin hy in sy regterarm gewond en na ’n daghospitaal geneem is. “Hy het hom soos ’n Rasta vermom. “Omdat die verdagte ’n bendelid is en tans onder polisiebewaking is, wil ons nie die plek bekend maak nie omdat dit die beampte en die verdagte se lewe in gevaar kan stel. “Die verdagte sal binnekort in die hof verskyn.”