PRINCE ALBERT. – Die toekoms lyk nie te blink vir ’n groep inwoners van ’n informele nedersetting hier nie. Die mense van Blikkiehokkie sê hulle bly al jare op grond wat die munisipaliteit destyds aan hulle toegeken het. Maar volgens hulle het die munisipaliteit onlangs nuwe sinkhokke opgeslaan en nou moet hulle skielik aan sekere vereistes voldoen voordat hulle daar blyplek kan kry. Jode Jooste en sy gesin bly in ’n sinkhok agter in mense se jaart. Maar onlangs het die eienaar gesê hulle moet ’n ander heenkome soek. “Ek, my vrou en kinders het geen blyplek nie, toe trek ons maar in een van die sinkhokke in,” het Jooste vertel. Hy erken hulle het dit sonder die toestemming van die munisipaliteit gedoen. Nog ses gesinne het reeds voor Jooste-hulle sonder toestemming by die sink­huise ingetrek. Die munisipaliteit se wetstoepassingsdepartement het dié mense verlede week kom aansê om uit te trek. Henry Jacobs sê van die sinkhuise staan al maande leeg en word gevandaliseer. “Hoekom kan die mense nie intrek nie? Dan sal sulke goeters soos vandalisme mos nie plaasvind nie,” sê Jacobs. Die 60-jarige antie Sandra Wanza, is reeds jare op ’n waglys. “Ek het ook maar by een van die sinkhuise ingetrek. Dit raak mos nou winter en dit is koud. Moet ek dan nou buite in die koue sit en vergaan?” het Wanza gevra. Die onwettige inwoners sê hulle sal in die huise aanbly, “nevermind wat gebeur”, want hulle gaan nie dat hul kinders van die koue verkluim nie. Hansie Marais, van die plaaslike ANC se parlementêre kantoor, beweer daar is onlangs Hop-huise gebou wat onreëlmatig aan begunstigdes toegeken en oorhandig is. Volgens Marais is daar veral baie jong mense wat reeds in dié huise ingetrek het. Marais bevestig ook die arme haweloses het onlangs sonder toestemming in die sinkhokke in die Blikkiehokkie-woonbuurt ingetrek. Marais sê dié mense sal die steun van die ANC kry om binnekort eienaars van die sinkhuise te word. Volgens Anneleen Vorster, bestuurder: korporatief en gemeenskapsdienste van die Prince Albert-munisipaliteit, is die raad in die proses om ’n uitsettings- bevel teen die onwettige inwoners te kry. Vorster sê aansoekers moet inderdaad aan sekere kriteria voldoen voordat hulle goedkeuring sal kry. Hulle moet byvoorbeeld Suid-Afrikaanse burgers wees en reeds minstens twee jaar in die Prince Albert- gebied woon. “Aansoekers sal gekies word in orde van ouderdom, van oudste tot jongste, en hulle mag nie die geregistreerde eienaar van ’n ander eiendom wees nie. “Die raad is by magte om onder spesiale omstandighede, soos in nood, van dié beleid af te wyk,” sê sy.