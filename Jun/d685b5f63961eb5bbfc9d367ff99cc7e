MOHAMED “Mo” Salah, ster-doelskieter van Egipte, staan vandag breed in die gasheer, Rusland, se pad vir ’n spoedige kwalifisering vir die uitspeelrondes van vanjaar se Wêreldbeker-sokkertoernooi. Salah het die Egiptenare se eerste wedstryd teen Uruguay weens ’n besering misgeloop. Uruguay het Egipte Vrydag met 1-0 geklop. Rusland het op die openingsdag van die toernooi ’n perfekte begin gemaak deur Saoedi-Arabië met 5-0 te timmer. Die Russe het met dié sege hul landgenote se vrese oor mislukking vir eers besweer, maar nou hou Egipte ’n groot bedreiging in. En noudat Salah fiks verklaar en beskikbaar is, het Egipte ’n ekstra been vir vandag se kragmeting. AFP berig egter dat Liverpool se rekordbreker-doelskieter deur sy Egiptiese spanmaats gehelp moes word om ’n sweetpaktop aan te trek. Salah het sy skouer in verlede maand se Champions League-eindstryd teen Real Madrid beseer. Ten spyte hiervan hou Ihab Lahita, Egipte se spanbestuurder, steeds vol dat Salah 100% gereed is om vandag te speel. “Salah het die volle sessie saam met sy spanmaats geoefen en hy is gereed om teen Rusland te speel.” Volgens Lahita is ’n sege vandag van kardinale belang. “Ons lot is in ons hande en die wedstryd teen Rusland is ’n moeilike een,” het Lahita gesê. “Om te wen is ons enigste opsie.”