DIE polisie ondersoek ’n moordsaak nadat ’n man Sondagaand koelbloedig doodgeskiet is. Kol. Priscilla Naidu, ’n woordvoerder van die polisie, het gesê Raymond Kasterver (37), die oorledene, het Sondag omstreeks 22:30 saam met twee vriende voor ’n huis in Buysstraat in Bloemendal gekuier. Volgens haar het ’n onbekende persoon Kasterver genader en op hom losgebrand. Kasterver het veelvuldige skietwonde opgedoen en is op die toneel oorlede. Die skieter het ná die voorval op die vlug geslaan. Volgens Naidu is die motief vir die skietvoorval in dié stadium onbekend. Naidu het gesê die voorval is nie bendeverwant nie.