#DANKIEBOET is hier en nou kan jy jou gunsteling-herinneringe avn die Boet Erasmus-stadion in Humewood in die Baai deel. Dit is die einde van dié multi-sportfasiliteit, ook bekend as Telkompark, se era en kontrakteurs is tans besig om die stadion te sloop. Talle rugbytoetse, sokkertoernooie, konserte en feeste is al hier aangebied. Die stadion was die hoofkwartiere van alle groot plaaslike en internasionale sportgeleenthede in die Oos-Kaap. Die stadion se ondergang het begin toe die Stad die Nelson Mandelabaai-stadion voor die 2010 FIFA Wêreld- beker gebou het. Beroep “Die sloping sal na verwagting drie maande neem en dis net een stap in die proses van katalitiese en transformerende ontwikkelinge,” sê Luvuyo Bangazi, woordvoerder van die Mandelabaai-ontwikkelingsagentskap (MBDA). Die MBDA doen ’n beroep op alle burgers om hul spesiale herinneringe van Boet te skryf. Alle burgers word gevra om hul stories, foto’s of enige deelbare media via Twitter, Facebook of Instagram te deel. “Die hash tag #Dankieboet moet gebruik word. “Die agentskap sal ’n e-boek publiseer met al die unieke herinneringe wat ontvang is sodra die sloping afgehandel is,” sê Bangazi voorts. Diegene wat ’n e-pos wil stuur, kan hul stories aan create@mbda.co.za stuur. Alternatiewelik kan ’n comment op Mandela Bay Development Agency se Facebook-blad gelos word.