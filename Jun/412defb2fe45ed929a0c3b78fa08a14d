PRES. Cyril Ramaphosa het ’n beroep op privaat sowel as openbare maatskappye gedoen om jong mense sonder ervaring werk te gee. Ramaphosa was Saterdag die spreker by die Jeugdag­vieringe in die Orlando-stadion in Soweto. Hy sê die vereiste van ervaring is ’n groot struikelblok vir werklose jeugdiges. Ramaphosa sê: “Die challenge vir werklose jeugdiges is nie net skills nie. Daar is baie wat ’n universiteitsgraad voltooi het. Dis ’n groot poel van skills en kennis wat verlore gaan. “Werkgewers moet verstaan húlle moet die verantwoordelikheid neem om die jeug die ervaring te gee wat hulle nodig het. “Dit is nodig sodat besig­hede kan floreer en ons land suksesvol kan wees. “Werkgewers moet besef die enigste manier vir werkers om ervaring op te doen, is om vir hulle werk te gee.” Hy voeg by die samelewing het baie in die opvoeding van jeugdiges belê. Die ekonomie vind egter geen baat by daardie belegging nie. “Die regering is in die proses om beleggings van R1,3 miljard oor vyf jaar na die land se ekonomie aan te trek. “Die sektore wat werk­geleenthede vir ons jeug skep, sal baat vind daarby. “As ons egter suksesvol wil wees met werkskepping vir jong mense, moet ons ekonomie vinniger groei – en daarvoor benodig ons meer beleggings,” sê hy.