WAT veronderstel was om ’n onskuldige kuiertjie by haar boyfriend in Paki­stan te wees, het vir ’n tiener van Uitenhage in byna ses maande se hel ontaard. Shinaaz Jacobs (19) van Gerald Smith, Uitenhage, het in Januarie opgewonde haar suitcase gepak en afgesit Punjab, Pakistan, toe om vir Warqas Khan, haar boyfriend (nou haar eks), te gaan kuier. Sy’t selfs haar onderwysstudie opgegee om daarheen te gaan. James en Desireé Hill, haar ouers, het van die begin af vermoed hul dogter word daar teen haar wil gehou. Son het vroeër vanjaar berig Shinaaz het gesê sy is gelukkig daar en wil nie terugkom huis toe nie. Maar volgens Jacobs was dit ver van die waarheid. Sy is glo gedwing om dinge te sê en te doen. Sy vertel emosioneel: “Ek was amper ses maande daar. Dit het meer gevoel soos 600 jaar. Ek was soos ’n servant vir hulle. “Ek moes party oggende drie-uur opstaan om hul bene te masseer of om skoon te maak. Ek wou so graag huis toe kom.” Vroeg in Junie het Jacobs met behulp van Khan se oom by die lughawe in Pakistan uitgekom. Daar is sy ’n vlug geweier omdat haar visum verval het. ’n Gawe immigrasiebeampte het hom oor haar ontferm en vir haar kos gegee terwyl sy op die lughawe gewag het. “Ek het net geweier om terug te gaan en het sommer op ’n bank by die lughawe geslaap.” Haar tweede probeerslag was darem suksesvol en voordat sy haar oë uitgevee het, was sy op die vliegtuig. Maar daai meer as vyf maande sal haar altyd bybly. Vier dae nadat sy in Januarie daar aangekom het, het die eerste fight by Warqas se familiehuis uitgebreek. Hulle sou glo baklei oor onbenullighede en haar slegte name noem. Later het dié mishandeling met woorde fisiek geword. “Ek het eenkeer probeer escape, maar toe kry hulle my langs die pad en laai my op.” Jacobs vertel sy is ook in ál die kamers in die huis verbied, behalwe hare. Hulle het haar foon gewipe en enige bande wat sy met haar ouers het, probeer verbreek. Jacobs sê sy het heeltyd gebid. Sy het soms video’s aan haar ouers gestuur waarin sy koel en kalm verduidelik sy is fine en gelukkig. Die video’s is volgens Jacobs gestage en sy moes die dinge sê terwyl hulle haar afgeneem het. Jacobs se ouers was geskok toe hulle ’n foto kry van hul kind wat haar eie arm só erg gesny het dat die bloed loop. Jacobs sê hulle het make-up op haar arm gesit voordat hulle ’n video geskiet het. Haar ouers het opgemerk haar oë lyk rooi gehuil en hulle het dadelik onraad vermoed. Met dié mismoedigheid het sy toe besluit om saam te speel en te maak asof sy nie weer haar ouers wil sien nie. Haar ouers is egter nou verheug. Hulle sê met behulp van die profetes Ellen Faku Brown van die Baai is hul gebede verhoor. Desireé sê Brown het in April aan hulle gesê sy sal binne twee maande weer huis toe kom, en dit het net so gebeur. “Dis ’n wonderwerk. Ek is baie dankbaar en wil net dankie sê aan al die mense wat saam met ons gebid het. “Dankie vir Ellen Faku Brown en die Here wat Shinaaz veilig gehou het,” sê James emosioneel. “Ek is baie verlig en bly om by die huis te wees. Ek hoef nie meer drie-uur op te staan om te begin vee en klere stryk nie. Ek sal dit nooit vergeet nie,” sê Jacobs met trane in haar oë. “You can’t win a battle without fighting it, so fight it!”