LEIGH Brophy is ’n klassieke voorbeeld van ’n individu wat haar nie laat onderkry deur haar omstandighede nie. Dié 16-jarige belowende doelwagter van Sherwood Park in Manenberg draf vir die Universiteit van Kaapstad se vrouespan uit. Sy kon maklik ’n slagoffer gewees het of ingesluk word deur die euwels wat jonges daagliks in die gesig staar. Inteendeel, Leigh gebruik haar omstandighede as inspirasie. Met dié dat sy haarself altyd herinner daar is beslis alternatiewes vir jong meisies in die buurt. Met die ondersteuning van haar ouers, Hugh en Debi, sowel as haar twee ouer broers, Devon en Matthew, het Leigh aan haar droom geskaaf. Devon en Matthew het haar op ’n jong ouderdom aan sokker bekend gestel. Jare later gaan die gr. 11-leerder aan die Hoërskool Groote Schuur die nasionale o. 17-vrouespan in die Brics- en die Wêreldbekertoernooi verteenwoordig. “Dis ’n regte blessing en ek is dankbaar vir die geleentheid,” het Leigh aan Son gesê. “My verwagtinge is soos enige speler om speeltyd te kry en my stempel af te druk. “Ek is bereid om te leer sodat ek die beste kan wees.” Leigh se ma, Debi, sê alles het net so vinnig gebeur wat Leigh se passie betref. “Die Here is baie goed,” het Debi gesê. “Dit sou ook nie gebeur het sonder die onselfsugtige werk van haar mentor, Mark Kapman, nie.”