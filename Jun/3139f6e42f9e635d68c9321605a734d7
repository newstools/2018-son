GURSHWIN “Varkie” Petersen van Kleinskool is ’n vry man. Dit nadat regter Jannie Eksteen hom gister in die Baaise hooggeregshof vrygespreek het op al die aanklagte – insluitend moord – teen hom. Petersen (26) het tereggestaan op onder meer die moord op Waven Baartman op 25 Junie 2017 in Mike’s Tavern in die informele nedersetting Govan­ Mbeki. Hy is ook aangekla van poging tot moord op Hyron September, Cheslyn Jordaan, Faria Nyoni en Sinayo Zatu, asook die onwet­tige besit van ’n vuurwapen en ammunisie. Hy het skuld op ál die aanklagte teen hom ontken. Sy lawyer, Hennie Bence, het Woensdag kragtens art. 174 van die Strafproseswet aansoek om ontslag gedoen nadat die staat sy saak afgehandel het. Eksteen het in sy uitspraak gesê ná versigtige oorweging is dit sy mening dat die getuienis teen Petersen al die kenmerke van ’n komplot het, soos Petersen in sy pleitverduideliking gesê het. Hy het bygevoeg die staat se saak het om die identiteit van die skieter gesentreer. Weggekruip Hy het die twee staatsgetuies wat die betrokke aand saam met Baartman was en wat Petersen as die skieter uitgewys het, as “besonder onindrukwekkend” bestempel. Hul weergawes verskil ook van dié van die tavern-eienaar, Luthando Qaqawe, het Eksteen gesê. Qaqawe dra niks by tot die identifisering van die skieter nie omdat hy weggekruip het toe die skote afgaan, lui Eksteen se uitspraak. Eksteen het gesê volgens die eerste staatsgetuie sou die ander staatsgetuie nie die skieter by die ingang kon sien nie. Huurmoordenaars Die skieter sou ook nie hom (die ander staatsgetuie) kon sien nie omdat hy agter ’n versperring gesit het. Die regter het bygevoeg dat hulle mekaar in hul weergawes van die voorval en hul verklarings weerspreek het. Die twee staatsgetuies was sowat 10 jaar lid van ’n bende en is selferkende huurmoordenaars wat in opdrag van hul leier sou moor. Hul getuienis was dat Petersen uit hul bende weggebreek en ’n splintergroep van die bende gestig het en bendes nie die wegbreek van lede goedkeur nie. Daarom is op hom geskiet, lui die uitspraak. Hulle het erken bendes maak dan as gevolg daarvan soms vals klagte teen wegbreek­lede, maar dat dit nie die geval in Petersen se saak was nie, het Eksteen bevind. Dit was uit die drie skote in Baartman se agterkop duidelik dat die skieter se woede op hom gerig was, aangesien die twee staatsgetuies, wat bendelede is, nie gewond is nie, het hy bygevoeg. Volgens Eksteen kon die staatsgetuies nie die motief vir die aanval verstaan nie omdat Baartman nie ’n bendelid was nie. Eksteen het gesê die eerste staatsgetuie wou die staat se saak versterk deur te getuig dat Petersen, wat in die B-afdeling van die St. Albans-gevangenis was, hom in die A-afdeling gevra het om die saak terug te trek en om te sê die skieter het ’n klapmus gedra. Gevangenes in die B-afdeling het nie toegang tot die A-afdeling nie. Volgens Eksteen was die getuie se getuienis nie oortuigend nie en kan dit as ’n nagedagte bestempel word. Hy het bygevoeg geen vuurwapen wat met die skietery verbind word, is gevind nie. Hoewel albei staatsgetuies die betrokke aand vuurwapens by hulle gehad het, het die polisie dit nie ingeneem en getoets nie. “Die hof is van mening dat die gehalte van die staat se getuienis teen die beskuldigde van ’n swak gehalte was. Daar is geen moontlikheid van ’n skuldigbevinding nie tensy die beskuldigde getuig en homself inkrimineer.” Petersen is toe op al die aanklagte vrygespreek. Hy en sy girlfriend, wat anoniem wil bly, was vol smiles nadat hy vrygespreek is. “Ek gaan vir jou buite wag,” het sy vir hom gesê terwyl hy glimlaggend die hof uit begelei is. “Ek is baie bly. Hy is my kind se pa. Die kind het hom 11 maande laas gesien.”