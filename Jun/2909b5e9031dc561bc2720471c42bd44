DIE oorblywende Southern Kings het gister aan die werk gespring om voor te berei vir die nuwe Pro14-seisoen. Die King-spelers wat hulle by die Nelson Mandelabaai-stadion aangemeld het, het baie om te doen voordat dié kompetisie begin. Die franchise kort steeds ’n borgskap en heelwat spelers, en daar is ook nog die kwessie van ’n naamsverandering. Hoewel van die spelers en lede van die afrigterskorps teruggekeer het, is dit na omstandighede en ’n atmos­feer van onsekerheid. Dis veral omdat die Kings nog spelers kort voordat hulle­ regtig aan die gang sal kom. Die Kings se afrigter, Deon Davids, het aan Son bevestig dat hy gister weer in die Baai sou wees. Die Kings adverteer ook nou selfs op radio­ vir ’n borg. Wat die naamsverandering betref, sê die Oostelike Provinsie-Rugbyunie (OPRU) daar sal dié week meer duidelik­heid daaroor wees. Die OP-president, André Rademan, wou nie uitwei oor enige verwikkelinge by die Kings nie omdat hy tans in Kaapstad is. Hy wou ook nie sê waarmee hy besig is nie, maar ’n mens hoop dit het iets te doen met die soektog na spelers en ’n borgskap. Dit het dalk ook te doen met die afhandeling van die Suid-Afrikaanse Rugbyunie (Saru) se voorgestelde draft-stelsel. Bespiegel Daarvolgens sal spelers beskikbaar gestel word vir die Kings, wat glo 17 spelers van laas seisoen behou het. Wie hulle is, is nie bekend nie. Sover is nog net Sarel Pretorius bevestig; oor JC Astle, Schalk Oelofse en selfs Ross Geldenhuys word net bespiegel.