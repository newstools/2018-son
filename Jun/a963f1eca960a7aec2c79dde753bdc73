LUIS Suárez, doel­skieter van Uruguay, het gister sy rekening in die Wêreldbeker-sokkertoernooi geopen met sy 52ste doel vir sy land. Wat belangriker is, is dat hy verseker sy span bespreek sy plek in die ronde van die laaste 16 spanne. Suárez-hulle pak die verrassingspakket Rusland in die laaste wedstryd in groep A om te bepaal wie die wenner daarvan sal wees. Gegewe wat die Russe tot dusver opgedis het, sal Uruguay beslis sy A-game móét lewer om die gasheer se perfekte rekord te bederf. Opgedis Albei spanne is tans op ses punte, maar Rusland spog met ’n guns­tiger doeleverskil nadat hy Egipte (3-1) en Saoedi-Arabië (5-0) behoorlik ore aangesit het. Saoedi-Arabië het gister teen Uruguay ’n veel beter vertoning opgedis, maar dit was nie genoeg om Uruguay te fnuik nie. Dis nou die einde van die pad vir die Saoedi’s en Egipte, wat mekaar in die laaste groep­wedstryd pak. ’n Blaps voor die halfuurmerk deur Saoedi-Arabië se doelwagter, Mohammed Al-Owais, het Suárez die kans gebied om die bal met sy linkervoet in te tap. Edison Cavani het laat in die wedstryd byna hul voorsprong verdubbel met ’n fratsdoel. Dis toe Lucas Torreira se skoot Cavani in die doelgebied tref, maar sy poging het net-net verby die regoppaal geseil.