TWEE organisasies het aan die Nelson Mandela Stigting geskryf en hom gevra hy moet sy uit­nodiging aan die voormalige Amerikaanse president Barack Obama om die jaarlikse gedenklesing te lewer, terugtrek. Dié lesing is op 17 Julie en nooi prominente mense om die debat oor belangrike maatskaplike kwessies voort te sit. Vorige sprekers sluit in die voormalige Amerikaanse president Bill Clinton, die emeritus aartsbiskop dr. Desmond Tutu en Microsoft se Bill Gates. Die reeks lesings is ’n belang­rike gebeurtenis op die stigting se kalender en moedig mense aan om gesprekke te voer oor dikwels moeilike onderwerpe en uitdagings wat die samelewing in die gesig staar. Feroze Boda, ’n woordvoerder vir Cage Africa – ’n organisasie teen die onregmatighede in die oorlog teen terreur – glo Obama se beginsels verskil hemelsbreed van dié van Madiba. “Talle eerstepersoonsweer­gawes en verslae dui aan Obama en sy ondersteuners het ’n nuwe soort kolonialisme geskep in die naam van die oorlog teen terreur waar vrees, geweld en verwoesting versprei word,” meen Boda. Naazim Adam, woordvoerder van die aktivistegroep Palestine Solidarity Alliance, sê hulle is teleurgesteld in die besluit om oudpres. Obama te nooi om die hooflesing te behartig. “Hoekom moet die stigting Obama toelaat om met die nalatenskap van Nelson Mandela geassosieer te word?” wou Adam weet. Prof. Njabulo Ndebele, voorsitter van die Nelson Mandela Stigting, sê Madiba het respek vir pres. Obama gehad. – News24