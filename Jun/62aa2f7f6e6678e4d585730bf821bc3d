VERKEERD en gevaarlik. Só beskryf die ANC die Wes-Kaapse onderwysdepartement (WKOD) se plan om die verkoop van sterk drank by skoolevents toe te laat. Die ANC het die afgelope week gereageer op die WKOD se voorgestelde veranderinge aan die wets­ontwerp op skoolopleiding. Die Wes-Kaapse sekretaris van die ANC, Faiez Jacobs, het gesê: “Die ANC verwerp die voorgestelde wysigingswetsontwerp deur die provinsiale minister Debbie Schäfer. “Die verkoop van alkohol by skole is baie verkeerd en gevaarlik. “Die Wes-Kaap ly steeds weens welbekende redes onder ’n alkoholiese pandemie. “Dit is verbasend dat Schäfer meer alkoholverbruik aan­moedig in plaas van alkoholvrye skole, gemeenskappe en provinsie.” Jacobs het verder gesê volgens die Wes-Kaapse minister van gesondheid, dr. Noma­french Mbombo, kos die ge­volge van drankmisbruik haar departement sowat R17 miljard per jaar. “Ons as die ANC is reeds bewus van wat alkohol in die gemeenskappe veroorsaak,” het Jacobs bygevoeg. Die Wes-Kaapse DA-woordvoerder oor onder­wys, Basil Kivedo, het gesê hy verwerp die ANC se vals aantygings. Kivedo het verduidelik: “Een van die veranderinge aan die bill sal die verkoop en gebruik van alkohol by skoolgronde toelaat, maar net by events wat buite opvoedingsure plaasvind. “Sulke events sal onderwerp wees aan streng kriteria voordat toestemming gegee sal word.” Van hierdie voorwaardes is dat ’n skool slegs toestemming sal kry om sterk drank by ’n geleentheid te verkoop as daar by die departementshoof aansoek gedoen is. “Die wetsontwerp verplig nie of moedig nie skole aan om alkohol by events by skole te verkoop nie. Dit maak bloot voorsiening vir skole wat dit graag wil doen sodra die departementshoof toestemming gegee het,” het Kive­do bygevoeg.