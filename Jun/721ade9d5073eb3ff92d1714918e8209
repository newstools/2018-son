DAAR was groot vreugde in die Toekomsrus-gemeenskapsaal in Oudtshoorn. Altesame 290 gesinne van Rose Valley het die titelaktes van hul nuwe huise van die Wes-Kaapse minister van mens­like nedersettings ontvang. Die minister, Bonginkosi Madikizela, het die dag as besonders beskryf. Dit was die eerste keer dat titel-aktes binne twee jaar ná die voltooiing van ’n behuisingsprojek aan die begunstigdes oorhandig word. Madikizela het die hoop uitgespreek dat dit met die volgende fase binne ’n jaar gedoen sal word. Oudtshoorn se burgemeester, Colan Sylvester, het ’n beroep op die ontvangers gedoen om hul titel-aktes goed op te pas en nie hul huise vir ’n appel en ’n ei te verkoop nie. Volgens hom is die oorhandiging van titel-aktes nie net die versekering van eienaarskap nie, maar die herstel van waardigheid. Die 80-jarige Jan Safers was een van die oudste inwoners wat sy titel-akte ontvang het. “Ek is baie gelukkig dat ek uiteindelik, op my ouderdom, ’n eiendom kan besit. Ek is nou verseker dat ek ’n huis het. Nie net vir my kinders nie, maar ook vir my kleinkinders,” sê hy. Die projek was volgens die burgemeester die eerste van drie fases ten opsigte van die opgradering van die informele nedersetting Rose­ Valley. Die tweede fase is einde laas jaar voltooi. Die aanbring van die topstruktuur van fase 3 sal in Augustus begin word.