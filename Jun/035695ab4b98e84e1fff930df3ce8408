DONOVAN “Staal” Berry se pa, Thomas (78), is laas week aan ’n gebroke hart oorlede omdat hy gesukkel het om die dood van sy twee seuns te verwerk. Só het Marie Berry (73) gister oor haar man se skielike heengaan op 29 Mei in die Living­stone-hospitaal gesê. Hy het baie oor sy afgestorwe seuns, Staal en Sean “Nako” Berry, getreur en tot en met sy dood van hulle gepraat asof hulle nog leef. Staal (47), van Salt Lake in die Northerns, is op 3 Mei 2016 afgemaai. Sowat 33 koeëldoppies het op die toneel gelê. Sean is die volgende maand dood­geskiet. Marie sê: “Dit was skielik. Hy het van ’n pyn op sy bors gekla, maar die toetse deur die dokter het nie gewys iets was fout nie. “Hy het agteruitgegaan ná die kinders se dood en die hofsaak het dit net erger gemaak. “Hy is eintlik dood aan ’n broken heart,” sê sy oor haar eggenoot van amper 52 jaar. Sy voeg by hy het nooit oor sy hartseer gepraat nie. “Dit het gelyk asof hy na hulle soek. En as hy van hulle gepraat het, het dit gelyk hy praat van kinders wat nog leef. “Hy het ook hul grafte gereeld op sy eie besoek en wanneer hy terugkom en ek vra waar hy was, het hy gesê hy was by die graveyard.” Sy sê haar man het die naweek voor sy dood siek geraak. Wegloop “Hy het die Sondag hier binne in die voorhuis gelê en ek het TV gekyk.” Toe vra sy vir hom of hy ook vir haar wegloop soos hul ander seun, Derrick, wat ook skielik oorlede is. “Hy het my net gekyk.” Ant Marie, wat in Desember self ’n ligte hartaanval gehad het, vertel dat sy ook ’n pyn in haar bors gehad het. “Ek was dokter toe en hy het vir my gesê dis ’n pyn wat net ék kan wegneem, niemand anders nie. “Die pyn is nie ’n gewone pyn nie. Dis ’n pyn wat jy self daar gesit het deur die dood van jou kinders. Dis seker ook die pyn wat hy gehad het.” Juanita van Vuuren, een van die Berry-dogters, sê net nadat hulle Sondag vir haar pa gebid het, het hy gesê: “Daar kom my kind. Hy gaan my kom haal met die staalkar.” Thomas is die volgende dag hospitaal toe. Hy was tot die Dinsdag voor sy dood nog vol grappies en plesierig, vertel sy. Toe Anthea Frank, Berry se ander dogter, nog vir haar pa sê sy gaan vir hom ’n lekker stukkie vis koop, het hy geantwoord: “Nee, vir wat wil jy vis koop? Jy weet dan Nako het my freezer vol vis gepak,” onthou Van Vuuren. Sy sê hy het vanaf die Vrydag voor sy dood by die kliniek baie van Staal en Nako gepraat. “Ek dink hy het daai dag gevoel sy kinders is regtig nie meer by hom nie.” Frank sê haar pa was baie lief vir gesels. “Hy was altyd vol stories oor Haarlem, waar hy groot­geword het. Hy was lief vir visvang en het baie rondgeloop. “Hy was ook lief vir grappies maak en het gesê as die dood kom, gaan hy antwoord: ‘Next door.’ Hy het gesê hy gaan leef tot 100 jaar. “Almal het hom geken. Uit vrees vir sy lewe wou ons nie hê hy moes so baie rondloop nie, maar hy het nie omgegee nie.” Ondanks alles sê ant Marie dit gaan goed. “Die Here het gesê Hy gaan by my bly en my deurdra.” Sy sê verder: “Alle oë is op die Berrys, maar die Berrys gaan nog sterk aan.” Thomas se begrafnisdiens is Saterdag 11:00 vanuit die Church of the Nazarene in Salt Lake­.