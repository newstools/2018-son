DIE jeug van Kannaland gaan nie die vakansie ledig wees nie. Ladismith, insluitende Zoar­ en Vanwyksdorp, word geteiken met ’n effektiewe program, die Change My Community Project, wat reeds sukses behaal het en nou verder uitbrei. Die dryfveer agter die projek, in samewerking met die SAPD, Oasis, maatskaplike ontwikkeling en skole, is Abriel Afrikaner. Afrikaner verduidelik: “Ons wil ons gemeenskappe verander. “Ek het aftercare-projekte. Dis belangrik om eers met kleiner groepe te werk. Dan brei jy uit en betrek nog jeugwerkers.” Die program sluit in kinderbeskerming en weerbaarheid, asook aktiwiteite soos kunsoefeninge waarin die jeugdiges moet teken waar hulle hulself oor vyf jaar sien, en dramas met aktuele temas soos verkragting, tik en tienerswangerskap. Afrikaner sê: “Vandag sluit die skole, dan is die kinders op straat. Dis daar waar ons aftercare-klasse inskop. “Ons gaan speletjies speel waar leerders beloon word vir takies wat hulle vir volwassenes doen. Ons gaan hulle basiese rekenaarvaardighede leer en daar gaan sportdae wees. “Leerders sal ook geleer word wat om te doen as volwassenes hulle seksueel probeer misbruik. “Daarom is die insette van die polisie, maatskaplike dienste en Oasis-gemeenskapsprojekte belangrik.” Daar gaan ook gesinsdae wees om die waarde van die gesin te beklemtoon. “Kinders gaan speel-speel dissipline en respek vir opvoeders en volwassenes aanleer. Die Wes-Kaapse departement van gemeenskapsveiligheid het ook reeds aan boord gekom,” het Afrikaner genoem. Enige persoon of organisasie wat ’n donasie wil maak, kan Afrikaner kontak by 063 438 8639.