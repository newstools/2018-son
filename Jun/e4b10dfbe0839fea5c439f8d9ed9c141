SUKKEL jy om met jou geldjies regdeur die maand te kom? Hier is ’n paar wenke van goeiehuishouding.co.za wat sal sorg dat jy aan die einde van die maand meer geld oor het. Nie almal se bankbalans laat hulle saans wakker lê nie, maar dis tyd om te kyk: Hoeveel geld het jy oor? Tel die geld in jou beursie by en onthou om geld af te trek vir rekeninge wat jy dalk vergeet het om te betaal. Boetes vir laat betaling sal volgende maand ’n nóg groter invloed op jou sak hê. Vergeet van jou bankkaarte vir die res van die maand. Werk uit hoeveel geld jy vir elke week het, trek daardie bedrag en betaal kontant vir al jou uitgawes. Jy sal dalk ’n week of twee sonder daardie wegneemkoffie moet klaarkom, maar dit sal jou geldsake balanseer. Dis dalk tyd vir aksie. Soos die OLX-advertensie aan die hand doen: “Sell it!” Raak ontslae van goed wat onnodig plek opneem en verdien terselfdertyd geld deur dit te verkoop. Dis ’n goeie tyd om na jou begroting te kyk. Bestee tyd om uit te werk hoeveel geld jy regtig vir brandstof, kruideniersware en vermaak nodig het. Dink aan maniere om jou uitgawes daarvoor te besnoei. Dalk is dit tyd om ’n saamryklub werk toe en terug te begin, selfs vir twee of drie dae per week. Skryf in op die nuusbriewe en beloningskemas van supermarkte om seker te maak jy is met die regte inligting gewapen en ontvang die maksimum afslag en voordele. Dis onnodig om in duur restaurante te kuier en ’n babysitter te betaal. Beplan eerder ’n paar tuisonthaalopsies waar elke gas iets tot die ete bydra. Hoewel die voorafgaande riglyne nie altyd realisties is nie, moet dit jou laaste uitweg wees om geld te leen. Korttermyn-leningsmaatskappye hef astronomiese rente en sal maak dat jy vir die res van die jaar daardie agterstand moet inhaal. Om geld te leen om skuld af te betaal, is ’n resep vir rampspoed. Kontak eerder die instellings vir wie jy geld skuld en gaan ’n ooreenkoms met hulle aan.