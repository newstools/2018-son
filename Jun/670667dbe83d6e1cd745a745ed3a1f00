HULLE is gatvol daarvoor dat die mense van die Gaat en Katanga al die werk kry en hulle sit droëbek. Die inwoners van Barcelona­, Helenvale, in die Baaise noordelike gebiede het gister in Gailweg betoog oor hulle sê dis onregverdig dat hulle nie ook ’n slice van die pie kry nie. Groot takke, brandende tyres­ en klippe het die verkeer ontwrig en die polisie moes in ’n stadium die pad vir verkeer sluit. “Dis ’n hele bakleiery wat hier aangaan. Die mense daar onder in Katanga kry werk by projekte in die area en ons wat hier bo bly, kry niks. “Die projek in Voisinweg is blykbaar meer as R2 miljoen werd, maar ons kry niks daarvan nie. “Ons probeer met die raadslid, Pieter Hermaans, praat, maar hy bly unavailable­,” sê Roderick Ruiters van Barcelona. Ruiters sê die inwoners vra Hermaans­ al van Dinsdag af om uit te kom na hulle toe. Evandré Wil­liams, ook ’n Barcelona-inwoner, sê: “Ons is die youth en ons soek werk. My naam is al op al die lyste gesit, maar ek het nog nooit werk gekry nie. “Hoekom is ons met vote- tyd goed genoeg, maar as dit kom by dinge soos dié, dan gebeur niks? As ons werk kry, sal daar ook minder crime wees in die area. “Mense het al by ons huise omgekom om name te vat vir werk, maar hulle kies net sekere mense. “Dis nie reg nie.” Juliana van Sasie, ook ’n inwoner, sê daar was al verskeie projekte in Helenvale. Sy het egter nog nie een keer daarby baat gevind nie. “Katanga se mense werk lekker. As hier meer werk vir ons was, was daar minder inbrake en gun-skietery.” Emelda Valent kry ook nie werk nie. “Ek is werkloos en lewe maar van die R400 grant-geld van my kind af. “Ek kan nie daarvan lewe nie. Wat dink hulle van ons? “Hulle gee ons net vals hoop. Daar is te veel youth wat by die huis sit.” Valent sê sy het ook al haar naam ingegee vir werk. Kol. Priscilla Naidu, ’n polisiewoordvoerder, het bevestig die polisie was op die toneel. Sy sê geen sake is aanhangig gemaak nie. Hermaans het teen gistermiddag laat nog nie op Son se navraag reageer nie.