HY SUKKEL nog om in woorde om te sit wat sy Blitsbok-span Sondag vermag het. Maar as Neil Powell, Blitsbok-afrigter, sy span se Wêreldreekstriomf in twee woorde kon beskryf, is dit “asemrowende genade”. Suid-Afrika het Sondag in Parys, Frankryk, by die agterdeur ingeglip om sy wêreldkroon te behou. Fidji, die groot gunsteling vir die titel, het in die Parys-toernooi se kwarteindronde uitgeval. Al wat die Blitsbokke toe moes doen, was om die eindstryd – in gietende reën – teen Engeland te wen om hul status as die beste sewesrugbyspan te behou. Voor die afskop van die laaste toernooi in die reeks, erken Powell, was daar nie veel hoop op sukses nie. “Ek is nou nog sprakeloos,” sê hy. “Ons het hier opgedaag en gedink dit is nie moontlik om nog die reeks te wen nie. ’n Mens kan maar net dankbaar wees vir die genade en seëninge wat op ons pad gekom het.” Een van die seëninge was volgens Powell toe die reën in die Stade Jean-Bouin neergesak het. Dit het die Blitsbokke in staat gestel om ’n terugkeer tot hul tradisionele wedstrydplan te maak en die bleekbene met klipharde verdediging te fnuik. Powell en sy span moes terloops hul voorbereiding voor die laaste twee toernooie van die seisoen ook in eendeweer in Stellenbosch doen. Die Blitsbok-afrigter kan egter nie help om hartseer vir Fidji te voel nie en vir die manier waarop sy span die reekstitel voor die Suidsee-eilandmanne weggeraap het. Fidji verdien groot krediet vir sy veldtog. Hy het ’n fenomenale seisoen beleef. Om vyf toernooie te wen maar nie die reeks nie, is hartseer. Suid-Afrika se bestendigheid in die 2017-2018-seisoen was die groot rede vir sy sukses. Hy het net twee toernooie gewen, maar in al agt die ander seker gemaak hy kwalifiseer vir die halfeindronde. Drie tweede plekke (silwermedaljes), drie derde plekke (brons) en twee vierde plekke het verseker dat die Blitse aan die bopunt van die puntelys boer. Powell het egter ’n ander rede vir die sukses: “Persoonlik voel dit vir my soos ’n oomblik van asemrowende genade, want ons het glad nie goed gespeel nie. “Om op so ’n manier die toernooi te gaan wen en ook die reeks te vat, kan net aan genade toegeskryf word. “Dit is ’n oomblik wat ons vir ewig sal onthou, want ons het dié seisoen groot uitdagings gehad, gepaardgaande met beserings.”