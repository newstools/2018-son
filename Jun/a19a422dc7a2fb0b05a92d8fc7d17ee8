ONDER die misdaad wat die afgelope naweek in die Baai aangemeld is, was voorvalle van huisroof, sakeroof en brandstigting. AO Alwin Labans, ’n polisiewoordvoerder, sê ’n huis in Marikana in die noordelike gebiede van die Baai is gisteroggend omstreeks 03:40 afgebrand. “’n Vrou (53) het by die huis aangekom toe iemand haar gesê het haar huis het afgebrand. Die plek is aan die brand gesteek deur iemand wat hulle ken. “Geen arrestasies is nog gedoen nie en die polisie ondersoek ’n saak van brandstigting.” In ’n huisroofvoorval Saterdag omstreeks 20:00 het ’n 58-jarige vrou in haar huis in Valleyweg, Theescombe, gesit en TV kyk. Beveel “Ewe skielik het sy glas hoor breek en toe sy weer sien, was daar twee verdagtes voor haar. Een van hulle het ’n vuurwapen gehad. “Hulle het die vrou beveel om op die vloer te lê en haar vasgebind,” sê Labans. Die verdagtes het gevlug met ’n TV, Samsung-foon en juwele. Geen arrestasies is nog gedoen nie. In ’n voorval Saterdag omstreeks 09:30 was daar ’n sakeroof by ’n onderneming in Commercialweg in die Baai. “Drie onbekende mans het Schultz Outfitters binne­gegaan en die eienaar en werkers met cable ties vasgebind. Die verdagtes het klere, kontant en Puma-sakke gevat. Geen arrestasies is uitgevoer nie.” Saterdag net ná 07:00 is ’n man van Hollandpark in Schauderlaan dood aangetref. Hy was geklee in ’n blou overall en het ’n besering aan die regterkant van sy kop gehad. Die man se antie het hom as Joseph Louw (48) uitgeken. Labans sê ’n dossier vir ’n nadoodse ondersoek is geopen. Die post mortem sal bevestig wat die oorsaak van die man se dood is.