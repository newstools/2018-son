DIS winter en al wat ons wil doen, is om warm en knus te wees. Maar dis ook in hierdie tyd wanneer dinge baie gevaarlik kan wees en van die maniere om warm te bly, brande kan veroorsaak. Ons het by die webwerf goeiehuishouding.co.za gaan aanklop vir ’n paar wenke oor hoe om dié winter veilig te bly. Of dit ’n knetterende kaggel of net ’n paar kerse is, moet nooit oop vlamme sonder toesig laat nie. Maak seker dat geen vlambare materiale naby ’n oop vlam gelaat word nie en dat vure op ’n goed geventileerde plek gemaak word. Vloeistowwe, soos paraffien, word algemeen vir verhitting gebruik, maar kan jou longe beskadig en jou asemhaling in ’n swak geventileerde plek belemmer. Wees ook versigtig om nie hierdie soort vloeistowwe te mors nie, aangesien dit die risiko van ’n brand verhoog. Nes met paraffien kan gasverwarmers nuttig wees, veral wanneer beurtkrag in werking tree. Die inaseming van gaswalms binne ’n swak geventileerde ruimte kan egter ernstige, selfs dodelike, gesondheidsprobleme veroorsaak. ’n Gassilinder wat lek, kan ook ’n brand veroorsaak. Jou ou maar betroubare elektriese verwarmer kan dalk veiliger wees as iets met vlamme. Maar beskadigde of foutiewe bedrading kan ’n kortsluiting veroorsaak wat jou huis se uitklinkskakelaar (trip switch) sal aktiveer of, nog erger, vonke kan veroorsaak wat tot ’n brand kan lei. Uitklinkskakelaars is daar om jou huis se elektriese stroombaan teen oorlading en kortsluitings te beskerm deur die vloei van die stroom te onderbreek. As die uitklinkskakelaar ophou werk, kan die smeltdraad in jou verwarmer of ander elektriese toestelle blaas en ’n brandgevaar wees. ’n Geiser wat lek, is een ding, maar water van ’n lekkende geiser wat met onomhulde bedrading in kontak kom, kan rampspoedige gevolge hê. Installeer ’n druppan onder die geiser om seker te maak enige water word weg van gevaar-areas gelei. Alle koolvure stel uiters toksiese gasse vry en word geensins vir binnenshuise gebruik aanbeveel nie. Almal se gunsteling-bedverwarmer moet aangeskakel word net voordat jy bed toe gaan en afgeskakel word net nadat jy ingekruip het. Die versoeking om dit aan te los, kan dalk baie sterk wees, maar ondanks tegnologiese vooruitgang hou dit steeds ’n risiko van ernstige brandwonde of selfs elektriese skok in. Ons almal hou in die winter van iets warm om te drink, maar kokende potte en ketels moet altyd goed dopgehou word. Dit moet ver buite bereik van kinders gehou word om ernstige en selfs noodlottige brandwonde te voorkom. Soms vergeet ’n mens om die verwarmer of stoof af te skakel, veral gedurende beurtkrag. Wanneer die krag weer aankom, sal die stoofplaat of verwarmer steeds aan wees. Wanneer die krag af is en jy onseker is of ’n toestel aan of af is, skakel die hoofskakelaar af.