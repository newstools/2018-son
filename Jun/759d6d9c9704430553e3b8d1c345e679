DIT is nou ’n kwessie van seker maak die Junior Springbokke is sielkundig reg vir die wedstryd teen Engeland. Só het Chean Roux, breier van dié span, hom uitgelaat ná sy span se nederlaag teen die gasheer, Frankryk, in hul laaste groep C-uitspeelwedstryd van die Wêreldbekertoernooi. Nou wag die Engelse in Dinsdag se halfeindstryd op die Bokkies. Behalwe vir die taktiese benadering wat Roux gaan toepas, is Roux se grootste kopseer om sy troepe sielkundig vir die stryd voor te berei. Hase “Ons het al teen hulle gespeel en ons weet wat om te verwag,” het Roux gesê ná die skokvertoning waarin hulle met 46-29 geklop is. Hy het verantwoordelikheid vir die vertoning geneem. “Ons was veral in die eerste helfte soos hase wat in die kopligte van ’n motor gekyk het in ’n stryd waar die Franse baie fisiek was.” Die Suid-Afrikaners se rekord­ teen Engeland die afgelope dekade in die uitkloprondes van dié toernooi is swak. Dié spanne het sedert 2008 ses keer ontmoet met die Engelse wat elke keer aan die wenkant was. In 2014 het die Bokkies in die eindstryd teen die Baba-Rose verloor nadat hulle met Nieu-Seeland in die halfeindstryd afgereken het. Die Bokkies het die Engelse op hul toer deur Brittanje ter voorbereiding vir die jaarlikse skouspel geklop. Dis ’n skrale troos in die lig van hul rekord in die toernooi teen die Engelse. Suid-Afrika het op die groep C-punteleer tweede geëindig, terwyl die Franse bo-aan klaargemaak het.