DIEGO Maradonna huil in sy hart omdat hy erg omgekrap is oor Argentinië se treurmare in die Wêreld­beker-sokkertoernooI (WB) in Rusland, veral ná die nederlaag teen Kroasië. Dié legendariese voor­malige Argentynse sokkerspeler het selfs daarop aangedring om met die spelers te vergader voor die span se laaste reg-of-weg-wedstryd teen Nigerië in groep D. Maradonna sê: “Ek is baie kwaad en erg omgekrap omdat enige speler wat dié trui al gedra het, dit nie kan verduur dat Kroasië dit só vertrap het nie. “Ek meen, Kroasië is nie ’n Duitsland, Brasilië, Neder­land of Spanje nie. Ek sal beslis nie agteroor sit en my arms vou terwyl ’n span soos Kroasië drie doele­ teen ons inryg nie. “Ons sal ons eer móét verdedig.” Maradonna beweer die president van die land se sokkervereniging (AFA), Claudio Tapia, is verantwoordelik vir die gemors waarin Argentinië is. Hy sê: “Almal het dit net aanvaar toe (Jorge) Sam­paoli (Argentinië se breier) ingestap het met rekenaars, drones en sommer 14 assistente. “Ek dink Tapia dwing glad nie gesag af nie. As ek dit nie sê nie, is ek skynheilig. “Dis juis waarom ek graag met die breier en spelers wil vergader voor die laaste wedstryd teen Nigerië.” Verower Maradonna het in 91 wed­stryde tussen 1977 en 1994 altesame 34 doele vir sy land aangeteken. Hy was ’n lid van die Argentynse span wat die WB in 1986 verower het. Hy is ook as die speler van die WB (Golden Boot) aangewys. Dit was in dié einste WB dat hy die omstrede “Hand of God”-doel teen Engeland aangeteken het. Hy het Argentinië ook van 2008-2010 afgerig. – BBC