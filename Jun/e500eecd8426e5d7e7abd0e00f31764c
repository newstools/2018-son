HY KAN sommer sien hoe depressief die stygings in die petrolprys motoriste maak. Só sê die bestuurder van ’n vulstasie in Kuilsrivier, Bayazeed Karolia. Karolia sê wanneer daar ’n petrolprysverhoging is, stroom mense voor die verhoging na die vulstasie. “Maar vir ’n week of twee daarna is dit stil by ons en dan is dit nie goed vir besigheid nie. “Wanneer die petrolprys afkom, kan ek sien hoe gelukkig mense lyk. “Maar wanneer dit weer styg, is die depressie duidelik op hul gesigte.” Karolia wou weens bedryfsredes nie uitwei hoe hulle finansieel deur die prysstygings geraak word nie. “Maar wat ek wel kan sê, is dat dinge nie só kan aangaan nie. “Die regering sal iets moet doen. Wát hulle moet doen, weet ek nie, maar dis duidelik dat die verbruiker nie vir lank so getap sal kan word nie. “Ek wil nie ’n doemprofeet wees nie, maar ek dink dat ons vir die eerste keer ook ’n petrolprysverhoging in Desember kan verwag.” Die Baai se geïntegreerde padvervoerdiens (IPTS) sê hulle sal nie nou die impak van die verhoging voel nie. “Ons sal dit eers teen die maandeinde kan bepaal,” sê die IPTS-kantoor.