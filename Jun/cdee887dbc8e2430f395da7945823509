DIE Springbokke gaan straks Saterdag die eerste keer in hul geskiedenis ’n toets met ’n swart voorry begin. Suid-Afrika kom dan op Ellispark in Johannesburg teen Engeland te staan. Dis die eerste van drie toetse. Beast Mtawarira gaan Saterdag in sy 99ste toets vir die Bokke op loskopstut uitdraf. Die 32-jarige reus het sy toetsbuiging in 2008 in Perth teen die Wallabies gemaak. Rassie Erasmus, die Springbokafrigter, het vandeesweek laat blyk hy gaan nie vir Bismarck du Plessis vir Saterdag se eerste toets oorweeg nie. Du Plessis het eers Dinsdag in Suid-Afrika geland. Hy was Saterdag vir sy Franse klub, Montpellier, in die eindstryd van die Top14-kompetisie in aksie. Dit sal vir Bongi Mbonambi die weg baan om op haker te begin. Tot dusver het Mbonambi die Bokke in 14 toetse verteenwoordig. Dit sal net die tweede keer in sy loopbaan wees dat hy in die beginspan ingesluit gaan word. Trevor Nyakane gaan na verwagting saam met Mtwarira en Mbonambi op vaskopstut ingespan word. Nyakane het al 37 keer vir die Bokke uitgedraf. Die 29-jarige van Bosbokrand is ook meestal in sy loopbaan van die plaasvervangerbank vir die Bokke aangewend. Erasmus slaan hom baie hoog aan en hy gaan Saterdag opgesaal wees met die taak om die Bokskrum van meet af aan te anker. Die ander vaskopstutte in Erasmus se groep is Wilco Louw, Frans Malherbe en Thomas du Toit. Louw is laas week in die toets teen Wallis op vaskop ingespan, met Du Toit wat van die plaasvervangerbank aangewend is. Die laaste keer dat die Bokke in ’n toets drie swart spelers in sy voorry gehad het, was in 2008 op Twickenham teen Engeland. Mtwarira was daardie dag in die beginspan, met Chiliboy Rale­pelle en Brian Mujati wat van die bank af benut is. RG Snyman en Franco Mostert behoort as die nuwe slotkombinasie in die enjinkamer te sak. Siya Kolisi gaan ook geskiedenis maak deur die eerste swart speler te word wat ’n Springbokspan in ’n rugbytoets aanvoer. Hy gaan na verwagting saam met Jean-Luc du Preez en Duane Vermeulen ’n gedugte lostrio vorm. Faf de Klerk en Han­dré Pollard behoort die skakelpaar te wees, met Damian de Allende en Lukhanyo Am in die middelveld. Die vleuels S’bu Nkosi en Aphiwe Dyanti behoort boonop hul toetsbuiging saam met Willie­ le Roux in die agterste driehoek te maak.