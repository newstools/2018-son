PORTERVILLE. – Nege karate­kas van hier en Saron het onlangs geskitter. Hulle is lid van die Forbes­ Fiksheids-, Karate- en Selfverdedigingsakademie. Hulle het hul staal getoon op die Japan Karate Asso­cia­tion of South Africa (JKASA) se Suid-Afrikaanse kam­pioen­skaps­byeenkoms wat onlangs in Johannesburg aangebied is. Die groep het 14 medaljes, ’n skild en ’n trofee verower. Die medaljes was tien goud, drie silwer en een brons. Die cherry op die koek is dat hul sensei, Reagan Forbes­, aangewys is as die Suid-Afrikaanse kata-kampioen in die ope afdeling. Die twee jongste deel­nemers, Aiden Christians (6) en Cleo Forbes (9), het elk dubbel goud vir kata en kumite losgeslaan. Forbes, wat onlangs ook ’n akademie in Piketberg geopen het, word wyd geprys vir sy bekwaamheid en passie, veral onder jong mense. Forbes is ook ’n spesialis in menslike bewegingskunde. Hy is ’n kenner in die behandeling van chroniese en akute beserings en pyn en die verbetering van lewens­gehalte. Forbes vertel: “Ek het oor die jare my eie metodes van bioterapie ontwikkel. “Ek kry daarmee resultate wat ander spesialiste soms in verwondering laat. “My eerste toets van my metode was op ’n seun wat verlam was en vinnig agteruitgegaan het. “Hy het gely aan ’n siekte soortgelyk aan dié wat Joost van der Westhuizen gehad het. Hy het binne twee maande begin loop en is ná tien jaar steeds fris en gesond. “Ek skryf my sukses toe aan absolute geloof in God en toewyding tot die talente en gawes waarmee die Here my toevertrou het.” Forbes bedank ook almal wat ’n bydrae gelewer het tot die sukses wat hy en sy lede behaal het.