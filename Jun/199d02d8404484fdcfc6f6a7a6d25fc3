DIÉ ou stormpie wil maar net nie gaan lê nie, of hoe, ou Orange One? En nou het die Amerikaanse president, Donald Trump, se prokureur, Michael Cohen, net genoeg gehad van Michael Avenatti, wat die porn-ster Stormy Daniels, se prokureur is. As Avenatti nie op TV is nie, is hy op sosiale media, maar uit Cohen se gesigsveld kan hy blykbaar nie bly nie. Hy het Cohen glo onlangs op TV ook ’n kroek genoem – een wat binnekort aangekla gaan word. Dis toe dat Cohen verlede week ’n hof gevra het om Avenatti se bek met ’n beskermingsbevel toe te stop, berig TMZ. Die hof moet nog beslis oor die aansoek. Dit het alles begin toe Stormy – praat van ’n gepaste naam – vir Cohen in Maart daarvan beskuldig het dat hy haar probeer omkoop het om nie te verklap dat Trump haar gespyker het nie. Volgens Cohen het Avenatti sedertdien al 121 keer op TV verskyn en 439 keer getwiet oor dié kwessie. (Kan jy glo Avenatti trump vir Trump wat twiets betref?) Cohen sê as Avenatti so baie praat, gaan dit vrek moeilik wees om ’n onpartydige jurie aan te stel.