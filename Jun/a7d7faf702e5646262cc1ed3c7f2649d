ENGELAND se krieketspan is teleurgesteld dat hy nie 500 lopies aangeteken het nie, maar is bly oor sy nuwe wêreldrekord. In Dinsdag se derde wedstryd teen Australië op Trent Bridge in Nottingham het Engeland ’n eendaagse rekordtelling van 481/6 aangeteken. Dit oortref Engeland se 444/3 teen Pakistan in 2016 as die ODI-rekord. Engeland het met 242 lopies gewen en die reeks beklink, want hy loop met 3-0 voor met twee wedstryde oor. Dit is wat lopies betref Engeland se grootste ODI-sege en Australië se grootste ODI-nederlaag nóg. Alex Hales (147), Jonny Bairstow (139), Jason Roy (82) en Eoin Morgan (67) het almal die Aussies laat deurloop. “Met Morgan teen die einde van die beurt goed op dreef het ons na 500 lopies gemik,” het Bairstow gesê. Moker Volgens Hales kon hulle in daardie stadium egter nie die stadige, wyer aflewerings behoorlik moker nie. “Dit was egter ’n spesiale dag,” het hy gesê en soos Bairstow die gunstige kolftoestande geloof. Die vierde wedstryd in die reeks word vandag in Durham gespeel.