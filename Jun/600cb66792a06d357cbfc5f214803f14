DRIE regters het gister harde woorde gehad oor die DA se grondwet toe die Kaapse hooggeregshof Patricia de Lille se trekpas uit dié party as onwettig verklaar het. Die Kaapse burgemeester se DA-lidmaatskap is deur regters André le Grange, Babalwa Mantame en Mark Sher herstel. En só het De Lille weer die DA se gat geskop nadat die party haar lidmaatskap beëindig het op grond van ’n radio-onderhoud waarin sy gesê het sy beplan om uit die party te bedank sodra sy haar onskuld bewys het. Son het vroeër berig die DA se federale uitvoerende raad (FedEx) het haar teen einde verlede jaar van wangedrag aangekla. De Lille het in Februarie ’n mosie van wantroue teen haar op ’n volle raadsvergadering met een stem oorleef nadat sommige DA-raadslede saam met opposisiepartye teen dié mosie gestem het. Die voorsittende regter, Le Grange, het in sy uitspraak gesê die DA het versuim om sy eie grondwet te volg, wat bepaal dat die party De Lille die kans moes gegee het om versagtende faktore te stel voordat ’n bevinding gemaak is. Volgens hom moes die DA se federale regskommissie (FLC) haar ingevolge die FedEx se eie grondwet dié kans gegee het. Le Grange sê: “Onder die omstandighede het die party versuim om aan die DA se grondwetlike bepalings te voldoen. Dit kom neer op onreëlmatigheid waarop die besluit gegrond was om De Lille se lidmaatskap op te hef.” Le Grange voeg by die sogenaamde beëindigingsklousule in die DA se grondwet wat gebruik is om De Lille se lidmaatskap te beëindig, is “onwettig en ongeldig”. Die hof het die saak met koste ter syde gestel en beveel dat dié klousule hersien word. Belowe De Lille het ná die uitspraak gesê: “Dis ’n oorwinning. Nie net vir my nie, maar vir die mense van Kaapstad. “Nou kan ons voortgaan om dienste te lewer soos ons in 2016 belowe het. Die uitslag vandag het ’n verreikende impak op die DA. “Ons kan baie dankie sê dat ons ’n onafhanklike regbank in hierdie land het.” Natasha Mazzone, adjunk-voorsitter van die Fed­Ex, het binne minute ná die uitspraak gesê die DA gaan daarteen appelleer. Volgens haar moes De Lille al lankal die regte ding gedoen en uit die party bedank het. Mazzone sê verder die feit dat een van De Lille se lawyers, adv. Dali Mpofu, die EFF-voorsitter is, dui op hoeveel die verhouding tussen De Lille en die DA versuur het. “Ek dink dit gaan ’n lang pad verg om te bewys dat Patricia de Lille haarself eintlik nie meer as ’n lid van die DA ag nie,” meen Mazzone. Die ANC-hoofsweep in die Stad, Thandi Makasi, verwelkom die uitspraak en sê dit wys dat die DA nie die land se grondwet verstaan nie. Solly Malatsi, ’n DA-woordvoerder, sê die hofuitspraak sal geen impak op diens­lewering of die DA se syfers in volgende jaar se provinsiale en nasionale verkiesing hê nie. 