INWONERS van die Steen Villa-flêtse in Steenberg beweer die maatskappy Sohco, wat die ontwikkeling besit, hike die huurgeld geweldig om van hulle ontslae te raak. Sowat 30 gesinne is die afgelope week ’n tweede keer deur die Red Ants uit hul woonplek gesit omdat hul huurgeld agterstallig is. Hulle sê hulle lewe maar uit bokse sodat hulle gereed kan wees ingeval die Red Ants op hulle toesak. Volgens die inwoners word hul huurgeld elke jaar verhoog en hulle kan nie meer byhou nie. Hulle sê toe hulle destyds ingetrek het, was hulle onder die indruk Steen Villa is ’n laekostebehuisingsprojek, maar nou lyk dit asof dit nie meer die geval is nie. Deesdae moet jy R17 000 verdien om hier te kan woon, nie meer tussen R3 500 en R7 000 soos voorheen nie. Yvette Greeff, ’n huurder, het met haar 11 maande oue babaseun buite gesit nadat sy ook uit haar huis gesmyt is. Volgens Greeff was dit vir haar verbasend toe sy ’n uitsettingsbevel ontvang selfs nadat sy al haar agterstal­lige huurgeld op datum gekry het. Greeff sê: “My man het ’n lening gaan maak om die skuld te betaal. “Maar toe ek weer sien, toe ontvang ek ’n uitsettingsbevel. “Ek het daarna weer na hulle gegaan en probeer verduidelik ek het my werk verloor. “Ek wou reëlings met hulle tref om minder rent te betaal, maar hulle het hulle glad nie aan my gesteur nie.”Shakiera Abrahams het aan Son gesê die uitsetting-sage het haar ma se gesondheid lelik aangetas. Volgens Abrahams het haar ma al twee beroertes en ’n hartaanval gekry. Toe Son daar aankom, was haar ma juis weer hospitaal toe. Volgens Abrahams het hul komiteevoorsitter hulle lankal gewaarsku dat uitsettings gaan plaasvind. Hulle het net nie geweet wanneer dit sou kom nie. Abrahams vertel: “Sohco wil niks verstaan nie. “My ma het nie ’n werk nie en sy sukkel om disability te kry. “My pa is die enigste een wat werk, so, ons kan nie meer die huurgeld bekostig nie.” Volgens die inwoners het hulle geen ander heenkome nie en hulle gaan maar hier buite die geboue slaap totdat hulle iewers ander skuiling kan kry. Heather Maxwell, ’n direkteur van Sohco, het aan Son bevestig die uitsetting is deur die balju en die polisie uitgevoer. Sy het op geen ander vrae gereageer wat Son aan haar gestel het nie.