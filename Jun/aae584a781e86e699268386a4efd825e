GEORGE. – ’n Maatskaplike werker het ingestem om ’n voorvonnisverslag op te stel in die saak teen dr. Ian Venter. Venter, ’n tandarts, was gister terug in die hof ná sy skuldigbevinding in April aan die seksuele aanranding van ’n minderjarige seun. Dit het gespruit uit ’n voorval op 11 April 2015 toe hy ’n 13-jarige seun seksueel betas het toe die outjie by sy huis in Herolds­baai oorgeslaap het. Venter dien reeds ’n vonnis van korrektiewe toesig uit vir ’n soortgelyke voorval wat in 2011 plaasgevind het. Hy is tóé daaraan skuldig bevind dat hy seks met ’n minderjarige seun in ’n huis in Victoriabaai gehad het. Die staat sou gister vir ’n omskakeling van sy korrektiewe toesig na ’n alternatiewe vonnis vra. Die staat voer aan hy is onlangs skuldig bevind en het dus daardeur die voorwaardes vir sy korrektiewe toesig verbreek. As die staat daarin kan slaag om Venter se korrektiewe toesig om te skakel, kan hy ’n boete of gevangenisstraf kry. Hy het verlede week in die George-streekhof verskyn en die voorvonnisverslag vir die 2015-voorval sou bespreek word. Vlugtig Die saak is egter uitgestel tot 31 Julie omdat daar vrae was oor ’n verslag van ’n maatskaplike werker. Venter het gister in Thembalethu net vlugtig in die beskuldigdebank verskyn. Sy prokureur, John Gillespie, het die hof meegedeel die aanvanklike probleme om ’n maatskaplike werker te kry om ’n voorvonnisverslag op te stel, is nou opgelos. Arina Smit van die Suid-Afrikaanse Nasionale Instituut vir Misdaadvoorkoming en die Herintegrasie van Oortreders (Nicro) in Kaapstad het ingestem. Sy het ander verpligtinge en sal eers op 9 Julie ’n gaatjie hê om aan die voorvonnisverslag te begin werk. Streeklanddros Eugenia Jacobs het die saak tot 31 Augustus uitgestel. Venter se borgtog is intussen verleng.