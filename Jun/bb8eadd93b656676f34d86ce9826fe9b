RIYAAD Salegie (27) van Malabar is gister in die Baaise hooggeregshof skuldig bevind aan die moord op Bhaven Moodley op 17 Januarie 2016 in sy huis, ook in Malabar. Hy is ook skuldig bevind op ’n klag van huisbraak met die doel om te roof, twee klagte van roof en een van aanranding met die doel om ernstig te beseer. ’n Klag van verkragting is vroeër in die verhoor teruggetrek. Die klagte teen hom hou verband met die inbraak by die Moodley-huis in Crammerstraat in Malabar. ’n Swart Mercedes-Benz en ’n plasma-TV is gesteel. Salegie het in sy pleitverduideliking ’n vriend by die misdaad betrek. Regter Lisa Ntsepe het in haar uitspraak gesê Salegie en sy vriend het, volgens sy getuienis, ’n voorafgaande ooreenkoms gehad om die Moodley-huis te beroof. Die ooreenkoms dui daarop dat daar ’n gemeenskaplike doel tussen hulle was. Salegie het getuig hy moes net waghou terwyl sy vriend die huis beroof. “Die waghou dui op die beveiliging van ’n misdaad en was ’n integrale deel van die misdaad wat gepleeg is,” het Ntsepe gesê. Toe Salegie ’n vrou hoor skree – en hy het geweet mev. Moodley is ’n bejaarde vrou – moes hy geweet het iets is nie pluis nie. Hy het egter nie probeer ondersoek instel waarom die vrou geskree het nie. Hy het voortgegaan om wag te hou, het Ntsepe bygevoeg. Die geweld, wat Salegie in sy pleitverduideliking as ’n commotion beskryf het, het voortgegaan terwyl hy steeds waggehou het, het Ntsepe bevind. Hy het gesien hoe sy vriend Bhaven vasbind, maar hy het homself nie aan die plan onttrek nie. Hy het aanhou wagstaan sodat niks met hul planne inmeng nie. Ntsepe het gesê Salegie het voortgegaan met sy onaktiewe verbintenis voor, gedurende en ná die misdaad deur wag te staan, die huis te deursoek en die items te steel. Die hof beskou Salegie se gedrag en deelname deur die huis te deursoek en die items te steel nadat die Moodleys aangeval is, as ’n oortuigende verbintenis met die misdaad, het sy gesê. Sy gedrag dui sonder twyfel aan dat hy deel van sy vriend se misdaad was, het Ntsepe bygevoeg. Salegie het ook ’n koper vir die Moodleys se Mercedes-Benz probeer kry. Ntsepe het bygevoeg dat as die polisie hom nie gearresteer het nie, hy ’n koper daarvoor sou kry. Hierdie optrede dui ook op die gemeenskaplike doel tussen Salegie en sy vriend, het sy gesê voordat sy hom skuldig bevind het. Adv. Charl van Rooyen, Salegie se regsverteenwoordiger, het gesê benewens die verslag van ’n proefbeampte gaan hy ook by die regshulpraad aansoek doen dat ’n paneel sielkundiges Salegie evalueer. Ntsepe het die saak tot 19 November uitgestel. Van Rooyen gaan vandag aansoek doen dat Salegie op borgtog vrygelaat word hangende die vonnisoplegging.