’N BUURMAN so reg uit die hel. Só beskryf inwoners van Gregorystraat in Eindhoven, Delft, een van hul bure wat vroeër vandeesweek ’n tiener na bewering byna doodgery het met sy bakkie. Die mense sê die man dreig gedurig om hulle in die tronk te laat stop en dat hy elke dag k*k soek met die mense. Verlede Dinsdagoggend was dit weer so toe die 17-jarige Denilson Hendricks­ byna dood­gestamp is. Hendricks vertel hy het op sy fiets in die pad gery toe die man vir hom sê “as dit nie vir die laitie was wat saam met jou op die bike is nie, sal ek jou in jou p**s gery het”. Hendricks vertel daar het toe ’n rusie tussen hom en die man se girlfriend uitgebreek. “Haar broer het toe uitgekom en die twee wou my met bakstene gooi. Ek tel toe ook ’n baksteen op om myself te defend­. “Ek het toe huis toe gery, maar hulle het my steeds gejaag met die bakstene. “Ek het my fiets gaan neersit en het net by die jaart uitgekom, toe kom die boyfriend­ en stamp my met sy bakkie. “Ek het hard op die hek beland en seergekry,” sê Hendricks. Intussen vertel Liemon Johannes, ’n inwoner, dat die man wat vir Denilson gestamp het, baie onbeskof is met almal in die gebied. “Hy het ’n slegte houding en praat baie lelik met die kinders en die jong mans. “Hy bel die polisie vir alles en kla die mense aan vir goed wat hulle nie gedoen het nie,” sê hy. Johannes vertel hoe hy nie eens wil hê die kinders op die veld moet speel nie. “Hy jaag almal weg van die veld af en dreig altyd om die polisie te bel. “Ons kan nie so bly nie, iemand moet iets doen voor dit handuit ruk,” sê hy. Toe Son die dag ná die fietsvoorval op die toneel kom, was die polisie ook daar om ondersoek in te stel. Die cops het in Son se teenwoordigheid aan die buurman se deur gaan klop, maar niemand het oopgemaak nie. Pogings om die man vir kommentaar op te spoor, was ook onsuksesvol.